English Version        Lubię barwne potrawy. Od razu zwiększają apetyt :) Na ten pomysł wpadłam zupełnie przypadkiem, podczas przyrządzania soli w tradycyjny przeze mnie sposób (patelnia + woda + przyprawy + rozmaite dodatki) i jednocześnie bardzo lubiany, zdrowszy niż te smażone, delikatniejszy i lżejszy, a przy tym wciąż pożywny. Po prostu patrząc na ten smętny biały filet, który już od pewnego czasu był zanurzony w wodzie na pełnym ogniu, nagle zapragnęłam dodać do niego coś co sprawi, że będzie wyjątkowy i niebanalny. Wtedy też zaczęłam przeszukiwać szafki kuchenne w poszukiwaniu czegoś, co pozwoli mi ten cel osiągnąć. Kiedy mój wzrok zatrzymał się na buteleczce zawierającej skoncentrowany barszcz doznałam takiego oświecenia, że hej. Niewiele myśląc po prostu odlałam 3/4 wody z patelni zastępując ją 250ml koncentratu i już :) Tak przygotowana rybka ma dodatkowo delikatny posmak pikantnego barszczu, jednak zupełnie jej smak nie jest przez niego zdominowany. Natomiast sos czosnkowy dobrałam do niej przede wszystkim ze względów kolorystycznych, jednak jak się później okazało był to strzał w dziesiątkę i od tamtej pory jest to jedno z ulubionych połączeń m.in. mojego M. Polecam przetestowanie tego przepisu również na dzieciach, które nie chcą jeść ryb.       Składniki na przygotowanie amarantowej ryby dla dwóch osób:  2 filety soli 1/2 łyżeczki soli 250ml skoncentrowanego barszczu   Ułożone na patelni całe filety rybne zalej wrzątkiem i posól. Gdy ryba będzie ugotowana odlej 3/4 wody i zastąp ją koncentratem barszczu. Gotuj na małym ogniu jeszcze przez ok 6 min, aby kolor barszczu dokładnie się wchłonął w filety.           Składniki na sos czosnkowy:   150ml gęstej kwaśnej śmietany 12% 2 łyżki majonezu 1 ząbek czosnku (przeciśnięty przez praskę) 1/2 łyżeczki cukru   Wszystkie składniki połącz ze sobą i podawaj. Sugestie: Tym razem amarantową rybę podałam z kaszą jaglaną gotowaną z dodatkiem kurkumy, sałatą i ćwiartkami soczystych brzoskwiń. Jeżeli chcesz mieć żółtą rybkę, do wody dodaj kurkumę zamiast skoncentrowanego barszczu. Szafran też powinien zdać egzamin. Jeżeli chcesz, możesz również dodać ulubione zioła i przyprawy do ryby oraz sosu czosnkowego. Do tego dania odpowiedni będzie każdy rodzaj białej ryby.           Pytanie: Co zrobić, aby ryba gotowana w wywarze z warzyw zachowała biały kolor?  Odpowiedź: Dodaj do wywaru łyżeczkę octu.    Pytanie: Co zrobić, gdy nie mam praski / wyciskarki do czosnku?  Odpowiedź: Poszczególne ząbki czosnku zetrzyj na małych oczkach tarki kuchennej.     Pytanie od ana: Co zrobić (oprócz płukania) żeby pozbyć się gorzkiego posmaku z kaszy jaglanej?  Odpowiedź: Jeżeli pomimo płukania kasza nadal jest gorzka to znak, że prawdopodobnie jest już zbyt stara. Jej okres przydatności wynosi 3 miesiące. Świeża kasza powinna mieć delikatnie żółtą barwę. Bywa też tak, że kasze jaglane ekologiczne bywają bardziej gorzkie, niż te z upraw nieekologicznych. Polecam dodanie do gotującej się wody trochę soku z cytryny i łyżeczki cukru, żeby przełamać smak lub ugotować ją na wywarze z warzyw. Pytanie od diab79: Czym zabarwić rybę na zielono? Odpowiedź: Sporą ilość świeżych liści szpinaku zagotuj w niewielkiej ilości wody tak, aby powstał intensywnie zielony wywar. Następnie tym wywarem zalej rybę, gdy będzie już ugotowana (podobnie jak w przepisie z użyciem skoncentrowanego barszczu). Ewentualnie, bardziej intensywny efekt kolorystyczny mogą zapewnić barwniki spożywcze.     Pozostałe porady dotyczące ryb znajdziesz w poście Fish Burger oraz Makowa Rybka z Warzywami w Białym Winie. Pin It      