English Version       Kisiel nieodłącznie kojarzy mi się z jabłkami. Delikatnie kwaśne, starte na dużych oczkach. Taki od zawsze najbardziej mi smakował. Miałam na niego ochotę już od jakiegoś czasu, ale na każdą wieczorną chwilę pod kocem z książką przygotowywałam sobie coś innego. W końcu i na niego przyszła pora. Lubię, gdy w miarę możliwości mogę zrobić domowy odpowiednik określonego smakołyku. Staram się korzystać z takich okazji i napawać widokiem oraz smakiem mojej wariacji, która często jest znacznie lepsza, a z pewnością również i zdrowsza od tych, które są dostępne w sklepach. Znakomitym dodatkiem do brzoskwiniowego kisielu z cząstkami jabłek były kawałki czekolady bąbelkowej w dwóch wersjach kolorystycznych. Banalne do wykonania, idealne do podjadania i fantastycznie oryginalne do dekorowania!        Składniki na domowy kisiel brzoskwiniowy z jabłkami:   duża puszka brzoskwiń w syropie 1-2 łyżek mąki ziemniaczanej odrobina cynamonu 1 duże kwaśne jabłko   Z brzoskwiń odlej sok do rondelka i doprowadź go do zagotowania. Dodaj mąkę oraz cynamon. Mieszaj cały czas, aby kisiel się nie przypalił. Gdy masa będzie jednolita i gęsta zdejmij z ognia, dodaj do niej starte na dużych oczkach jabłko, a następnie całość przelej do szklanek lub salaterek.           Składniki na czekoladę bąbelkową:   folia bąbelkowa z dużymi bąbelkami folia bąbelkowa z małymi bąbelkami 1 tabliczka białej czekolady 1 tabliczka ciemnej czekolady   Każdą czekoladę rozpuść oddzielnie w kąpieli wodnej. Następnie jedną masą pokryj dość grubo jedną folię, a drugą kolejną. Włóż do lodówki w celu zastygnięcia. Gdy chcesz użyć czekolady to po prostu ostrożnie oderwij folię i już.            Sugestie: Możesz wymieszać ciemną czekoladę z jasną i stworzyć marmurkową wersję :)     Pytanie: Jak usunąć nieprzyjemny zapach w lodówce?  Odpowiedź: Włóż do niej połówkę jabłka, mieloną kawę, sodę oczyszczoną lub połówkę cytryny, a zapach powinien zniknąć.    Więcej porad dotyczących jabłek znajdziesz w poście racuchy z jabłkami i masłem orzechowym. Pin It      