English Version      Postanowiłam kupić foremki na tartaletki, ponieważ na każdym kroku, tak bardzo mnie kusiły swoim wyglądem i prostotą wykonania, że po prostu nie mogłam się im oprzeć. Jestem z tych, które zdecydowanie bardziej preferują wypieki w wersji mini, dlatego też moja obsesja na punkcie tego typu pyszności jest całkiem zrozumiała. Nigdy wcześniej nie piekłam tartaletek. Zawsze jakoś było tak, że oczywiście przypadkiem znajdowałam się w cukierni i tam wybraną pałaszowałam, by po niedługim czasie drugą skonsumować w parku... Tak, tak, jestem łasuchem i całe szczęście, że te wszystkie pochłaniane przeze mnie słodkości nie idą mi w przysłowiowe boczki :)    A wracając do tartaletek, to z dodatkiem soczystych truskawek były tak cudownie letnie, że nie sposób było się im oprzeć. Marmurkowy wzór natomiast powstał całkiem przypadkiem i natychmiast stał się moim ulubionym.          Składniki na ok 10 marmurkowych tartaletek:   250g mąki 130g masła 80g cukru 1 jajko 6 łyżek kakao   Mąkę rozrób dokładnie z masłem (np. widelcem), dodaj cukier i jajko. Gdy masa będzie już jednolita, dosyp kakao i rozrób go niedokładnie z ciastem używając widelca.   Gotowym ciastem wykładaj foremki do tartaletek i zapiekaj przez ok 18 min w 180C.   Po upieczeniu odczekaj ok 5 min, aż foremki ostygną, a następnie wyjmij z nich poszczególne tartaletki. Składniki na masę budyniową:   3 łyżki masła 300ml mleka 1 opakowanie budyniu waniliowego 3 łyżki cukru kilka kropel ekstraktu z wanilii   Na początku roztop masło, dodaj do niego 250ml mleka i gotuj na średnim ogniu uważając, by nie wykipiało. Pozostałe 50ml mleka rozrób z budyniem (np. w kubku używając widelca). Kiedy mleko będzie już gorące, dolej do niego budyniową miksturę i mieszaj odpowiednim mieszadełkiem cały czas, aż masa osiągnie gęstą budyniową konsystencję. Wtedy zdejmij z ognia i odstaw do wystygnięcia, jednak mieszaj co ok 5 min, aby nie powstały grudki w procesie tężenia.   Kiedy masa budyniowa będzie już chłodna i lekko stężeje, nakładaj ją do każdej tartaletki, na końcu przyozdabiając truskawkami. Sugestie: Im bardziej marmurkowy efekt chcesz osiągnąć, tym więcej dosyp kakao i bardziej niedokładnie rozrób go z ciastem. Pamiętaj też, że kakao jest gorzkie, dlatego jeśli lubisz słodkie wypieki - odpowiednio dostosuj ilość cukru przed jego dodaniem do zwiększonej przez siebie ilości kakao. Również do ciasta możesz dodać kilka kropel ekstraktu z wanilii, aby osiągnąć jeszcze bardziej intensywny aromat i posmak całości. Uważaj jednak, aby nie dolać go zbyt dużo, bo będzie mdło. Pytanie: Jak zapobiec tworzeniu się kożucha na wierzchu budyniu po jego ugotowaniu? Odpowiedź: Wierzch ugotowanego budyniu posyp cukrem. I już :)      Pin It      