English Version          Jak sobie pomyślę ile takich skórek po pomarańczach wyrzuciłam od czasu, gdy poważnie zaczęłam wciągać się w kuchenne zabawy to aż wykrzywiam pyszczek. Przyznaję, że wcześniej bardzo nie lubiłam smaku kandyzowanej skórki pomarańczowej, jednak odkąd się do niej przekonałam, ani razu nie wpadł mi do głowy pomysł, aby przygotowywać ją na własną rękę! Jaka szkoda..., ponieważ z chwilą, gdy tylko poczułam słodko-cytrusowy aromat podczas jej przyrządzania i kiedy po raz pierwszy spróbowałam jak smakuje taka "DIY", natychmiast powzięłam postanowienie, iż od tej pory żadna cytrusowa skórka nie zostanie przez mnie bezpodstawnie wyrzucona do kosza. Oczywiście nie byłabym sobą, gdybym nie dodała do niej chociaż odrobiny cynamonu w celu podrajcowania efektu końcowego... :) A już niedługo podzielę się z Wami przepisem na fantastycznie cytrusowe drożdżówki z wykorzystaniem tej właśnie skórki... Składniki na 250ml słoiczek:   skórka z 1 pomarańczy 200ml cukru 500ml wrzątku 1 łyżeczka cynamonu  Skórkę wyszoruj dokładnie szczoteczką. Upewnij się, że biała część została dokładnie usunięta. Następnie wyparz skórkę i pokrój na drobne kosteczki. Zasyp je cukrem i zalej wrzątkiem. W trakcie gotowania dosyp cynamon i nadal gotuj do czasu, gdy skórka stanie się szkląca, a z pozostającej wody wytworzy się aromatyczny, ciekły syrop. Kiedy całość będzie już gotowa, przelej ją od razu do słoiczka, zakręć mocno zakrętkę, a następnie postaw słoiczek na zakrętce na ok 8h w celu zawekowania.    Sugestie: Skórkę pomarańczową możesz dowolnie pokroić przed zalaniem wrzątkiem. Dodatek cynamonu nie jest konieczny. Podobnie jak ilość cukru możesz z powodzeniem zwiększyć lub ograniczyć. Po otworzeniu, przechowuj w lodówce. Taka skórka świetnie sprawdzi się, jako dodatek m.in. do wypieków oraz deserów.    Pytanie: Jak przechowywać kandyzowaną skórkę? Odpowiedź: Taką skórkę niekoniecznie musisz przechowywać w syropie. Dobrym sposobem będzie również wyciągnięcie jej z garnuszka z syropem, odłożenie na pergamin i obsypanie np. cukrem, a kiedy wyschnie wrzucenie do szczelnie zamykanego pojemnika. Kolejny sposób, to polanie jej roztopioną czekoladą. Pomysłów jest wiele!     Pin It      