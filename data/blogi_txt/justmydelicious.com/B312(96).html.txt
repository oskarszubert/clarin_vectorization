English Version       Nadejście jesieni sprawia, że jeszcze bardziej staram się przygotowywać posiłki, które przywołają uśmiech,  wspomnienia lata i ciepłych momentów. Ten obiad zapewnia to w stu procentach. Delikatne warkocze marynowane w białym winie, a następnie obsypane ulubionymi ziołami okazały się strzałem w dziesiątkę. Do tego moje ulubione kremowo - maślane purée ziemniaczane, plasterki soczystego pomidora przełożone cebulą, pokryte warstewką czarnego pieprzu to coś, co z pewnością wśród wielu z Was znajdzie swoich zwolenników. Podejrzewam również, że dzieciom także spodoba się filet w takiej niebanalnej wersji. Dodaj więc trochę fun`u do swoich codziennych posiłków! Być może w Twoim talarku cebuli też odnajdziesz serduszko :)          Składniki na dwie porcje warkoczy w marynacie z białego wina:   1/3 szklanki białego wina 1/4 szklanki oliwy sok z 1/2 cytryny 1 łyżeczka miodu 1 ząbek czosnku 2 filety z indyka 2 łyżeczki czubrycy czerwonej  2 łyżeczki ziół prowansalskich   W misce wino połącz z oliwą, sokiem z cytryny, miodem, zmiażdżonym ząbkiem czosnku. Filety pokrój w wąskie paski mniej więcej jednakowej długości. Dodaj je do marynaty. Przykryj całość folią spożywczą i włóż do lodówki na ok 30 minut. Po tym czasie z pasków zapleć warkocze, w oba końce każdego warkocza włóż wykałaczkę, co zapobiegnie ich rozpleceniu się, warkocze posmaruj z wierzchu odrobiną oliwy, następnie obsyp czubrycą i ziołami. Wstaw do piekarnika na 20 minut i piecz w 180C. Po upływie tego czasu sprawdź, czy mięso jest odpowiednio dopieczone. Jeżeli chcesz, możesz go jeszcze chwilę podpiec, aby odpowiadało Twoim upodobaniom. Przed podaniem wyciągnij wykałaczki!           Składniki na ziemniaczane purée:   7 średniej wielkości ziemniaków  3 łyżki masła 3 łyżki gęstej kwaśnej śmietany szczypta soli szczypta pieprzu szczypta cukru   Ziemniaki obierz, wrzuć do wrzątku i ugotuj. W trakcie gotowania posól wodę. Ugotowane ziemniaki zmiażdż na purée i dodaj pozostałe składniki dokładnie mieszając na jednolitą masę, tak aby masło całkowicie się rozpuściło pod wpływem ciepła. Gotowe purée wyciskaj przez rękaw cukierniczy. Sugestie: Białe wino możesz zastąpić czerwonym. Wtedy mięso lekko się zabarwi. Polecam dodać do purée również odrobinę rozmarynu, który idealnie komponuje się ze smakiem ziemniaków. Takie warkocze możesz też przygotować na grillu. Warto pamiętać o tym, żeby nie wyrzucać całej marynaty po zamarynowaniu mięsa, ponieważ zawiera ona najcenniejsze białko, które zostało uwolnione podczas marynowania. W tym celu własnie proponuję polewać mięso w trakcie pieczenia marynatą, która pozostała. Gdy chcesz zrobić słodsze purée ziemniaczane użyj gęstej śmietanki kremówki. Jeżeli natomiast wolisz wersję mniej kaloryczną ziemniaczanego purée, zamiast śmietany użyj jogurtu naturalnego. Pytanie: Czym zastąpić rękaw cukierniczy?  Odpowiedź: Weź foliowy woreczek, nałóż do niego wybraną masę, odetnij jeden z jego dolnych rogów i rękaw gotowy!     Pytanie: Jak rozmrażać mięso?  Odpowiedź: Najlepiej jest wyciągnąć mięso dzień wcześniej, włożyć do miski i pozostawić w lodówce na najniższej półce, aby samo odtajało. Nie powinno się rozmrażać mięsa pozostawiając je w wodzie, ponieważ traci ono wtedy najwięcej witamin oraz składników mineralnych, które rozpuszczają się w wodzie.           Pytanie: Co zrobić, aby mięso z drobiu było soczyste?  Odpowiedź: Zamaceruj je. Oblej je sokiem z jednej lub dwóch cytryn, posól, dodaj zioła i przyprawy. Teraz przykryj miskę folią spożywczą i tak przygotowane mięso pozostaw w lodówce co najmniej na dwie godziny, a najlepiej na całą noc. Do macerowania możesz także użyć zimnej herbaty, alkoholu, octu, soku, oliwy lub oleju.      Pytanie: Dlaczego niektóre ziemniaki są niedogotowane?  Odpowiedź: Ziemniaki gotuj na średnim ogniu. Zadbaj o to, aby każdy był mniej więcej podobnej wielkości, dlatego większe przekrój na mniejsze kawałki.     Inne rady dotyczące przyrządzania drobiu znajdziesz w poście Ziołowy Kurczak w Mango z Miętowym Pesto oraz Kurczak w Sosie Cytrynowo - Miodowym z Pieczonymi Ziemniakami.      Pin It      