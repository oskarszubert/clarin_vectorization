English Version       Teraz sama już nie wiem, czy bardziej smakował mi kurczak w miodzie z chilli, ziołowymi ziemniaczkami i złocistą kukurydzą, czy ten cytrynowo-miodowy. Podejrzewam, że w celu jednoznacznego stwierdzenia pokuszę się o przygotowanie tej wersji jeszcze raz. Tak dla całkowitej pewności :) Cytrynowy posmak jest tutaj bardzo wyrazisty i świetnie współgra ze słodyczą miodku. Poza tym ten kurczak w połączeniu z zapiekanymi ziemniakami wzbogaconymi o masło, śmietanę, przyprawy i szczypiorek jest po prostu rewelacyjny. A w całej swojej prostocie kryje się w nim coś wyrafinowanego.        Składniki na dwie porcje kurczaka w sosie cytrynowo-miodowym:   sok z jednej cytryny 4 łyżki miodu 4 łyżki oliwy 1 ząbek czosnku skórka z jednej startej cytryny 2 filety dwa plasterki cytryny W misce wymiesza sok z cytryny, miód, oliwę, dodaj rozgnieciony ząbek czosnku i skórkę z cytryny. Do tak przygotowanej marynaty włóż oba umyte i osuszone filety z kurczaka i odstaw do lodówki na 3-4  godziny. Po upływie tego czasu wyłóż filety na rozgrzaną patelnię i na niewielkim ogniu smaż je podlewając co pewien czas marynatą, aby mięso się nie przypalało, a jego barwa pozostała jasna. Jeżeli mięso jest już usmażone, a sos wciąż jest ciekły, należy mięso zdjąć z patelni a sos na lekkim ogniu podgrzewać do momentu, aż jego konsystencja będzie "miodowa". Na końcu podsmaż chwilkę plasterki cytryny z dodatkiem sosu, tak, aby nabrały złocistej barwy.            Składniki na dwa duże pieczone ziemniaki:   dwa duże ziemniaki dwie łyżeczki masła 1/4 łyżeczki ziół prowansalskich  1/4 łyżeczki rozmarynu pieprz sól Ziemniaki umyj, osusz, następnie na jednym z dłuższych boków małym nożykiem wydrąż otwór sięgający mniej więcej do połowy ziemniaka. Owiń je w folię aluminiową. Następnie do otworów w ziemniakach włóż łyżeczkę masła, zioła, rozmaryn, pieprz oraz sól. Na końcu okryj folią również wierzch ziemniaków i piecz w 200C przez ok 30-45 min.       Do dekoracji:   2 łyżki kwaśnej gęstej śmietany 1 łyżeczka posiekanego szczypiorku   Upieczone ziemniaki podawaj oblane śmietaną i posypane szczypiorkiem. Sugestie: Aby ziemniaki nie przypaliły się, po upływie 30 min sprawdź w jakim są stanie. Mięso możesz podać z sosem śmietanowo-miodowo-cytrynowym.      Pytanie: Jak przyrządzać poszczególne części kurczaka?  Odpowiedź: Filety zawierają najmniej tłuszczu dlatego najlepiej jest je smażyć lub dusić. Skrzydełka i udka bardziej nadają się do pieczenia, ponieważ zawierają więcej tłuszczu i nie będą wysychać tak szybko. Pytanie: Jak marynować mięso poza domem?  Odpowiedź: Użyj foliowych woreczków. Włóż do nich mięso, dodaj przyprawy i oliwę, następnie zamknij szczelnie i odstaw w chłodne miejsce na ok godzinę.      Pytanie: Dlaczego mięso się kurczy podczas smażenia?  Odpowiedź: Jest to spowodowane błoną, która kurczy się w czasie smażenia. Dlatego przed smażeniem należy pozbyć się tej błony poprzez delikatne odcięcie jej wraz z cienką warstwą mięsa.     Inne rady dotyczące przyrządzania potraw z mięs znajdziesz w poście ziołowy kurczak w mango z miętowym pesto. Pin It      