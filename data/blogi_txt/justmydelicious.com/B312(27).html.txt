English Version       Założę się, że wiele z Was z chęcią wskoczyłaby na najbliższe krzesło widząc prawdziwą mysz lub szczura :) Dlatego też stwierdziłam, że takie osoby nie mogą czuć się poszkodowane i szczególnie dla nich przygotowałam zupełnie niegroźne, a na dodatek puszyste szczurki i myszki, które w swoich brzuszkach skrywają same słodkości. I nawet nie trzeba krzyczeć na ich widok!        Składniki na ok 15 drożdżówek:   500g mąki pszennej 2 łyżki miękkiego masła 2 łyżki mleka w proszku 1 łyżeczka soli 7g suchych drożdży 6 łyżek miodu 250ml letniej wody   Mąkę przesiej, wymieszaj ją z miękkim masłem, np. widelcem. Dodaj pozostałe składniki i wyrób gładkie i elastyczne ciasto. Odstaw je pod przykryciem z bawełnianej ściereczki do podwojenia objętości. Po tym czasie odgazuj je i wyrób ponownie, ale krótko.          Składniki na nadzienie: 15 kostek ulubionej czekolady   Z gotowego ciasta formuj placuszki. Do każdego z nich włóż kostkę czekolady, a następnie uformuj z nich kształty przypominające gryzonie. Składniki na wykończenie:   1 jajko  ziarenka pieprzu na oczy i noski migdały na uszy   Drożdżówki posmaruj roztrzepanym jajkiem przy użyciu pędzelka, powciskaj w odpowiednie miejsca ziarenka pieprzu i migdały. Przełóż je na natłuszczoną i obsypaną mąką blachę do pieczenia. Przykryj ściereczką i odstaw do napuszenia na 30 minut. Następnie piecz w 180C przez ok 12-16 minut. Sugestie: Jako nadzienie możesz użyć także innych specjałów. Polecam też wykonanie kilku gryzoni w wersji wytrawnej. Po upływie 12 minut przeprowadź próbę suchego patyczka, aby sprawdzić, czy Twoje drożdżówki wymagają jeszcze dopieczenia. Paluchy, które były dodatkiem do zupy w poście zupa krem dyniowo - jabłkowa z masłem orzechowym, wykonasz przy użyciu tego ciasta, formując z niego palce i dodając po jednym migdale, jako paznokieć.          Pytanie: Co zrobić, gdy ciasto drożdżowe podczas wyrabiania jest zbyt rzadkie lub zbyt gęste?  Odpowiedź: Jeżeli ciasto jest zbyt rzadkie dodaj do niego trochę mąki, a jeżeli jest zbyt gęste dodaj więcej letniego mleka. Pytanie: Kiedy do ciasta drożdżowego dodajemy ewentualne esencje i aromaty?  Odpowiedź: Na samym końcu, po dodaniu tłuszczu. Pytanie: Czy ciasto drożdżowe można mrozić?  Odpowiedź: Tak, można. Po upieczeniu i ostygnięciu, owiń szczelnie ciasto w folię aluminiową i zamroź. Rozmrażaj w temperaturze pokojowej. Pozostałe rady dotyczące ciast drożdżowych znajdziesz w poście Kokosowe Jagodzianki oraz Cytrusowe Drożdżówki.   Pin It  