English Version        Zdaję sobie sprawę, że aktualnie nie jesteśmy w okresie karnawału, ale ta pogoda tak na mnie działa, że z kuchni wychodzę z coraz bardziej nieprzewidywalnymi pomysłami.  Bo przecież przy małym i pysznym co nieco o wiele łatwiej jest znieść taką wiosnę :) I zdecydowanie nie jestem zwolenniczką przestrzegania zasady, wg której tego typu pyszności powinno się jeść jedynie podczas wyznaczonych w kalendarzu kilku dni w roku. W końcu, jeśli odczuwam na coś ochotę, to dlaczego mam sobie tego odmawiać? A przed rozpoczeciem kolejnego karnawału na pewno tak samo niecierpliwie będę ich wyczekiwać, jak wczoraj, gdy wykrawałam te krążki z pulchnego ciasta, podskubując jego kawałek od czasu do czasu... Moją ulubioną wersją pączków są właśnie te miniaturowe. Malutkie, takie na dwa kęsy, słodkie, a do tego bardzo napuszone. Najlepsze z dodatkiem twarogu, który idealnie wzbogaca ich smak.         Składniki na 60 mini pączków:  2 jajka 200g cukru 400g twarogu 400g mąki pszennej 2 łyżeczki sody oczyszczonej 1/4 łyżeczki soli 2 łyżki octu spirytusowego 2 łyżki wódki   Dodatkowo:   250-300ml oleju do smażenia ręcznik papierowy   Zmiksuj jaja z cukrem na kogel mogel. Dodaj do niego ser i nadal miksuj do czasu, gdy wszystkie grudki znikną, a masa będzie jednolita. Następnie dodaj wszystkie pozostałe składniki i wyrób gładkie ciasto ręką. Rozwałkuj ciasto na grubość 1cm i wykrawaj z niego krążki.     W rondelku rozgrzej olej i delikatnie wrzucaj do niego gotowe kółeczka. Smaż je z obu stron na niewielkim ogniu do momentu zezłocenia się, po czym odkładaj na wyłożoną papierem powierzchnię.   Lśniąca polewa czekoladowa: 5 łyżek masła 4 łyżki śmietany 7 łyżek cukru 4 łyżki miodu 10 łyżek kakao   Do roztapiającego się masła dodawaj stopniowo pozostałe składniki cały czas mieszając, aż do uzyskania jednolitej konsystencji.      Do dekoracji:   kolorowa posypka cukier puder   Kiedy pączki ostygły, a polewa jest już gotowa, zakasuj rękawy i przystępuj do dekorowania! Poszczególne pączki zanurz do połowy w polewie, a nastepnie odkładaj na przygotowaną wcześniej powierzchnię. Teraz obsyp posypką i odczekaj kilka minut, aż całość się utrwali. Resztę pączków potraktuj cukrem pudrem.     Sugestie: Mini pączki przechowuj w zamkniętym pojemniku, aby nie wyschły. Oczywiście to opcja dla tych, którzy nie zjedzą ich wszystkich od razu (my się do nich nie zaliczamy, więc nie praktykujemy tej metody ^_^ ). Do ciasta możesz dodać swój ulubiony likier lub ekstrakt, jeśli chcesz. Polewa będzie jeszcze bardziej błyszcząca, jeśli zamiast miodu dodasz do niej odrobinę żelatyny. Jeżeli nie lubisz smażyć na oleju, możesz go zastapić smalcem (1,5-2 kostek).Takie pączki świetnie wyglądają również nabite na patyczki do szaszłyków, podobnie zresztą jak wcześniej przygotowane przeze mnie trufelki :)       Smacznego! Pytanie: Jak poznać, że temperatura frytury jest odpowiednia do rozpoczęcia smażenia? Odpowiedź: Wrzuć kawałek ciasta do tłuszczu. Kiedy olej zacznie skwierczeć, a ciasto szybko nabierze złotego koloru to znak, że możesz zaczynać wielkie smażenie!    Pin It      