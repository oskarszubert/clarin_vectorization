English Version        Fast food`om mówimy stanowcze: NIE! Jednak jeśli mowa o takich domowych, to już zupełnie co innego :) Wtedy do wyboru mamy mnóstwo możliwości i opcji eksperymentowania, a to lubimy najbardziej. Bo przecież najprostsza nawet potrawa smakuje zupełnie inaczej, kiedy doda się do niej "coś od siebie". W myśl tej zasady zawsze staram się jak najwięcej tworzyć sama, dodawać nowe składniki, eliminować inne, bez biernego odwzorowywania przepisów znalezionych tu i tam . I ta kreatywność sprawia, że kiedy widzę efekt końcowy przygotowanych przeze mnie potraw (wszystkich, nawet tych koślawych i niedopracowanych), to się uśmiecham, bo wiem, że to właśnie ja się do niego przyczyniłam :)      A burgery? Cóż, wyszły świetnie :) W wersji rybnej bardzo nam smakowały, szczególnie z dużą ilością świeżych warzyw, które wcinamy niczym króliki. Bułki natomiast z pewnością wykorzystam jeszcze nie raz, ponieważ są tak miękkie i delikatne, że jedząc je, nawet nie myślało się o kaloriach. Zresztą, a co to takiego?! :) Składniki na dwie duże bułki:   3/4 szkl ciepłej wody 7 g suchych drożdży  2 łyżki miodu 1 łyżka oleju 1 łyżeczka soli 2 szkl mąki pszennej   W dużej misce zalej ciepłą wodą drożdże i miód. Teraz dodaj olej, sól i stopniowo dosypuj mąkę, cały czas mieszając. Wyrób dokładnie ciasto, aż będzie miękkie i elastyczne, a następnie uformuj z ciasta kulę i naoliw ją, po czym odłóż w ciepłe miejsce do podwojenia objętości.      Kiedy ciasto będzie już puchate, odgazuj je, wbijając w nie energicznie pięść i podziel je na dwie równe części. Z każdej z nich utwórz podłużny, płaski bochenek.     Na wierzch bułek:   1 jajko 2 łyżeczki maku 1/2 łyżeczki soli   Tak przygotowane bułki, przy użyciu pędzelka posmaruj roztrzepanym jajkiem, posyp makiem i solą, a gdy skończysz, włóż do nagrzanego do 180C piekarnika na ok 20min.              Składniki na przygotowanie ryby:   2 filety białej ryby 2 łyżki musztardy Dijon 1 jajko 2 łyżki ziół prowansalskich bułka tarta   Opłukane filety posmaruj równomiernie musztardą, a następnie zamocz je w roztrzepanym z ziołami jajku. Teraz obtocz rybki w miseczce z bułką tartą i usmaż na złoty kolor.       Składniki na przygotowanie fish burgerów dla 2 osób:   2 podłużne bułki 4 łyżki majonezu 4 liście karbowanej sałaty  2 ciepłe filety usmażonej ryby 2 łyżki musztardy francuskiej 1 duża cebula 2 pomidory ketchup 2 małe ogórki pieprz 8 plastrów sera żółtego   Bułki przekrój wzdłuż, a następnie poukładaj warstwowo, zgodnie z kolejnością składników resztę smakołyków.            Sugestie: Ja podałam je z chipsami solonymi-było pysznie! Jeżeli wolisz mniejsze porcje, to po prostu przed pieczeniem uformuj z ciasta mniejsze bułeczki, a filety rybne przez obtoczeniem w panierce również podziel na mniejsze kawałki.    Pytanie: Dlaczego im bardziej tłusta ryba, tym jest zdrowsza? Odpowiedź: Ponieważ tłuszcz ryb zawiera kwasy tłuszczowe omega-3, które zapobiegają zachorowaniom na choroby serca, poprzez obniżanie tzw. złego cholesterolu, a jednocześnie podwyższanie dobrego. Najbogatsze w te cenne kwasy tłuszczowe są ryby morskie.    Pozostałe porady i pomysły dotyczące przyrządzania tego typu ryb znajdziesz w poście Amarantowa Rybka z Sosem Czosnkowym oraz  Makowa Rybka z Warzywami w Białym Winie.     Pin It      