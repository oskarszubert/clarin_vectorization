English Version       Wyjątkowe momenty mają to do siebie, że chce się je wyjątkowo uczcić. Choćby najmniejszym drobiazgiem, choćby tylko przez chwilę, ale jednak. Jako, że pszczółki na szarlotce zrobiły wirtualną furorę m.in. wśród rodziny i znajomych, nie mogło ich zabraknąć na torcie. Nie byle jakim, bo z okazji rocznicy ślubu Rodziców. Postawiłam na prostotę i zrezygnowałam z nadmiaru kremu ze względu na kwestię przetransportowania ciasta. Na szczęście wszystko przebiegło gładko i pszczółki bezpiecznie wylądowały tam, gdzie wylądować miały. Tort smakował idealnie i po prostu rozpływał się w ustach. Z pewnością jeszcze nie raz wykorzystam przepis na tę kaloryczną bombę!        Składniki na biszkopt znajdziesz w poście White Forest Cake.   Składniki na masę dulce de leche: 2 puszki gotowej masy dulce de leche 1/2 kostki miękkiego masła Masę krówkową dokładnie utrzyj z masłem, aż będzie miała jednolitą strukturę.           Składniki na plastyczną masę cukrową:   250g margaryny 80g - 100g mąki pszennej 50ml wody olejek arakowy 400g cukru pudru   Roztop margarynę na średnim ogniu. Nie zdejmując z ognia, dodaj do niej mąkę i wodę. Wymieszaj całość na jednolitą gęstą masę. Na końcu dodaj olejek i ponownie wymieszaj. Odstaw masę do wystygnięcia. Gdy już będzie chłodna dodawaj do niej stopniowo cukier puder i wyrabiaj na gładką i plastyczną masę.           Dodatkowo:   50ml wódki do naponczowania trzech blatów biszkoptu pszczółki z M M`s  1/3 tabliczki roztopionej czekolady na narysowanie kierunku lotu pszczółek        Złożenie tortu:   Biszkopt przekrój na trzy równe blaty. Każdy z nich nasącz wódką przy użyciu pędzelka. Blaty przełóż masą dulce de leche. Następnie cały tort pokryj odpowiednio rozwałkowaną plastyczną masą cukrową. Na wierzchu ułóż pszczółki, dorysuj roztopioną czekoladą kreseczki i już! Sugestie: Tort przechowuj w lodówce! Jeżeli pozostanie Ci trochę masy cukrowej, to ją również przechowuj w woreczku w lodówce. Do plastycznej masy cukrowej możesz dodawać barwniki spożywcze oraz inne ulubione aromaty i ekstrakty do ciast. Również do masy możesz dodać odrobinę alkoholu, jeżeli tak wolisz.   Wymiary formy: 25cm          Pytanie: Jak ułatwić sobie przekładanie rozwałkowanej plastycznej masy cukrowej?  Odpowiedź: Rozwałkuj ją na folii spożywczej, a następnie razem z folią przełóż ją na gotowe ciasto. Oczywiście folia ma być na zewnątrz, aby ją odkleić od masy!     Pytanie: Jak samemu zrobić masę krówkową? Odpowiedź: Kup mleko skondensowane i gotuj je przez ok 2 godziny. Pamiętaj, że puszka musi być cały czas całkowicie zanurzona w wodzie, ponieważ w innym wypadku wybuchnie pod ciśnieniem! Innym, równie dobrym sposobem jest ugotowanie 2-óch szklanek mleka z 1 kg cukru na niewielkim ogniu, aby masa nie wykipiała. Gdy nabierze odpowiednio karmelowego koloru jest gotowa. Kolejna metoda polega na rozpuszczeniu na małym ogniu odpowiedniej ilości krówek, na końcu dodanie odrobiny kremówki i dokładnym wymieszaniu całości na jednolitą masę. Możesz również mleko skondensowane przełożyć z puszki do naczynia żaroodpornego, okryć je folią aluminiową, następnie włożyć to naczynie do innego, które zostało wcześniej wypełnione na ok 3 cm wodą, po czym całość podgrzewać w piekarniku w 210C przez ok godzinę. Podczas przyrządzania masy krówkowej należy cały czas mieszać ją, aby się nie przypaliła! Wyjątek stanowi przyrządzanie masy kajmakowej w piekarniku, kiedy to w ogóle nie trzeba jej mieszać.     Pytanie: Dlaczego do biszkoptów i innych ciast zalecane jest przesiewanie mąki?  Odpowiedź: Mąkę szczególnie z dodatkiem proszku do pieczenia lub sody powinno się przesiać, aby zapobiec powstawaniu dziur w cieście. Gdy składniki równomiernie są rozłożone w cieście, wtedy wyrasta ono równomiernie.      Pytanie: Dlaczego biszkopt opada?  Odpowiedź: Prawdopodobnie jest to spowodowane zbyt długim procesem ubijania jajek z dodatkiem cukru i po prostu masa jest "za słaba", aby utrzymać odpowiednią strukturę.      Inne porady dotyczące pieczenia biszkoptów znajdziesz w poście White Forest Cake! Pin It      