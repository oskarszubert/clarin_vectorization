English Version        Jeżeli lubisz pastę z wędzonej makreli, to pasta z wędzonych śledzi również powinna przypaść Ci do gustu. Tym bardziej, że przygotowuje się ją równie szybko i świetnie sprawdza się w roli pasty śniadaniowej tudzież kolacyjnej. Ewentualne dodatki zależą od Twojej inwencji twórczej. Ja do podstawowej wersji z cebulą dodałam też trochę kukurydzy, której słoneczny kolor i słodki posmak znakomicie dopełniał się z pozostałymi pikantnymi składnikami. Podałam ją w miseczkach z cytryny, ponieważ sama pasta zawiera jej sok, który wg mnie jest idealny do wszelkich wędzonych ryb. Miseczki natomiast sprawiają, że po taką pastę aż chce się sięgnąć i zjeść ją niekoniecznie z pieczywem. Dla niektórych może to być dobry pomysł na poświąteczne stabilizowanie swojej wagi :) Aby jednak nie było tak dietetycznie zjedliśmy ją z puree z zielonego groszku wymieszanego z musztardą i odrobiną przypraw. Efekt wizualny fajny, ale nie na długo, bo apetyt rośnie w miarę patrzenia i już po chwili wpatrywaliśmy się w puste talerze. Życie.            Składniki na 4 porcje:   3 filety wędzonych śledzi 4 cytryny sok z 1 cytryny sól pieprz 1 cebula 60g kukurydzy z puszki 2,5 łyżki majonezu   Filety oczyść z ości i mięso wrzuć do miski. Wyparzone cytryny osusz i odetnij ich czubek, tak aby łatwo było wyjąć z nich cały miąższ. Do mięsa śledzi wyciśnij sok z jednej cytryny (z miąższu, który wcześniej wyjęłaś / - jąłeś). Dodaj sól, pieprz, drobno pokrojoną cebulę, kukurydzę oraz majonez i wszystko dokładnie wymieszaj. Pastę nakładaj do wydrążonych cytrynowych miseczek i przykryj czapeczką.            Składniki na puree z zielonego groszku znajdziesz w poście Mini Quiche z Kaszą Jęczmienną i Zielonym Puree.           Sugestie: W zielonym pure musztardę możesz też zastąpić majonezem, a do pasty dodać to, co lubisz najbardziej, np. paprykę konserwową. Taką samą pastę możesz przygotować również z wędzonej makreli!     Pytanie: Czy pastę kanapkową można podawać następnego dnia?  Odpowiedź: Nie. Najlepiej zjeść ją od razu po przygotowaniu.      Inną propozycję na kanapkową pastę znajdziesz w poście Pasta z Sardynek.    Pin It  