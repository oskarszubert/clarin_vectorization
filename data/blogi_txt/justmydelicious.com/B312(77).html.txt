English Version       Dziś rozpoczynam serię Święta z Just My Delicious! Będzie jak zawsze wesoło, kolorowo, szybko i pysznie! W świątecznej zakładce znajdziesz propozycje na zimowe różności kojarzące się z Mikołajem oraz świętami Bożego Narodzenia, które sprawią, że się uśmiechniesz i zapragniesz mieć je na swoim talerzyku tuż przed sobą. Natychmiast.    Trufle poznałam będąc w Brukseli i od tamtej pory zakochałam się w ich różnorodności, kształtach i niezliczonych możliwościach kombinowania podczas ich przygotowywania. Te drobiazgi lubię szczególnie w okresie zimowym, kiedy za oknem jest mroźno, a ja wbijam ząbki w kolejną miękką kuleczkę i delektuję się tą słodką chwilą. Jednak trufle nie zawsze muszą być przecież okrągłe jak na przykład te owsiane! Właśnie dlatego postanowiłam przełamać ten impas i stworzyć typowo świąteczne trufle, które po pierwsze będą smakować pierniczkami, a po drugie spełnią również dekoracyjną rolę... o ile oczywiście jakiś łakomczuch nie zje ich niespodziewanie szybko. Smakują świetnie, a M. stwierdził nawet, nie w skali 0-10 nie zasługują na 10, ponieważ są o niebo lepsze. A to Ci dopiero... :)       Składniki na 9 piernikowych trufli:   150g herbatników 1 garść rodzynek 90g masła 1 łyżeczka przyprawy do pierników kilka kropel olejku arakowego  Herbatniki i rodzynki bardzo dokładnie pokrusz w blenderze. Masło roztop i dodaj do niego pokruszone herbatniki, rodzynki oraz pozostałe składniki. Całość wymieszaj na jednolitą masę, z której będzie możliwe formowanie trufli. Odstaw masę do ochłonięcia.  Kiedy masa będzie już chłodna formuj z niej stożki. Gotowe stożki włóż do lodówki na ok 10 minut. W tym czasie przygotuj lukier, który znajdziesz w poście Imbirowo - Cynamonowe Ciasteczka na Halloween i udekoruj nim swoje trufelki!        Sugestie: Aby lukier szybciej zastygał możesz włożyć trufle na chwilę do lodówki. Gdy będą już polukrowane możesz je też obsypać cukrem pudrem imitując w ten sposób śnieg!        Pytanie: Jak wydłużyć możliwy czas przechowywania masła? Odpowiedź: Masło możesz zamrozić. Poza tym masło zawinięte w papier, który jest okryty warstwą aluminium przechowuje się dłużej niż zapakowany w papier pergaminowy.     Pin It      