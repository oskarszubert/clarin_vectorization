English Version        Zdecydowanie lubię sobie dobrze zjeść. Co więcej od czasu do czasu lubię zjeść to, czego z reguły nie powinno się jeść zbyt wiele. Potem jednak wcale nie mam wyrzutów sumienia. Wyznaję zasadę, że ważny jest umiar, ale nie zamierzam się ograniczać, jeżeli coś lubię. Do takich rzeczy zdecydowanie należy u mnie podsmażana cebulka. Żeby jednak było bardziej dramatycznie - na tzw. "pajdzie" jasnego pieczywa i z odrobiną soli na wierzchu. Cud, miód i orzeszki, mówię Ci. Teraz nawet tak sobie myślę, że całkiem możliwe jest, iż taka kombinacja mogłaby w wielu wypadkach wyprzeć kawałek czekolady. Wróćmy jednak do tematu dzisiejszej potrawy, która bez wątpienia jest z tych, które znikają w mgnieniu oka tuż po przygotowaniu (ekhm część nawet w jego trakcie...). Nic dziwnego, skoro to takie dobre ^_^           Składniki na przygotowanie pulpetów na dwie porcje:   1 zwykła bułka 250g mięsa mielonego z indyka 1 jajko sól pieprz 1 łyżeczka ziół prowansalskich   Bułkę namocz w miseczce z ciepłą wodą, tak aby dobrze nią nasiąkła. Następnie dokładnie wyciśnij nadmiar wody z bułki, porwij ją na małe kawałki i wymieszaj z pozostałymi składnikami na jednolitą, lepką masę. Z masy formuj nieduże kulki, a następnie układaj je na rozgrzany olej i smaż z każdej strony na delikatnie brązowy kolor na średnim ogniu.            Składniki na przygotowanie karmelizowanej cebuli:   6 cebul sól pieprz 1/4 szkl soku pomarańczowego   Cebule pokrój w drobną kostkę i wysyp na rozgrzaną oliwę. Dodaj przyprawy oraz sok pomarańczowy i smaż na średnim ogniu, do czasu, aż będzie złocista, a płyn wyparuje. Składniki na przygotowanie surówki z marchewki:   6 marchewek sok z 1 cytryny szczypta kryształków cynamonu 1 łyżka cukru 2 łyżki oliwy   Marchewki zetrzyj na tarce na małych oczkach, dodaj do niej pozostałe składniki i już.       Podawaj z cząstkami segmentowanej pomarańczy i kompotem jabłkowym, na który przepis postaram się podać wkrótce!           Sugestie: Do surówki możesz dodać rodzynki, orzechy, migdały, starte na większych oczkach kwaśne jabłka lub pozostawić w wersji podstawowej bez modyfikacji. W lecie, gdy rozmaitych naci jest pod dostatkiem możesz natomiast wykorzystać nać choćby z pietruszki (duuużo naci!) i dodać ją do mięsnej masy. Zielone łatki, którymi będą upstrzone takie pulpety są rewelacyjne, a smak idealny!      Pytanie: Czy nać marchewki powinno się usuwać po jej zakupieniu?  Odpowiedź: Tak, ponieważ nieodcięta spowoduje szybsze psucie się warzywa.      Pytanie: Co zrobić, aby połówka przechowywanej cebuli nie straciła smaku, ani walorów odżywczych?  Odpowiedź: Ułóż ją odciętą stroną na spodeczku obsypanym solą lub posmaruj odciętą część odrobiną masła!      Pytanie: Czym się różni karmelizowanie cebuli od jej smażenia?  Odpowiedź: Karmelizowanie polega na podgrzewaniu cebuli na mniejszym ogniu, przez dłuższy czas w celu wydobycia z niej m.in. naturalnej słodyczy. Smażenie natomiast polega na szybkim podgrzaniu cebuli na gorącym tłuszczu, na dużym ogniu i trwa krócej, ponieważ tak przygotowywana cebula szybko staję się brązowa i chrupiąca.      Inne porady i inspiracje dotyczące przyrządzania potraw z dodatkiem mięsa mielonego znajdziesz w poście:  - Calzone Nadziewane Mięsem,   - Lasagne z Domowymi Płatami Makaronu.     Pin It      