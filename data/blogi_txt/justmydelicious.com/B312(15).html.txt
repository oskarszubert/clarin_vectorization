English Version        Nie jadłam lepszej. Od dziecka zajadałam się nią, czekając kiedy Mama przygotuje ją po raz kolejny. Osobiście lubię te na puszystym cieście dlatego część z Was stwierdzi pewnie, że to nie dla nich. Jednak dla takich osób też mam rozwiązanie! Wtedy polecam spróbować pszczółki ^_^ A skoro o pszczółkach mowa, to robiąc je zastanawiałam się momentami, czy wszystko ze mną w porządku. W końcu długotrwałe śmianie się do siebie może z czasem stać się co najmniej zastanawiające... Ale co tam! Popatrz na nie i przyznaj, że one na prawdę są słodkie! A potem uśmiechnij się do siebie szeroko. O właśnie tak :) Rozważam nawet plan na niekończące się jesienne wieczory, stworzenia duuużej pszczelej rodziny i przechowywania jej w pudełku, by co jakiś czas, w chwilach, gdy dorwie mnie jesienny spleen móc do nich zajrzeć i zapytać: hej, jak leci? :)   Wróćmy jednak do tematu szarlotki, którą zwykłam nazywać szarlottą. Puszysta, z delikatnie chrupiącym i lśniącym od cukru cynamonowego wierzchem, przełożona sporą ilością jabłek pokrojonych w duże nieregularne kawałki, oblanych płynnym miodem... Żeby jeszcze Was trochę pognębić dodam, że najlepiej smakuje podawana na ciepło z lodami waniliowymi lub bitą śmietaną. Przy każdej sposobności jej jedzenia przypominają mi się wesołe wyprawy w góry. I chociaż wyprawa sama w sobie zawsze była niezapomniana, a każdy z biorących w niej udział miał jakiś konkretny cel (dla większości było to zdobycie szczytu), to dla mnie niezmiennym celem było dotarcie do jakiejś górskiej, usytuowanej na intensywnie zielonej trawie chatki otoczonej mnóstwem barwnych kwiatów, w której dane mi będzie zamówić szarlotkę na ciepło z lodami lub bitą śmietaną, a następnie pałaszować kawałek po kawałku podziwiając widoki i słuchając dźwięków natury. Ówczesny szczyt moich marzeń. Teraz sama potrafię taką upiec i jestem z tego dumna :)           Składniki na ciasto na szarlotkę:   3 łyżki gęstej kwaśnej śmietany 12% 1/2 szklanki cukru 8g cukru wanilinowego 2 jajka 1 łyżeczka cynamonu 500g mąki pszennej 1 łyżeczka proszku do pieczenia Połącz ze sobą na gładkie, jednolite i delikatnie lepiące się ciasto śmietanę, cukier, cukier wanilinowy, jajka, mąkę, cynamon oraz proszek do pieczenia. Połową ciasta wyłóż spód formy. Składniki na przygotowanie jabłek na szarlotkę:     10 jabłek 2 łyżki miodu 1/2 łyżeczki cynamonu 2 łyżki cukru    Jabłka umyj, obierz i pokrój na dowolne kawałki. Do miski, w której masz pokrojone jabłka dodaj miód, cynamon i cukier. Całość wymieszaj. Teraz na wyłożony ciastem spód formy wyłóż jabłka, a następnie pokryj je pozostałą częścią ciasta.          Składniki na wierzch:   1 białko 3 łyżki cukru 1/2 łyżeczki cynamonu   Białko rozbełtaj widelcem. Przy użyciu pędzelka posmaruj nim wierzch ciasta. Teraz cukier wymieszaj z cynamonem i obsyp ciasto. Piecz ok 40 minut w 180C.           Składniki na przygotowanie polewy znajdziesz w poście na mini pączki.           Składniki na przygotowanie pszczółek:   opakowanie M M`s z orzechami przygotowana wcześniej polewa z przepisu na mini pączki płatki migdałowe   Przy użyciu cienkiego pędzelka, czubka noża lub wykałaczki ozdabiasz M M`sy na wzór pszczółki. Doklejasz migdałowe skrzydełka i odkładasz na bok aby czekolada zastygła. Wymiary formy: 24x24cm   Sugestie: Do ciasta możesz dodać ulubiony likier, aromat do ciast, ekstrakt waniliowy lub alkohol. Możesz zrezygnować z dodatku miodu do jabłkowego nadzienia. Pszczółki przechowuj w pudełku, niekoniecznie w lodówce. Śmietanę w cieście możesz zastąpić jogurtem naturalnym. Do jabłek możesz też dodać odrobinę zmielonego kardamonu, anyżu lub kilka łyżek bułki tartej. Dla osób, które preferują starte jabłka w szarlotce to ciasto również będzie odpowiednie. Wg mnie jednak większe kawałki jabłek w pełni wydobywają swój smak i aromat podczas pieczenia i późniejszego podgrzewania przed podaniem, a co za tym idzie lepiej smakują. Są to jednak moje subiektywne spostrzeżenia.            Pytanie: Co zrobić, żeby obrane lub starte jabłka, gruszki i banany nie ciemniały? Odpowiedź: Skrop je obficie sokiem z cytryny. Możesz je także przechowywać w chłodnej wodzie z dodatkiem kwasku cytrynowego lub soku z cytryny.      Pytanie: Jakich jabłek najlepiej używać do przygotowania szarlotki?  Odpowiedź: Polecam szare renety, antonówki i wszystkie twarde, nie mączyste jabłka. Pytanie: Co zrobić, żeby placek owocowy nie miał zakalca? Odpowiedź: Zanim nałożysz na niego owoce, posmaruj ciasto rozbełtanym białkiem i delikatnie oprósz mąką.     Pin It  