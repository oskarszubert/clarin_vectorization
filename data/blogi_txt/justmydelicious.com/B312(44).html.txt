English Version        Dzień bez śniadania jest dniem straconym. W sumie to stwierdzenie mogłoby być moim mottem. Jednym z wielu. Zresztą, co tu dużo mówić, śniadanie napędza nas na cały dzień, więc myślę, że warto poświęcić mu chwilkę. Odpłaci Ci z nawiązką. A skoro przygotowanie śniadań zwykle nie zajmuje mi więcej czasu niż 10 - 15minut, polecam to wszystkim. Parówki jemy rzadko, ale miłośników zachęcam do eksperymentowania z nimi. Inspiracją dla Ciebie może być chociażby to balonowe serce. Dziś natomiast jako, że w lodówce znalazłam kilka użytecznych składników, dałam upust swojej fantazji i w ten oto sposób powstała wesoła gromadka w postaci owieczki i ośmiorniczek. Nie ma nic lepszego niż rozpocząć dzień od uśmiechu kogoś Wyjątkowego.           Składniki na przygotowanie owieczki dla 1 osoby:   1 połówka jasnej okrągłej bułki 1 łyżka ulubionego kremowego serka świeży liść sałaty 2 plasterki szynki sojowej z żurawiną 2 plasterki sera żółtego kawałek marchewki na kwiatka kawałek alg morskich na oczka i uśmiech   Bułkę posmaruj serkiem, ułóż umyty i osuszony liść sałaty. Z jednego plasterka szynki nożykiem lub nożyczkami spożywczymi wytnij kwadrat z falistymi bokami. Podobnie potraktuj jeden plasterek sera. Z drugiego tą samą metodą wytnij "puszek" na głowę owieczki. Z drugiego plasterka szynki wytnij okrąg na pyszczek i uszka. Poukładaj odpowiednio poszczególne warstwy na sobie. Z marchewki nożykiem lub malutką foremką wytnij kwiatka, a z alg oczy i uśmiech.            Składniki na przygotowanie ośmiorniczek dla 1 osoby:   1 parówka 4 goździki   Parówkę zalej wrzątkiem i po ok 2 - 3 minutach wyjmij ją z niego. Przekrój na pół i każdą część odpowiednio przetnij nożykiem (ale nie do końca!) na krzyż wzdłuż. Rozłóż powstałe odnóża, w odpowiednie miejsca wbij goździki i gotowe!           Sugestie: Jeżeli kupisz grubsze parówki, wtedy polecam zrobić więcej nacięć, aby odnóży było więcej. A np. rzodkiewkę możesz przeciąć na pół i zrobić ośmiorniczce czapeczkę :)     Pytanie: Dlaczego parówek ani kiełbasy nie powinno się gotować?   Odpowiedź: Ponieważ długotrwałe gotowanie powoduje, że sole które zostały zastosowane przy ich produkcji ulegają rozkładowi, zamieniając się jednocześnie w szkodliwe substancje. Parówek i kiełbasy w ogóle nie trzeba gotować. Dla poprawienia ich smaku możesz zalać je na 2-3 minuty wrzątkiem, po czym wyciągnąć i jeść jak zawsze. Inny pomysł na niecodzienne śniadanie znajdziesz w poście Kanapka Sowa.   Pin It      