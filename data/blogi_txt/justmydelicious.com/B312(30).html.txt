English Version       To było moje pierwsze podejście do tego dania. Już wiem, że bynajmniej nie ostatnie. Fish pie wyszło znakomicie. Robi się je bardzo sprawie, więc nawet zapracowani skorzystają. A na dodatek jeszcze powinno trochę zostać na następny dzień! Chyba, że rodzina większa :) Warto jednak zaznaczyć, że owa rybna zapiekanka wcale nie jest taka codzienna. Według mnie idealnie sprawdzi się również w roli dania uprzyjemniającego romantyczną kolację, czy też eleganckie spotkanie w gronie znajomych. Oczywiście z niezastąpionym dodatkiem wina. Przyznam szczerze, że niesamowicie spodobał mi się jej uniwersalizm.        Składniki na 6-8 porcji:   3 filety białej ryby 100ml białego wytrawnego wina 1,5 szklanki mleka 1 łyżka masła 10 dużych ziemniaków 80g masła 2 łyżki gęstej kwaśnej śmietany sól pieprz 2  duże cebule 15 zielonych oliwek 200g sera feta papryka chilli w proszku zioła prowansalskie Filety umyj i osusz ręcznikiem papierowym. Skrop je białym winem i pozostaw do jego wsiąknięcia na ok 10-15 minut. Po upływie tego czasu wyłóż je na rozgrzaną patelnię i zalej mlekiem z dodatkiem masła. Podduś ok 15 minut. Mleko odlej, filety przełóż do natłuszczonego naczynia do zapiekania i podziel je na mniejsze kawałki. Ugotowane ziemniaki zmiażdż na purée, dodaj do nich masło, śmietanę, sól oraz pieprz. Podsmażoną na patelni drobno pokrojoną cebulę dodaj do ziemniaczanego purée i całośc wymieszaj dokładnie na jednolitą masę. Na kawałki ryby wyłóż pokrojoną w kostkę fetę oraz pokrojone na talarki oliwki. Teraz purée ziemniaczanym pokryj rybę z fetą, wierzch posyp papryką i ziołami. Delikatnie odciśnij na powierzchni ślady łyżką do zupy. Zapiekaj w 220C przez 20-30 minut.           Składniki na surówkę z pora:   1 por 150g zielonego groszku z puszki sól pieprz 4 łyżki majonezu 2 jajka   Pora umyj, osusz i pokrój na cieniutkie talarki. Wsyp groszek. Sól i pieprz w ilościach odpowiadających Twoim preferencjom dosyp do majonezu i dokładnie wymieszaj. Teraz dodaj majonez do pora i groszku. Ponownie wymieszaj. Jajka ugotuj na twardo, pokrój na ćwiartki i dodaj do reszty.            Sugestie: Ślady na powierzchni możesz również wykonać przesuwając wzdłuż widelcem np. ruchem falistym. Zarówno do purée, jak i na warstwę ryby możesz dodać to, co lubisz najbardziej. Nawet delikatny beszamel lub gęsty sos pomidorowy, pełen aromatycznych ziół i czosnku... Na wierzch zapiekanki polecam wysypać też starty na dużych oczkach żółty ser, który cudownie się roztopi pod wpływem temperatury. Dodaj go jednak dopiero na ostatnie 5-10 minut pieczenia, bo w przeciwnym wypadku się spali! Mleko spod ryby niekoniecznie musisz wylewać. Jego część możesz dodać do purée zamiast śmietany. Ja jednak sobie to darowałam, ponieważ nie przepadam za tak intensywnym rybim zapachem. Zapiekankę przechowuj w lodówce pod przykryciem. Na następny dzień zapiekanka już bez problemu trzyma formę, ponieważ płyny równomiernie zostaną wchłonięte. Jeżeli wolisz wersję light surówki to zamiast majonezu dodaj jogurt naturalny, śmietanę lub któryś z tych składników wymieszaj pół na pół ze sobą, tudzież z tym nieszczęsnym majonezem.           Pytanie: Co zrobić, aby ryba podczas pieczenia nie rozpadała się? Odpowiedź: Przed pieczeniem skrop ją odrobiną soku z cytryny lub białym wytrawnym winem.      Pytanie: Co zrobić, aby chuda ryba nie była zbyt sucha po upieczeniu?  Odpowiedź: Na czas zapiekania połóż na niej płatki masła (może być ziołowe) lub skrop oliwą.    Inne rady dotyczące ryb oraz ziemniaków znajdziesz w poście Amarantowa Rybka z Sosem Czosnkowym, Fish Burger, Makowa Rybka z Warzywami w Białym Winie, Warkocze z Filetów z Indyka z Kremowym Purée Ziemniaczanym.  Pin It  