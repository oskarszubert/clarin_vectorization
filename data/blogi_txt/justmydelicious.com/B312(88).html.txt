English Version         7.07.2010 - Dzień dobry, czy ma Pan jeszcze truskawki?   - A skąd! Już dawno nie ma!   * * * 8.07.2010  - Witam, znajdzie się kilka truskawek u Pani?  - Gdyby się znalazło, to sama już bym te ostatnie zjadła!   * * * 9.07.2010  - Truskawek nadal nie ma, prawda?   - Pani, niech Pani przyjdzie za rok po te truskawki...  * * *  10.07.2010  - Dzień dobry, to ja poproszę maliny...          I tym oto sposobem pozbyłam się złudzeń, że jeszcze w 2010 roku dane mi będzie zajadać się pysznymi, napuszonymi, niezwykle aromatycznymi i jedynymi w swoim rodzaju, moimi ulubionymi naleśnikami ze świeżymi truskawkami. Life is brutal. Przeskakując tak niespodziewanie z sezonu truskawkowego w malinowy, zapraszam Was zatem na kolejną porcję moich przepysznych wspomnień z czasów dzieciństwa. Ten sernik jest tak kremowy i puszysty, że podczas zanurzania w nim łyżeczki lub deserowego widelczyka słychać pękające pęcherzyki powietrza! A do tego posmak białej czekolady... Rewelacja po prostu! Składniki na sernik:   1 opakowanie zielonej galaretki biszkopty okrągłe 450g waniliowego serka homogenizowanego 100g białej czekolady 150g kremówki 2 łyżki cukru pudru kilka kropel olejku migdałowego 2 łyżki żelatyny 100g malin   Galaretkę przygotuj wg. zaleceń na opakowaniu. Tortownicę lub wybraną przez siebie formę wyłóż folią spożywczą. Połowę galaretki wylej na uszczelnioną formę, a następnie poukładaj na niej szczelnie biszkopty. Włóż do lodówki na ok 1h w celu stężenia.    Serek, roztopioną i ostudzoną czekoladę, kremówkę, cukier oraz olejek ubij na jednolitą masę. Żelatynę rozpuść w niewielkiej ilości gorącej wody, a kiedy ostygnie dolej ją do masy serowej i całość ubij na najwyższych obrotach przez ok 5 minut. Teraz delikatnie wmieszaj łyżką w powstałą masę maliny. Następnie przełóż wszystko do wyłożonej biszkoptami formy i włóż do lodówki na ok 2h.           Składniki na wierzch i wykończenie:   1/2 przygotowanej pozostałej galaretki  biszkopty podłużne typu "ladyfingers" satynowa wstążka 200g kremówki 2 łyżki cukru pudru 200g malin kilka listków świeżej mięty   Galaretkę wylej do dowolnego naczynia i włóż do lodówki, aby stężała.    Posmaruj boki sernika, wykorzystując do tego 100g kremówki. Gdy skończysz, odpowiednio przyciętymi, podłużnymi biszkoptami obłóż boki sernika i całość obwiń wstążką, zawiązując kokardę. Wymieszaną z cukrem pudrem kremówką, równomiernie pokryj wierzch sernika. Następnie, gdy galaretka w naczyniu już stężała, rozdrobnij ją przy użyciu np. nożyczek spożywczych lub noża. Tak przygotowaną, obsyp ostrożnie brzegi wierzchu sernika. Na pozostałej wolnej przestrzeni poukładaj świeże maliny, a całość udekoruj listkiem świeżej mięty.           Sugestie: Sernik przechowuj w lodówce i podawaj schłodzony!     Pytanie: Co zrobić, aby biszkopty na spodzie sernika nie były zbyt twarde? Odpowiedź: Biszkopty przeznaczone na spód sernika proponuję skropić wybranym sokiem owocowym, kawą lub alkoholem tuż przed pokryciem ich masą serową.    Pin It      