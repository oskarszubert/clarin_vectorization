English Version       Teoretycznie każda kobieta jest na diecie (albo właśnie ją rozpoczyna...po raz n-ty). Ja nigdy nie byłam i w najbliższym czasie nie zamierzam. Mam swoje sprawdzone zasady i przyzwyczajenia dotyczące odżywiania, których nie poświęcę w imię kilku kolejnych zupełnie mi nie odpowiadających. Jem to, na co w danym momencie mam ochotę i nie odmawiam sobie słodkości. Lubię dobrze i dużo zjeść i nie mam problemów z utrzymaniem satysfakcjonującej wagi. Jak pewnie część z Was już wie, wprost uwielbiam czekoladę pod każdą postacią. Jednak jest jedna rzecz do której nie potrafię się przekonać, ponieważ odrzuca mnie na sam widok i wyobrażenie. Tłuścinki. Nie toleruję tłustego w mięsie. Żadnych skórek i tym podobnych. Nie jestem w stanie wziąć tego do ust. Za to z chęcią, powoli i bardzo dokładnie obiorę sobie to, co mi przeszkadza i zjem całą resztę ze smakiem. A najdziwniejsze jest to, że w dzieciństwie nie miałam jakichkolwiek problemów w tej materii. Mimo wszystko nie rozpaczam z tego powodu, bo i tak po wyeliminowaniu wszelkich tłuścinek, pozostaje mnóstwo pyszności do wyboru :) Doskonałym przykładem jest tutaj chociażby ta wersja rybki. Wg mnie największym jej atutem jest jej niesamowita miękkość i delikatność. Podzielenie jej na kawałki urozmaica danie, a poza tym sprawia, że znacznie chętniej znika z talerza. Doskonała zarówno jako snack food, jak i główny element sycącego dania obiadowego. Polecam!        Przygotowanie rybki:  2 filety soli 5 łyżek musztardy Dijon  przyprawa do ryby     Filety pokrój na niewielkie kawałki, posmaruj musztardą, a następnie posyp je przyprawą do ryby i odłóż na czas przygotowania panierki. Składniki na makową panierkę:   1 jajko 250ml mleka  6 łyżek maku 300g mąki pszennej 1/4 łyżeczki soli 1/4 łyżeczki pieprzu Do roztrzepanego jajka dodaj pozostałe składniki i mieszaj do czasu uzyskania jednolitej gęstej konsystencji. Kawałki rybki zanurzaj delikatnie w masie makowej i układaj na rozgrzanej i natłuszczonej patelni. Smaż przez ok 2 minuty z każdej strony pod przykryciem.     Warzywa:  1 niewielki brokuł 1 niewielki kalafior 6 marchewek    Warzywa pokrój na części; marchewki zetrzyj. Wrzuć je do wrzątku i gotuj do czasu, gdy będą miękkie. Gotowe, odcedź i ułóż na talerzu.     Dressing z białego wina: 3 łyżki oliwy z oliwek 8 łyżek białego wina    Oliwę z oliwek wymieszaj z białym winem i już :)    Sugestie: Do przygotowania ryby, zamiast musztardy możesz również użyć sosu sojowego, który świetnie sprawdza sie w tej wersji. Do tej potrawy każda biała ryba będzie ok.   Smacznego!   Pytanie: Jak przygotować rybę, aby podczas smażenia się nie rozpadała, ani nie przywierała do patelni? Odpowiedź: Najpierw oczyszczoną rybę osusz przy użyciu papierowego ręcznika. Dopiero po tym obtocz ją w przyprawach, panieruj i smaż na tłuszczu z niewielkim dodatkiem soli. Najlepiej na patelni teflonowej.     Pin It      