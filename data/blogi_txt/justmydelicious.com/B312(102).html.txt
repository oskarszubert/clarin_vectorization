English Version       Też żałujesz, że w Polsce zwyczaj obchodzenia Halloween jest zdecydowanie słabiej kultywowany niż w innych krajach? Jeżeli Twoja odpowiedź na to pytanie jest twierdząca myślę, że ten pomysł Ci się spodoba. Otóż, dzisiaj na Just My Delicious rozpoczynam serię Halloween. Ma ona na celu po pierwsze zaspokojenie mojej ambicji dotyczącej przygotowania kilku potraw nawiązujących tematycznie do Halloween. Po drugie zachęcenie Cię do upichcenia chociaż jednego dania pozostającego w tej konwencji (nawet, gdyby to miało być "jedynie" ku uciesze dzieci). A po trzecie umilenie sobie coraz chłodniejszych i bardziej dżdżystych dni. Mam kilka pomysłów, które być może staną się inspiracją do rozpoczęcia Twoich własnych poczynań w tej dziedzinie oraz pomogą przy ewentualnej organizacji imprezy Halloween`owej.  Gotowi? No to zaczynamy!   Na pierwszy rzut idzie gorrrąca kremowa zupa dyniowa. Niech nie zmyli Cię jednak jej prostota, ponieważ smak skrywa nieprzewidywalny dodatek masła orzechowego, który nadaje jej charakteru i sprawia, że jest niepowtarzalna. Dzięki jej gęstej, aksamitnej konsystencji z łatwością przygotujesz odpowiedni wzorek na wierzchu, który do jej zjedzenia zachęci nie tylko niejadków. Natomiast groźna dłoń trzymająca kubek z tą "podejrzaną miksturą" doda pikanterii całemu posiłkowi, a poza tym świetnie sprawdzi się też jako znakomita przegryzka podczas jedzenia pajęczej zupy. Składniki na dwie porcje zupy:    2 marchewki 2 duże ziemniaki połowa cebuli 2 kwaśne i twarde jabłka, np. Granny Smith szczypta cynamonu 2 szklanki purée z dyni 6 łyżek masła orzechowego 1/2 łyżeczki ziół prowansalskich 1/4 łyżeczki pieprzu szczypta soli szczypta czubrycy czerwonej   Marchewki i ziemniaki obierz i ugotuj w lekko osolonej wodzie. Gdy będą gotowe zmiażdż na purée. Cebulę pokrój drobno i zeszklij na oliwie. Dodaj ją do purée z marchewki i ziemniaków. Na maśle podduś obrane i pokrojone kawałki jabłek z dodatkiem cynamonu. Kiedy zmiękną i będą aromatyczne dodaj je do wspomnianego wyżej purée. Teraz wszystko wymieszaj z purée z dyni, dodaj masło orzechowe, zioła oraz przyprawy. Całość zblenderuj na jednolitą masę i przelej do kubków.           Do dekoracji:      4 łyżki gęstej kwaśnej śmietany ew. 4 ciemne ziarenka np. czarnuszki, siemienia lnianego itp. na oczka duszków lub kleksy z polewy czekoladowej  Przepis na ciasto na paluchy znajdziesz w poście drożdżowe szczury, myszki i paluchy na Halloween :) Sugestie: Zupa jest pyszna zarówno na zimno, jak i podawana na ciepło. Jednak w wersji na zimno nie jest tak bardzo aromatyczna. Pamiętaj, aby nie rozpędzać się z dodawaniem zbyt dużej ilości soli do zupy, ponieważ im zupa jest chłodniejsza, tym słony smak staje się bardziej intensywny!           Pytanie: Z czym podawać zupę krem?  Odpowiedź: Możliwości jest wiele. Z kawałkami grillowanego kurczaka, groszkiem ptysiowym, grzankami (np. z roztopionym na ich wierzchu serem i aromatycznymi ziołami), kawałkami surowych warzyw lub owoców do chrupania podczas jedzenia zupy.       Pytanie: Jak pogłębić smak zupy? Odpowiedź: Dodaj do niej odrobinę, ziół, czosnku, soku z cytryny, octu winnego lub oleju z dodatkiem ziół wykorzystywanego do marynowania ząbków czosnku.  Propozycję na inną zupę dyniową wraz z poradami znajdziesz w poście Zupa z Dyni z Marchewką.      Pin It      