English Version       Dotychczas nougat z migdałami nabywany był przeze mnie w pewnym sklepie... dość często. To jest jeden z tych produktów, obok którego po prostu nie przejdę obojętnie i już. Za każdym razem zachwycałam się smakiem i strukturą tego francuskiego smakołyku, aż w końcu postanowiłam wykonać go na własną rękę. Udało się! Teraz podjadam swój domowy  nougat wypełniony prażonymi migdałami i rozpływam się smakując go kawałek po kawałku. Jednocześnie, pomiędzy poszczególnymi kęsami, zapewniam Cię, że wyrób home-made jest bez porównania lepszy, niż ten ze sklepu! A teraz pozwolisz, że wrócę do delektowania się...         Składniki na nougat z prażonymi migdalami:   200g migdałów w łupinkach  250ml miodu 200g cukru 2 białka kilka kropel olejku migdałowego 50g cukru pudru Migdały rozsyp na wyłożonej papierem do pieczenia blasze i podpraż w 200C przez 10 minut. Miód oraz cukier podgrzej w garnku. Masa powinna bulgotać i być bardzo gorąca oraz dokładnie wymieszana. W między czasie ubij białka na sztywną pianę. Do ubitej piany dodawaj stopniowo gorącą miodowo - cukrową miksturę, miksując całość na średnich obrotach przez ok 5 minut. Gdy wszystko ładnie się połączy na jednolitą, lepką i gęstą masę wsyp prażone migdały, dodaj olejek oraz cukier puder i łyżką dokładnie wymieszaj całość tak, aby osiągnęła jednolitą konsystencję. Gotową masę wyłóż np. do pojemnika przeznaczonego do przechowywania żywności, zamknij go i włóż do lodówki na całą noc.       Gdy masa nougat`owa stężeje i będzie możliwe jej pokrojenie, weź ostry nóż, zamocz go w gorącej wodzie i pokrój w paski lub inne odpowiadające Twoim preferencjom kształty. Sugestie: Jeżeli miód jest zbyt chłodny to białko nie zetnie się odpowiednio i konsystencja nougat`u pozostanie płynna. Miód powinien osiągnąć temperaturę nawet 150C! Dlatego najlepiej użyć w tym celu termometru spożywczego. Postaraj się opanować i nie zjeść uprażonych migdałów, które są przeznaczone na nougat, ponieważ ich zapach jest na prawdę mocno obezwładniający! My czterech nie mogliśmy sobie odpuścić... Poszczególne, pokrojone kawałki nougat`u polecam zawinąć w celofan, np. jak cukierki i w ten sposób je przechowywać. O ile oczywiście nie zostaną wcześniej zjedzone. Do masy możesz dodać prażone pistacje, kawałki czekolady, żurawinę, startą skórkę z wyparzonych cytrusów, ekstrakt waniliowy,  suszone lub kandyzowane wiśnie i co tylko przyjdzie Ci do głowy. To będzie Twój nougat i to Tobie ma smakować, więc wrzuć do niego to, co lubisz najbardziej. Ja tu podaję wersję, która dla mnie jest idealna i może być podstawą do rozmaitych modyfikacji. Jeżeli wolisz, aby nougat nie był zbyt twardy trzymaj go w lodówce tylko kilka godzin, zamiast przez całą noc i podawaj np. w filiżankach, kieliszkach, pucharkach, miseczkach lub na spodeczkach.    A teraz ilustrowana instrukcja w jaki sposób przygotować łabędzia z jabłka...         Pytanie: Co kolor miodu mówi o jego przeznaczeniu?  Odpowiedź: Bardzo wiele. Np. miody jasne są przeznaczone przede wszystkim do bezpośredniego spożycia. Natomiast ciemne miody znacznie lepiej sprawdzają się w wypiekach.      Pytanie: Jak sprawdzić, czy miód jest fałszywy? Odpowiedź: Wylej kroplę miodu na pochyloną pod kątem gładką powierzchnię, np. talerzyka i obserwuj ją. Jeżeli kropla przylgnie do powierzchni, wtedy masz pewność, że miód jest prawdziwy. Jednak kiedy zaczyna się toczyć po niej możesz przypuszczać, że jesteś posiadaczką/- em miodu, który nie jest prawdziwy.     Pin It      