English Version        Witajcie. Mam na imię Paulina i jestem czekoholiczką. Podejrzewam, że wiele/-u z Was mogłoby się podpisać pod tym stwierdzeniem obiema rękami, podmieniając jedynie imię. Cóż, prawda jest taka, że czekolada jest jedną z tych rzeczy, które lubię najbardziej. Praktycznie pod każdą postacią. W tym wypadku zupełnie nie jestem wybredna. Pewnie wiele osób traktuje ją też jako swoisty poprawiacz samopoczucia (z różnymi konsekwencjami, gdy przyjdzie zmierzyć się z ustrojstwem, jakim jest waga). W każdym razie, jakby nie patrzeć czekolada ma w sobie "to coś" co sprawia, że ją lubimy. Przez wielkie eL. A skoro na zewnątrz lato już coraz bardziej przypomina jesień, toteż postanowiłam zmodyfikować trochę pojęcie orzeźwiających lodów, nadając mu nieco bardziej jesienno-zimowy wydźwięk. Nie muszę chyba mówić, że połączenie kawałków miękkiego brownie, polewy czekoladowej oraz kolorowej posypki gwarantuje absolutny sukces? Megaczekoladowe wejście w jesienną aurę!           Składniki na brownies z kawałkami czekolady:   3/4 szkl mąki pszennej 1/4 łyżeczki sody 1/4 łyżeczki soli 1/3 szkl masła 2 tabliczki czekolady mlecznej kilka kropel olejku arakowego 2 jajka   W misce połącz ze sobą mąkę, sodę oraz sól. W kąpieli wodnej roztop masło, z dodatkiem drobno pokrojonej jednej tabliczki czekolady i olejku. Gdy masa będzie jednolita, przełóż ją do miski z mączną mieszanką, dodaj jajka i całość ubij krótko, aby składniki dokładnie się połączyły. Na koniec wmieszaj pozostałą część drobno pokrojonej drugiej tabliczki czekolady. Teraz przełóż masę do natłuszczonej formy i piecz przez ok 30 min.     Składniki na przygotowanie ciemnej polewy:   lśniąca polewa czekoladowa lub polewa czekoladowa    Wybraną polewę czekoladową przygotuj wg przepisu podanego w poście na mini pączki lub domino, czyli miętowe pastylki w czekoladzie.      Składniki na przygotowanie białej polewy:  2 tabliczki mlecznej czekolady   Aby przygotować białą polewę czekoladową po prostu rozpuść w kąpieli wodnej obie tabliczki białej czekolady.      Do dekoracji:  drewniane patyczki do lodów kolorowa posypka   Brownies pokrój na prostokąty przypominające kształt lodów. Prostokąty oblewaj polewami, a następnie delikatnie włóż w nie patyczki do lodów, po czym obsyp kolorową posypką i odstaw na bok do zastygnięcia. Sugestie: Zamiast posypki możesz użyć drobno posiekanych orzechów lub przykleić do polewy kolorowe mini M M`s. Pytanie: Dlaczego na czekoladzie pojawia się biały osad? Odpowiedź: Jest to spowodowane przechowywaniem jej w temp. powyżej 25C, w której cukier zawarty w czekoladzie ulega rozpuszczeniu, a następnie, gdy temperatura się obniża, cukier zastyga tworząc biały osad na powierzchni.    Pin It  