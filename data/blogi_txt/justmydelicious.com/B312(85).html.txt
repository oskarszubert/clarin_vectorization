English Version       Dziś danie z cyklu: jakoś tę zimę trzeba sobie uprzyjemniać :) Przepis na rybę po grecku jest w naszej rodzinie od dawna, dzięki cioci, która przywiozła go dobrych kilka lat temu z Grecji właśnie. Uwielbiam go i nigdy nic w nim nie zmieniałam poza niewielkim dodatkiem ketchupu. Ryba w panierce z bułki tartej zdecydowanie nie gości u nas często, jednak w tym przepisie wg mnie jest po prostu niezastąpiona. Podobnie zresztą jak dodatek rodzynek, który jest idealnie wkomponowany w całość tej potrawy. Pingwiny natomiast powstały całkiem spontanicznie i były świetnym urozmaiceniem, które nawiasem mówiąc smakowało równie pysznie, jak sama ryba. Dla mnie bomba, a dla Ciebie?        Składniki na przygotowanie ryby na 2 porcje:   2 filety białej ryby sok z 1 cytryny jajko 1 łyżeczka rozmarynu sól  pieprz bułka tarta   Filety umyj, pokrój na mniejsze kawałki i skrop sokiem z cytryny. Jajko roztrzep z dodatkiem soli, rozmarynu oraz pieprzu. Zanurzaj w nim poszczególne kawałki ryby, a następnie obtaczaj w bułce tartej i smaż na rozgrzanym oleju aż będą złociste.        Składniki na przygotowanie warzyw na 2 porcje:   8 średniej wielkości marchewek 2 duże cebule 400g pomidorów z puszki 8 łyżek gęstego, pikantnego ketchupu 1 łyżeczka oregano pieprz sól 100g rodzynek Marchewki obierz i zetrzyj na grubych oczkach na tarce. Wrzuć je do garnka i zalej wrzątkiem, tak by je minimalnie przykrył. Cebule pokrój w drobną kostkę i podsmaż na patelni na złoto. Dodaj ją do marchewek. Następnie dorzuć pomidory lekko je miażdżąc na mniejsze części. Teraz pora na ketchup. Całość gotuj, aż większość płynu wyparuje. W mniej więcej 3/4 czasu gotowania dodaj oregano, pieprz, sól, a także rodzynki i podgotuj jeszcze przez chwilę, tak aby smaki się połączyły. Składniki na przygotowanie dwóch pingwinów z ryżu:   1 torebka ryżu algi nori kawałek marchewki na nos kawałek szynki na rumieńce   Ryż ugotuj w nieco większej ilości wody niż zwykle, aby był bardziej lepki i dało się z niego uformować kulę. Z pozostałych składników powycinaj odpowiednie kształty i stwórz własnego pingwina!          Składniki na przygotowanie 1 pingwina z oliwek:   1 wykałaczka 2 czarne oliwki kawałek marchewki na łapki i dziobek gęsty serek naturalny   Najpierw nabij na wykałaczkę oliwki, następnie nałóż serek, potem dodaj dzióbek i łapki :)              Sugestie: Do warzyw możesz dodać zamiast pomidorów i ketchupu po prostu koncentrat, jednak smak wtedy nie będzie tak dobry :) Ważne, aby serek, którym wypełnisz pingwiny z oliwek był gęsty, ponieważ w przeciwnym wypadku będzie spływać. A pingwinom możesz tez zrobić czapeczki z końcówki marchewki :)      Pytanie: W jaki sposób usunąć z pomieszczenia zapach smażonej ryby?  Odpowiedź: Na patelni podpiecz przez chwilę świeże skórki pomarańczy lub jabłek. Pytanie: Z jakiego ryżu najlepiej formuje się różne kształty? Odpowiedź: Polecam ryż krótkoziarnisty, ponieważ szybciej osiąga efekt lepkości i łatwiej z niego cokolwiek ukształtować. Inne porady dotyczące przyrządzania ryb znajdziesz w poście:  - Ryba w Panierce z Warzywami w Sosie Słodko - Ostrym,  - Fish Burger,  - Fish Pie i Surówka z Pora,   - Amarantowa Rybka z Sosem Czosnkowym,  - Makowa Rybka z Warzywami w Białym Winie, - Kurczak Curry z Ananasem i Dzikim Ryżem,  - Risotto Mantecato z Grzybami,   - Czekoladowy Pudding Ryżowy,  - Ryba w Sosie Śmietanowo - Czosnkowym z Chabrami i Ryżowy Bałwan.    Pin It  