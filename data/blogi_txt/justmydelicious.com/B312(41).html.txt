English Version           Lubię ciepłe chwile, podczas których niespiesznie mogę robić to, co sprawia mi przyjemność. Nuda to dla mnie obce pojęcie. W końcu zawsze jest coś, co w danej chwili potrafi umilić mi czas. Kiedyś, gdy byłam małą dziewczynką przeczytałam gdzieś, że tylko głupcy się nudzą i stwierdziłam, że coś w tym jest. Kiedy już uda mi się wygospodarować choćby odrobinę wolnego czasu zdecydowanie staram się wyciskać z niego każdą chwilkę. Tym razem pochłonęły mnie kulinaria i padło na pączki. Nie byle jakie zresztą, bo doskonale pasujące do aktualnego stanu za oknem. Słonecznej, złotej jesieni. Teraz jednak będę miała przed sobą prawdziwe wyzwanie, aby kolejne pączki nie były oblane czekoladą i obsypane orzechami... I następne też.           Składniki na ok 40 jesiennych żołędzi:   3,5 szkl mąki pszennej 2 opakowania drożdży suszonych 3/4 szkl mleka 1/2 szkl cukru 1 jajko 2 łyżki spirytusu 1 łyżeczka cynamonu   Do miski przesiej mąkę i drożdże. W rondelku podgrzej na małym ogniu mleko i roztop w nim cukier. Gdy ostygnie dolej do mąki. Następnie dodaj pozostałe składniki i całość wyrób na elastyczne i gładkie ciasto. Odstaw do podwojenia objętości. Gdy tak się stanie, ciasto odgazuj, krótko wyrób ponownie, rozwałkuj na ok 1 cm i wykrawaj z niego małe owalne kształty.      Smaż je w rozgrzanym oleju z obu stron na niewielkim ogniu przez ok minutę. Usmażone pączki wykładaj na papierowy ręcznik, aby odsączyć je z nadmiaru tłuszczu.               Składniki na polewę czekoladową:   400g mlecznej czekolady   Czekoladę rozpuść w kąpieli wodnej. Gdy trochę ostygnie zanurzaj w niej chłodne pączki.           Do wykończenia:   ok 150g drobno posiekanych orzechów włoskich małe solone precelki   Od razu po zanurzeniu wierzchołka pączków w czekoladzie obtocz je również w miseczce z posiekanymi orzechami. W czubek delikatnie wbij odpowiednio przełamaną część precelka i już! Odstaw do zastygnięcia.           Sugestie: Orzechy włoskie możesz zastąpić dowolnymi innymi, które akurat masz pod ręką. Dodatkowo w każdą kuleczkę przed smażeniem możesz wetknąć kawałek czekoladki. Pamiętaj jednak, aby dokładnie zakleić otwór!          Pytanie: Co zrobić, żeby pączki nie były takie tłuste?  Odpowiedź: Do ciasta dodaj ok 2 łyżki spirytusu, octu lub wódki. Zapobiegnie to nadmiernemu wchłanianiu się tłuszczu podczas smażenia. Natomiast tuż po smażeniu odkładaj je na powierzchnię wyłożoną ręcznikiem papierowym.      Pytanie: Dlaczego pączki na zewnątrz są usmażone, a w środku surowe? Odpowiedź: Olej do smażenia był zbyt gorący. Jeżeli nie posiadasz odpowiedniego termometru, to musisz wyczuć ten moment metodą prób i błędów.      Inne porady dotyczące smażenia pączków znajdziesz w poście Mini Pączki z Serem Twarogiem bez Drożdży.     Pin It      