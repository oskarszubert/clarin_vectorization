English Version      Podczas takiej fali upałów najlepiej czuję się na zewnątrz łapiąc rozgrzewające promienie słońca i marząc o nieistnieniu zimy. W kuchni też zbyt długo nie przebywam, dlatego obiady są w wersji raczej okrojonej i lekkiej. Dużo owoców, warzyw i energetyzujących kolorów. Dziś zrobiłam sos karmelowy, o którym pisałam wcześniej. Wykorzystywany jest głównie do deserów, ale M. najczęściej zjada go prosto ze słoiczka, toteż znika w przeciągu kilku dni. Sos ma genialnie słodki, karmelowy smak, dlatego od czasu do czasu, kiedy nikt nie patrzy zaglądam do lodówki, by sprawdzić, czy wciąż jest tak pysznie uzależniający...           Składniki na ok 250ml:   220g cukru 125ml wrzątku 300g kremówki 36%   Cukier zalej wrzątkiem i postaw na średnim ogniu mieszając do czasu, aż cukier się rozpuści, a całość zacznie wrzeć. Następnie przestań mieszać i gotuj sos do czasu, aż osiągnie karmelowy kolor (ok 20-30min). Wtedy zdejmij z ognia i dodaj śmietankę. Połącz dokładnie całość w celu uzyskania jednolitej konsystencji. Przelej do słoiczka, zakręć wieczko i postaw na nim słoiczek. Po ok 3h naciśnij na wieczko w celu zawekowania.            Sugestie: Uważaj, aby nie gotować sosu zbyt długo, ponieważ może się na nowo skrystalizować. Świetnie sprawdzi się również jako gotowe fondue owocowe lub dodatek do kawy!    Pytanie: Jak przechowywać sos karmelowy? Odpowiedź: Po otwarciu słoiczka sos przechowuj w lodówce!    Pin It      