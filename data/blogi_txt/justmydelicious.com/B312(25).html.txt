English Version       Jeżeli masz nieodparte wrażenie, że w kuchni jesteś totalną kaciałą, to samodzielne przygotowanie łazanek z pewnością podniesie Cię na duchu. Zaufaj mi. To danie po prostu nie może się nie udać! Składniki są banalne, a wykonanie polega praktycznie na ich połączeniu. Jest jednak pewien problem... Ciężko jest się powstrzymać przed kolejną dokładką. Zaryzykujesz?         Składniki na dwie porcje pysznych domowych łazanek:   1/4 główki białej kapusty  2 liście laurowe 250g makaronu na łazanki 1 łyżka oliwy 1 duża cebula 200g kiełbasy sól pieprz   Kapustę posiekaj drobno i ugotuj z dodatkiem liści laurowych, aż będzie miękka. Makaron ugotuj al dente i odcedź. Cebulę i kiełbasę pokrój na mniejsze kawałki i podsmaż na patelni. Teraz pora na wymieszanie odcedzonej kapusty z makaronem, oliwą, cebulą, kiełbasą, solą i pieprzem. Całość przełóż do naczynia do zapiekania, włóż do piekarnika i piecz w 180C przez ok 20 minut.        Sugestie: Łazanki najlepiej smakują na ciepło. Na czas zapiekania wierzch możesz obsypać startym na grubych oczkach żółtym serem i ziołami lub oblać jakimś pysznym gęstym sosem, np. beszamelowym lub pomidorowym, który dodatkowo wzbogaci smak tradycyjnych łazanek. Kiełbasę możesz zastąpić ulubioną szynką, boczkiem lub kabanosem. Ostatecznie parówki też się sprawdzą. Zamiast białej kapusty możesz użyć kiszonej. Pamiętaj tylko, aby ją odcedzić z nadmiaru soku. Jeżeli lubisz do kapusty dodaj też odrobinę kminku lub wcześniej namoczonych w ciepłej wodzie suszonych grzybów, albo surowych podsmażonych krótko na oliwie.           Pytanie: Jak aromatyzować makaron? Odpowiedź: Do gotującego się makaronu dodaj kilka gwiazdek anyżowych, goździków, seler lub leśne grzyby.    Pytanie: Czy hartować makaron? Odpowiedź: Jeżeli zamierzać wykorzystać go w sałatce, to lepiej przelej go zimną wodą, czyli zahartuj. Zapobiegnie to jego sklejaniu się. Zamiast tego, możesz też wymieszać go z kilkoma łyżkami oliwy. Jeżeli natomiast swój makaron chcesz podać z dodatkiem sosu, to lepiej go nie hartuj, ani nie mieszaj z oliwą, ponieważ wtedy sos nie będzie go oblepiać, a jedynie spływać.    Pytanie: W jakiej wodzie gotować makaron? Odpowiedź: W lekko posolonej, najlepiej solą morską. Makaron wrzuć do wody, gdy już będzie wrzeć. Zamieszaj kilka razy i cierpliwie czekaj, aż będzie al dente, czyli na ząbek. Taki jest zdrowszy, znacznie lepiej komponuje się z sosami, a na dodatek nie tuczy tak bardzo.       Inne porady dotyczące makaronu znajdziesz w poście:  - Makaron z Sosem Serowym, Cebulą i Szczypiorkiem,  - Spaghetti Carbonara, - Makaron ze Szpinakiem i Czosnkiem,  - Lasagne z Domowymi Płatami Makaronu.   Pin It      