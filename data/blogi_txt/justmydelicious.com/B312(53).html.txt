English Version       Oznajmiam, że odkąd spróbowałam tego kurczaka, niezmiennie stał się on moim ulubionym! I nie mam zielonego pojęcia, czy jakaś inna jego wersja zdoła przebić tę pikantnie miodową, lepką i taką niesamowicie karmelową. I chociaż mięso pojawia się u nas dość rzadko, to zdecydowanie to danie spodoba się również tym, którzy mięso mogliby jeść codziennie. Ogromną zaletą tego kurczaka jest fakt, iż możecie go podawać w rozmaitych kombinacjach, jeśli chodzi o dodatki. Świetnie smakuje z purée ziemniaczanym lub warzywnym, kawałkami warzyw (jakkolwiek przyrządzonych), makaronem, ryżem, chipsami, czy chociażby ziołowymi ziemniaczkami z grilla, jak to zostało zaprezentowane na dołączonych do posta zdjęciach. Polecam też wersję typowo komfortową, idealną na posiadówy wśród przyjaciół podczas oglądania filmów, czyli bez dodatków. Zapewniam, że będziecie się domagać więcej i więcej!        Składniki na 2 porcje kurczaka w miodzie z chilli:   4 podudzia kurczaka 100ml miodu 1/4 łyżeczki zmielonego chilli   Podudzia kurczaka umyj i osusz, a następnie ułóż je w piekarniku i oblej miodem. Zapiekaj w 180C do czasu, aż mięso będzie odpowiednio dopieczone. Co ok 15 min za pomocą specjalnego pędzelka smaruj mięso miodem, który spłynął na blaszkę. Pod koniec pieczenia obsyp mięso chilli. Składniki na ziołowe ziemniaczki z grilla:   10 małych ziemniaków 1 łyżka ziół prowansalskich   Ziemniaki pokrój na ćwiartki, następnie ułóż na grillu i piecz do czasu, aż będą miękkie w środku i chrupiące na wierzchu. Pod koniec pieczenia obsyp je ziołami.            Składniki na przygotowanie złocistej kukurydzy:   2 kolby kukurydzy 1 łyżeczka soku z cytryny 1 łyżeczka cukru 2 łyżki majonezu   Kolby kukurydzy oczyść i gotuj w wodzie z dodatkiem soku z cytryny i cukru do czasu, aż będą ziarna odpowiednio miękkie.    Po ugotowaniu kolby przekrój na trzy części i podawaj z majonezem. Sugestie: Aby ograniczyć kaloryczność dania zamiast majonezu możesz również użyć sosu czosnkowego, czyli gęstej śmietany wymieszanej z odrobiną wyciśniętego przez praskę czosnku. Ziemniaczki równie dobrze możesz przygotować w piekarniku, wtedy jednak polecam je co 15 min skrapiać oliwą, aby nie były zbyt wysuszone!      Pytanie: Jak gotować kukurydzę?  Odpowiedź: Kukurydzę gotuj w nieosolonej wodzie, ponieważ dodatek soli spowoduje, że ziarna będą twarde. Polecam dodanie odrobiny cukru (1 łyżeczkę na 1l wody), który doskonale podkreśli naturalny smak kukurydzy.      Pytanie: Co zrobić, żeby kukurydza nie straciła koloru podczas gotowania?  Odpowiedź: Na 1 litr gotującej się wody dodaj łyżeczkę soku z cytryny!      Pin It  