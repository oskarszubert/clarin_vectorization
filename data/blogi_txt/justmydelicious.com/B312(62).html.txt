English Version       Odkąd pamiętam, kluski śląskie zawsze jadałam w dwóch wersjach: z podsmażaną cebulką i ewentualnie chudym, wysmażonym boczkiem lub z sosem pieczarkowym. Jakoś nigdy mi to nie przeszkadzało, gdyż były bardzo smaczne, jednak ostatnio korzystając z okazji posiadania sporej ilości orzechów laskowych postanowiłam nieco urozmaicić swoją dotychczasową wersję klusek i przygotować je na słodko. Zmiany nie wymagały wiele pracy, a już sam aromat roznoszący się podczas przyrządzania tego obiadu był tak obłędny, że nie mogłam doczekać się smaku całości. Znacie to uczucie, gdy tak pachnie i pachnie, a tu jeszcze wszystko gorące, parzące i odrobinę niedokończone? Istne tortury dla żołądka, ale za to jaka uczta dla zmysłów! Efekt końcowy był genialny (w liczbie 168) i już nie mogę się doczekać kiedy to powtórzę, a przede mną jeszcze tyyyle przepisów do przetestowania! :)       Tak sobie właśnie pomyślałam, iż może Was dziwić, że sporo rzeczy jakie robię jest w postaci zminiaturyzowanej, ale ja mam to do siebie, że bardziej mi smakują takie np. kluseczki, niż rozciągnięte i wielkie kluchy (mimo, że ich smak jest równie pyszny, jak tych miniaturowych) ^_^           Składniki na kluseczki śląskie:  1 część ugotowanych ziemniaków 1/4 części mąki ziemniaczanej 4 łyżeczki cukru 2 łyżeczki cynamonu   Ugotowane ziemniaki łączymy z mąką ziemniaczaną, cukrem i cynamonem na gładką masę. Następnie tworzymy z niej ruloniki, które później tniemy nożem na talarki na środku których wykonujemy dołek np. palcem. Gotujemy przez ok 4 min.      Składniki na orzechy włoskie w polewie:   200g orzechów włoskich 4 łyżki masła 100g miodu 3 łyżeczki cynamonu 2 łyżki wody 1 łyżeczka likieru amaretto Lekko połamane orzechy podpraż na maśle na patelni. Następnie do orzechów dodaj wszystkie pozostałe składniki i mieszając doprowadź do powstania gorącego, jednolitego i bardzo aromatycznego syropu. Gotową polewą z orzechami oblewaj kluseczki i podawaj natychmiast.       Sugestie: Danie najlepiej smakuje na ciepło!    Pytanie: Jak jeszcze można wykorzystać orzechy włoskie? Odpowiedź: Zmielone orzechy włoskie (m.in. również migdały) możesz użyć zamiast mąki do przygotowania ciast.      Pin It      