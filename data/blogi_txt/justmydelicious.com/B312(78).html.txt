English Version       Moja ulubiona! Te letnie smaki dzieciństwa najczęściej były sprytnie układane na puszystym drożdżowym cieście przez mojego Dziadka i Mamę. Dla wielu z Was, połączenie śliwek i mięty w pizzy może być niestandardowe, ale dla mnie pizza ze śliwkami i miętą właśnie to coś oczywistego, a na dodatek tak szalenie pysznego i aromatycznego!    Tak, wiem, że prawdziwie włoska pizza powinna być wykonana na cienkim cieście z minimalną ilością dodatków. Ale co ja poradzę na to, że najbardziej smakuje mi właśnie taka na grubym i puszystym z całym mnóstwem kolorów na swoim mięciutkim wierzchu?! I chociaż te z rodzaju włoskich, również niezmiernie lubię, to jednak gdy myślę o mojej idealnej pizzy zawsze najpierw czuję aromat tej ze śliwkami i miętą, a już po chwili dostrzegam ją przed sobą oczami wyobraźni. A jako, że tym razem taki nieurealniony widok mi zdecydowanie nie wystarczał, czmychnęłam do kuchni i po niedługim czasie wróciłam z tym, co lubię najbardziej :) Składniki na ciasto na dwie pizze o średnicy ok 30cm:   500g mąki pszennej 7g drożdży instant 200ml ciepłego mleka 2 łyżki oliwy 1/4 łyżeczki soli    Wszystkie składniki połącz ze sobą i wyrób gładkie i elastyczne ciasto. Odstaw je do podwojenia objętości. Później odgazuj ciasto, przez chwilę wyrób ponownie, podziel na dwie porcje i wyłóż je na blachę, wcześniej odpowiednio je formując.           Składniki na sos pomidorowy: 4 pomidory 1 cebula 2 ząbki czosnku 1 łyżeczka octu 1/2 łyżeczki pieprzu 1/2 łyżeczki cukru 1 łyżeczka oliwy 1/2 łyżeczki suszonej bazylii 1/4 łyżeczki suszonego rozmarynu 1/4 łyżeczki suszonego oregano   Pomidory obierz ze skórki i wszystkie składniki połącz ze sobą w rondelku. Podgrzej wszystko z niewielkim dodatkiem wody. Następnie ostudzoną miksturę zblenderuj na gładki sos i już. Teraz tylko rozsmaruj sos na wierzchu uformowanego ciasta pizzy.           Składniki na wierzch:   200g pieczarek 1 cebula 12 plasterków salami 2 zielone papryki 2 czerwone papryki 12 śliwek 14 listków świeżej mięty 150g żółtego sera   Pieczarki pokrój na talarki, podobnie potraktuj cebulę. Na wierzchu pizzy  poukładaj pieczarki, cebulę, salami, następnie pokrój papryki w talarki i je również rozłóż na wierzchu. Połówki śliwek poukładaj i listki mięty powciskaj w wolne przestrzenie. Następnie startym na grubych oczkach serem obsyp całość i zapiecz w 180C przez ok 25min. Sugestie: Świeżą miętę możesz zastąpić suszoną. Salami natomiast ulubioną szynką lub kiełbasą. Jeżeli wolisz mniej maślane ciasto, mleko zastąp wodą. Gdy czas Cię goni, sos pomidorowy możesz zastąpić koncentratem pomidorowym lub ketchupem. Pytanie: Czy domowe ciasto na pizzę mogę zamrozić?  Odpowiedź: Pewnie! Najpierw je upiecz, a następnie zapakuj w folię aluminiową i włóż do zamrażalki. Po rozmrożeniu będzie jak znalazł :)      Pytanie: Jak pozbyć się przykrego zapachu dłoni po krojeniu cebuli lub czosnku?  Odpowiedź: Po krojeniu włóż dłonie na chwilę do pojemnika z solą kuchenną, a następnie umyj je w zimnej wodzie.     Pin It      