English Version       Genialnie jest mieć pasję, efekty której można później schrupać ze smakiem ^_^ Dlatego też z dziką chęcią zabrałam się za pieczenie ciasteczek na Halloween. Z imbirem i cynamonem. Czy też uważasz, że imbir ma w sobie coś wykwintnego, jednocześnie subtelnie wprowadzając jedzących w odświętny klimat? Aby jednak ciasteczka nie były nijakie postawiłam na kolory. W ten sposób powstały barwne i zachwycające swoim wyjątkowym smakiem maleństwa, które z każdą chwilą niepostrzeżenie znikały... :) Wszystkie osoby, które uważają stosowanie barwników spożywczych za nieracjonalne itp. itd. zachęcam do zrobienia tych ciasteczek po prostu pozbawiając je kolorowej otoczki lub wykorzystując jakiś inny zamiennik. Będą pyszne i pewnie również nieco zdrowsze.        Składniki na ok 30 wykwintnych ciasteczek imbirowo - cynamonowych:   90g miękkiego masła 100g cukru 1 jajko 1,5 łyżeczki mielonego imbiru 1 łyżeczka cynamonu 200g mąki pszennej 1/2 łyżeczki proszku do pieczenia 1/2 łyżeczki soli   Masło utrzyj z cukrem na puszystą kremową masę. Następnie dodaj pozostałe składniki i połącz je, aż do uzyskania jednolitego i miękkiego ciasta. Z rozwałkowanego na ok 5mm ciasta wycinaj poszczególne kształty układając je na blaszce wyłożonej papierem do pieczenia. Gdy się zapełni, wsuń do piekarnika rozgrzanego do 180C i piecz przez ok 8 minut, aż staną się złociste.          Składniki na lukier:   1 białko szczypta soli kilka kropel olejku arakowego 15 łyżek cukru pudru barwniki spożywcze (zielony, czerwony)   Schłodzone w lodówce białko ubij na sztywną pianę z dodatkiem soli oraz olejku. Pod koniec ubijania dodaj stopniowo cukier. Powstały w ten sposób biały lukier podziel na trzy części (na duszki, na listki, na jabłka) i do poszczególnych z nich dodaj kilka kropel odpowiedniego barwnika. Lukier jest od razu gotowy do użycia za pomocą pędzelka lub patyczka.           Składniki na polewę czekoladową, którą możesz ozdobić koty i użyć do wykonania ogonków jabłek znajdziesz w poście na mini pączki. Sugestie: Po udekorowaniu odłóż ciasteczka na bok, aby mogły sobie zastygnąć w temperaturze pokojowej. Później możesz je przechowywać np. w puszkach. Jeżeli chcesz przygotować więcej ciasteczek, część z tych nieudekorowanych możesz zamrozić i przechowywać w szczelnym pojemniku do 3-ech miesięcy. Rozmrażaj je w temperaturze pokojowej. Foremkę, za pomocą której wycięłam ciasteczka w kształcie jabłek możesz również użyć do zrobienia ciasteczek w kształcie dyni. Wystarczy, że wykorzystasz pomarańczowy barwnik spożywczy, którym zabarwisz lukier. Ja niestety nie posiadam, aż takiej gamy kolorystycznej barwników, dlatego stworzyłam jabłko :)          Pytanie: Co zrobić, gdy ciasteczka po upieczeniu są twarde?  Odpowiedź: Włóż je do szczelnego pojemnika, np. puszki lub słoika razem z kilkoma obranymi kawałkami jabłka. Po około 24 godzinach ciastka powinny być już miękkie i wtedy możesz wyciągnąć jabłka.          Inne porady dotyczące ciasteczek i piany z białek znajdziesz w poście Bezowe Duszki Cappuccino, czyli Bezy na Halloween, Kruche Maślane Ciasteczka oraz Ciasteczka z Karmelizowanym Bekonem i Kawałkami Czekolady.   Pin It      