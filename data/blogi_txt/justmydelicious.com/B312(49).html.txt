English Version        Podczas sprawdzania szafek przed wyjazdem na święta do domu okazało się, że mamy kilka marchewek, które trzeba było spożytkować, aby się nie zepsuły, ponieważ wyrzucanie jedzenia nie leży w naszym zwyczaju. Burza mózgów i decyzja podjęta. Robię konfiturę z marchewek. A żeby nie marnować też cytryn i pomarańczy smętnie leżących na parapecie i punktowo ożywiających szarugę za oknem, toteż powstała wersja marchewkowo - pomarańczowa. W trakcie zawziętego mieszania i podziwiania intensywnie pomarańczowego koloru tworzącej się konfitury, pod wpływem chwili sypnęłam też trochę czarnuszki dla kontrastu i podkręcenia smaku swoją pieprzną nutką. To było dobre posunięcie. W konsekwencji moich eksperymentalnych działań powstała konfitura, która sprawdzi się w połączeniu chociażby z filetami z indyka, dodatkiem do kremowych serów, czy wędlin. Składniki na dwa słoiczki konfitury:   6 marchewek sok wyciśnięty z dwóch pomarańczy sok wyciśnięty z jednej cytryny 5 łyżek cukru 1/2 łyżeczki imbiru 1/2 łyżeczki czarnuszki 3 łyżki żelatyny   Marchewki obierz i zetrzyj na grubych oczkach na tarce. Wsyp je do rondelka. Dodaj do nich sok z pomarańczy oraz z cytryny, cukier, imbir i czarnuszkę. Podduś, aż większość soku wyparuje. Żelatynę rozpuść w 100ml wrzącej wody i wlej do rondelka z marchewką. Mieszaj przez chwilę nie doprowadzając do zagotowania. Zdejmij z ognia, przełóż do słoiczków i włóż do lodówki.            Sugestie: Ciekawa wersja może też powstać z dodatkiem odrobiny chilli!     Pytanie: Jak zapobiec wykipieniu konfitur podczas gotowania?  Odpowiedź: Dodaj do garnka odrobinę masła.     Pytanie: Jak przyspieszyć stężenie konfitur? Odpowiedź: Dodaj do nich kawałek drobno startego jabłka. Pytanie: Jak zapobiec pęknięciu słoika podczas napełniania go konfiturą?  Odpowiedź: Postaw go na mokrej ściereczce.     Inne porady i inspiracje dotyczące przyrządzania specjałów zamkniętych w słoiczkach znajdziesz w poście:   - Masło Orzechowe jak Snickers,   - Sos Karmelowy,   - Biały Krem "nutella",   - Kandyzowana Skórka Pomarańczowa w Syropie Cynamonowym,   - Lemon Curd.     Pin It      