To niesamowite, jak często połączenie dwóch smacznych potraw daje trzecią - jeszcze smaczniejszą. Tak jest i w tym przypadku. Połączenie ziemniaków z kiszoną kapustą wywodzi się z kuchni śląskiej. Znalezione przeze mnie nazwy tego dania to: pańćkraut, kartofelkraut,   ciapkraut,  ciapkapusta , ciaperkapusta, ciaperkraut, ciaprówa,   pańczkraut, klaplastra, pańciówa, ciamciówa. Tak podane ziemniaki doskonale pasują do wszystkich rodzajów mięs pieczonych, do pieczonego kurczaka , do wszelkich mies duszonych (jak np. gulasze i bitki), do kotletów - zarówno schabowych, jak i mielonych, a nawet do kiełbasy na gorąco. Podane ze zsiadłym mlekiem stanową smaczny i pożywny samodzielny posiłek. Nazw jest wiele, a pyszne danie - jedno. Jeśli ktoś ma jeszcze jakieś wątpliwości, a lubi kartofle oraz kiszoną kapustę - niech się ich pozbędzie i ROBI! Tak podane ziemniaki urozmaicą zarówno codzienny, jak i świąteczny obiad. Przepis z książki Elżbiety Łabońskiej "Śląska kucharka doskonała".500 g kiszonej kapusty (najlepiej takiej z dodatkiem marchewki)600 g ziemniaków1 duża cebula2 łyżki olejulistek laurowyziele angielskie - 2-3 ziarna1/2 łyżeczki kminku mielonegoczarny pieprz i sól - do smaku.ew. łyżka masłaKapustę odcisnąć z soku i bardzo drobno posiekać. Cebulę obrać i posiekać. W garnku rozgrzać olej, zeszklić cebulę. Dodać kiszoną kapustę, listek laurowy, ziele angielskie i kminek. Wymieszać. Zalać wrzącą wodą na tyle, by zakryła kapustę, nie więcej. Dusić na małym ogniu, pod przykryciem,  aż kapusta będzie miękka, a woda odparuje. Nie dopuścić jednakże do przypalenia, w razie potrzeby podlewając trochę wody.Kiedy kapusta się gotuje, obrać ziemniaki, umyć, i pokroić w mniejsze kawałki. Ugotować w osolonej wodzie do miękkości.Kapusta i ziemniaki będą gotowe mniej więcej jednocześnie.Ziemniaki odcedzić, przełożyć do dużej miski i ugnieść lub przepuścić przez praskę. Dodać uduszoną kapustę (bez wody, jeśli jakaś jeszcze została, oraz bez listka i ziela). Wymieszać razem, dodając łyżkę masła i sól oraz pieprz do smaku. Ja trochę kapusty odłożyłam do dekoracji  ziemniaków już na talerzu. 