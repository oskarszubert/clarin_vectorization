Vegeta, Kucharek, Przyprawka, Ziarenka Smaku, niedługo pewnie i Ziarenka Cudów ;) .... pod iloma nazwami znacie tę popularną przyprawę? Dzięki swojej uniwersalności od wielu lat cieszy się ona popularnością. Jednak, której wersji byśmy nie wybrali, jest to niestety w przeważającej ilości sól z żółtym barwnikiem i niewielką ilością warzyw. Plus konserwanty, przeciwzbrylacze, wzmacniacze zapachu i smaku - dobrze znany glutaminian sodu i inne. Przeczytajcie skład na opakowaniu!Postanowiłam, że czas zrobić własną vegetę, opartą na warzywach, doprawioną tak, jak lubię. Przede wszystkim - z ograniczoną ilością soli. Uważam, że lepiej dosolić do smaku potrawę pod koniec gotowania, niż być zmuszonym do używania jej w mega -ilości, narzuconej nam przez producenta. Oczywiście, można suszyć warzywa samemu (tak robiła moja babcia -suszyła na zimę tartą na tarce włoszczyznę), lecz prościej i szybciej jest kupić gotowe mieszanki suszonych warzyw. Bez problemu można się w nie zaopatrzyć w sklepach lub przez internet. Na zdjęciu widać właśnie takie warzywa - chciałam Wam pokazać, jak wygląda surowiec nieobrobiony :) oraz gotową przyprawę. Polecam! 100 g  suszonej włoszczyzny (skład mojej to: marchewka, cebula, pietruszka, seler, por,  pasternak) 4 łyżeczki soli 1 łyżeczka kurkumy (to ona daje żółty kolor) 1 łyżeczka słodkiej papryki 1 łyżeczka czarnego pieprzu 1 łyżeczka granulowanego czosnku 1 łyżeczka granulowanej cebuli 1 łyżeczka suszonej natki pietruszki lub lubczyku   Warzywa drobno zemleć. Używam do tego malaksera. Dodać  przyprawy, wymieszać. Przechowywać w szczelnie zamkniętym pojemniku.Polecam także: Domowa przyprawa -Złoty Kurczak. 