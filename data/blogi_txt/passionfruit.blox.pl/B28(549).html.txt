Poniżej przedstawiam prosty sposób sznurowania mięsa do wyrobu domowych wędlin. Można go wykorzystać przy pieczeniu mięsa, gotowaniu oraz wędzeniu. Mięsa, które możemy w ten sposób wiązać to karkówka, szynka oraz łopatka. Dużych kawałków boczku nie trzeba związać, lecz jeśli chcemy upiec roladę z boczku, to ta metoda wiązania również się nada. Na zdjęciach widoczna jest karkówka, z której robiłam baleron. Do sznurowania należy używać specjalnego sznurka do wędlin (do kupienia w każdym większym markecie), który przeznaczony jest do kontaktu z żywnością i nie zawiera sztucznych barwników. Mięso układamy na desce i obwiązujemy wzdłuż sznurkiem do wędlin. Zawiązujemy na dwa supełki, jeden koniec pozostawiając troszkę dłuższy. Następnie z dalszej części sznurka, od strony kłębka, robimy pętlę i skręcamy ją o 180 st. wokół własnej osi. Pętlą obejmujemy mięso i zaciskamy ją. Następnie robimy kolejną pętlę, i nakładamy ją na mięso w odstępie ok. 2-3 cm od poprzedniej pętli. Zaciskamy. Czynność tę powtarzamy przez całą długość mięsa.Odwracamy mięso na drugą stronę. Na tym etapie odcinamy sznurek od kłębka, zostawiając go tyle, by wystarczyło przez całą długość mięsa, z niedużym zapasem. Sznurek przekładamy dookoła pierwszego sznurka opasującego mięso, od dołu ku górze. Zaciskamy, naciągając sznurek.  Powtarzamy tę czynność, okręcając sznurek kolejno przez wszystkie sznurki obejmujące mięso, do końca.Ponownie przekładamy mięso na pierwszą stronę, po czym związujemy sznurek z końcówką sznurka, którą zostawiliśmy dłuższą na samym początku wiązania. Dwa supełki.Możemy dodatkowo wykonać uszko, za które łatwiej będzie nam wyjmować gorącą wędlinę z garnka lub naczynia do pieczenia. Gotowe. :) 