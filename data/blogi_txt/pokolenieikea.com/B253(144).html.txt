Środa, środek tygodnia. Uwielbiam mieć wtedy wolne, napajać się myślą, że większość Warszawy właśnie jedzie do pracy, a ja na totalnym luzie kręcę się po ukochanej stolicy, robię zakupy na śniadanie mistrzów i będę przewracać się cały dzień w łóżku pod kołdrą, podziwiając zimę zza szczelnych okien. Wyglądałam jak jeżozwierz, wyciągnęłam pierwsze z brzegu ciuchy z szafy – gdybym wiedziała co się ma stać, to bym po bułki na wampa poszła w pasie do pończoch, ustami pomalowanymi na czerwono, w najwyższych szpilach i w mini. Tak, kurwa. Pech. Nic z tym nie zrobisz siostro. Wsiadłam do autobusu, odpaliłam sobie stare, dobre nuty Basement Jaxx’u i zaczęłam standardowy check out współpasażerów. Po paru przystankach usiadły naprzeciwko mnie dwie młode dziewczyny, na oko koło 20. Ubrane na sportowo, ze sportowymi torbami. Aha, siłownia? Szkoła sportowa? Gdzie one o tej porze jadą w takim wydaniu? Postanowiłam nie roztrząsać zagadki i odwróciłam głowę w stronę okna. Śniadanie. Śniadanie jest najważniejsze. Mój zen na dziś to crossaint z wędzonym łososiem, jajkiem w koszulce i avocado. Do tego kawa z mlekiem. Dużą ilością mleka. Całość miała trwać minimum dwie godziny. Jestem pretensjonalna? Trudno, pogodzę się z tym. Po chwili, wysoka, smukła blondyna, która siedziała dosłownie przede mną, zaczęła się wiercić, trąciła mnie nogą i wygrzebywała coś z torby. Zaczęłam się jej przyglądać. Przewracała w torbie wszystko do góry nogami i kiedy w końcu znalazła to, czego szukała, ja – parsknęłam głośno w swój termo kubek z gorącą herbatą. Moja mina: SERIO??? Jej mina: o co Ci, kurwa, chodzi DEBILKO??? Pierwsza cześć, czy druga? Grubsza, więc druga. Doskonale znana okładka. Rozejrzała się podejrzliwie po autobusie i otworzyła Pokolenie Ikea Kobiety. Moją reakcja wprawiła ją w małe zakłopotanie. Próbowała zasłonić okładkę, ale mignęła mi przed oczami, zanim zdążyła ją sobie położyć na kolanach. Była praktycznie na początku książki, ale nie mogłam sobie przypomnieć, co aktualnie może czytać. W sumie czyta, więc nie jest źle. Nie można tego powiedzieć o większości społeczeństwa. Blondyna w pełnym makijażu, ściśnięta puchową kurtką. Cycki też ściśnięte, albo ich kompletny brak. I ten odrost, litości, dziewczyno… Dusiłam ją wzrokiem niczym dentysta wiertłem na fotelu stomatologicznym. Co chwilę podnosiła na mnie wzrok i natykała się na kpiące spojrzenie z mojej strony. Nie była zbyt odporna. Mam wyjątkowo wredny wzrok kiedy się postaram. Po paru kartkach zrezygnowała z dalszego czytania i schowała książkę z powrotem do torby. Nachyliła się w stronę koleżanki i zaczęły rozmawiać o czymś, energicznie gestykulując i śmiejąc się co chwilę. Wyciągnęłam iPhone’a i zostawiając słuchawki w uszach, wyłączyłam muzykę. Stałyśmy w korku, więc byłam w stanie wyłapać pojedyńcze słowa. Temat numer jeden: Piotr, oczywiście. Później zaczęły gadkę o Oldze. Zaczęły się nabijać z korporacji. No, drogie panie, zobaczymy co powiecie za parę lat, jak będziecie wypruwać sobie flaki, będąc jednym z pionków team’u, którego głową jest laska z leadership’em na poziomie okrąglutkiego zera. Pomarudziły coś o jedynce. Czekam. Zaczęła się gadka o Warszawie. Czekam dalej. Kluby, imprezy, faceci. Okej, nuda. I wtedy blondyna zapytała tą drugą (za cholerę nie mogę sobie przypomnieć jak wyglądała, więc musiała być po prostu nijaka), czy czytała bloga. TEGO bloga. Owszem, czytała. Ba, czyta! Wchodzi lepiej niż najnowsze Cosmo! Czy ktoś to jeszcze czyta? „12 magicznych chwytów jak uwodzić w karnawale” Walnij się w łeb – chwyt numer jeden. Autobus ruszył, straciłam nadzieję na podsłuchanie dalszej rozmowy, ale co tam! Raz kozie śmierć! Wyjęłam słuchawki z uszu tak, żeby nie zorientowały się, że to zrobiłam. Dopiero po chwili ogarnęłam o czym mówią. - …myślisz? – zapytała ta druga. - No jasne, że on to piszę – skwitowała blondyna. - No nie wiem, kurde, ale przecież na początku było, że ona ma 20 ileś tam lat i w ogóle. I te wszystkie historie, to jakieś pokręcone jest. Po co miałby to robić? - Nie wiem, ale na bank on to pisze. I wtedy się we mnie zagotowało. Przysięgam, że jeśli blondyna dalej ciągnęłaby temat, to tak jak tam siedziałam, wyciągnęłabym do niej rękę i powiedziałabym jej, że siedzi właśnie twarzą w twarz z Suką. A najchętniej to od razu złapałabym ją za jej tlenione włosy. Walczyłam ze sobą dobrych parę minut, rozważając wszystkie opcje i konsekwencje mojego coming out’u przed dwiema gówniarami. No fucking way. Uspokoiłam się. Fala gorąca przeszła, na jej miejsce pojawiło się inne uczucie. Swoją drogą, bardzo przyjemne uczucie. Prawda, Piotr? Photo:  Helga Weber  Creative Commons Share this:FacebookEmailTwitterDodaj do ulubionych:Lubię Wczytywanie...  Related   Tags: wyznania suki 