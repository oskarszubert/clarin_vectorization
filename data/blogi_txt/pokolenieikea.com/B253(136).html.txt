Jo nie zjadł meduzy (galareta z mięsem), nie wypił lunety (50 tka zmrożonej Wyborowej). Odmówił spożycia w zacisznym zakątku stołecznej restauracji „Lotos” tatara z łososia, tatara z polędwicy, schabu w galarecie a nawet ozorka. Na widok ozorka łzy mu nawet przesłoniły oczy i rzekłbym, że Jo wyglądał jakby miał się za chwilę rozpłakać. To musiało być złudzenie optyczne. Jo nie płakał nawet gdy w środku nocy nadepnął na klocek lego. W geście rozpaczy zamówiłem mu rosół z kołdunami. Rosół był cienki, kołduny twarde,. JO jadł jednak bez słowa skargi i patrzył tępo w drewnianą boazerię. Wyszpetniał, ale wyszlachetniał. - Co on taki dzisiaj? – szepnąłem do Mariana. - Kot mu zdechł – odszepnął Marian. – Umarł znaczy się. Nie wiem czy po żonie byłby bardziej zmartwiony. Nawet do pały jej nie przyciąga. A z tego co mówi, szlachetna kobieta próbowała go pocieszyć. Twierdzi, że jest w żałobie. A jak ktoś mu mówi, że każdemu się zdarza że mu kot zdechł, to poprawia, że umarł! KURWA UMARŁ!! - Co się dziwisz. Ludzie przywiązują się do zwierząt. - No, ale bez kurwa przesady. To był kot. Jakiś obszczymur, dachowiec. Spójrz na to merkantylnie Ile może być wart taki kot? Stówę? – stwierdził Marian pogardliwie. - No, ja za swojego dałbym więcej. - Więcej czyli dwie stówy? - Więcej. - Tysiąc? –zainteresował się Marian. - Więcej. - 10 tys?  - zażartował. - Jeśli trzeba by było… - Dałbyś 10 tys. za jebanego sierściucha??? – oczy Mariana powiększyły się do rozmiaru pyz  z cebulką i boczkiem. - No, co dałbym – wyznałem z pewnym wstydem. – Wartość emocjonalna. - Ja bym za swojego dał i 50 tys. Żeby tylko ożył – stwierdził Jo i zawiesił się z łyżką nad rosołem. Marian wstał z obrzydzeniem we wzroku. - Gdzie idziesz? - Po łopatę, nekromantę i akumulator.    Photo:  Alex Dram Creative Commons Share this:FacebookEmailTwitterDodaj do ulubionych:Lubię Wczytywanie...  Related   Tags: Marian, Wielkie Jo 