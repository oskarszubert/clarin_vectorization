- Nie możesz tego zrobić, Olga – mówi Czarny i patrzy na mnie, jak czasem patrzy moja matka. Robi mi się niedobrze. Taki odruch, na słowa nie możesz. - Mogę – syczę. - Ale kot, Olga? KOT? Milczę, wyobrażając sobie, jak by to było rozluźnić mu ten zasrany krawacik, rozszarpać ten pierdolony kołnierzyczek od metroseksualnej koszuli Bossa i wbić pazury w aortę. (Przyznaję, myślę też o tym, że sytuacja mogłaby się wtedy rozwinąć w dwóch kierunkach. Oba kierunku byłyby równie zabawne) Nie jestem złą osobą. Może jestem trochę podkurwiona. I trochę sfrustrowana. Ale nie bardziej, niż ty. Im bardziej milczę, tym bardziej Czarny się rozkręca. - Nie możesz mieć kota. Nie ty. Milczę. Jestem w swoim szczęśliwym miejscu. - To umocni twój image starej panny. Będziesz odstraszać facetów. Jeszcze bardziej. Mam na nogach moje czerwone szpilki i biegnę. Zamiast parkowej alejki pod moimi nogami znajduje się Czarny. Ręka. Noga. - Naszcza ci do torby, zobaczysz. Albo na kieckę od Karen Millen. A wtedy ty go udusisz. Ja cię znam. Nie rób tego. Inna część ciała. Szpilki rozkosznie wbijają się w miękką tkankę. Krew. No ok, czasem myślę o takich rzeczach. Jedni liczą do dziesięciu, inni odmawiaja różaniec. Ja myślę o robieniu ludziom krzywdy. Lepiej myśleć, niż robić. - Kurwa, Olga, może jeszcze mainecoon? Pękam. Może. - Martwię się o ciebie. - Sam masz kota. - To co innego. Ja jestem młody, przystojny, mam opcje. Mój kot tylko dodaje mi smaczku. Suki lubią koty. A ty? Masz jakieś opcje? Odwracam sie, odchodzę, kołyszę tyłkiem. Chociaż tyle mogę zrobić. - Olga, może chociaż rybka! Albo gekon! Nie odpowiadam. Docieram do kompa, odpalam reklamę, która zawsze robi mi dobrze. Czarny wyrasta za mną, czuję na szyi jego wzrok gekona, jego rybie spojrzenie. - Idziesz na kawę? Musimy pogadać o tym kocie. Fajny masz stanik. Nowy? Odruchowo zakrywam ręką dekolt. Wygrał, skurwiel. Ale wojna trwa.  —- Podobało się? Przeczytaj “Pokolenie Ikea”  Share this:FacebookEmailTwitterDodaj do ulubionych:Lubię Wczytywanie...  Related   Tags: Olga 