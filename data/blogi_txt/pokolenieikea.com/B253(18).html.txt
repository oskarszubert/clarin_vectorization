JO stał w kolejce bo strasznie zachciało mu się śledzi. W oleju. Z cebulką . Stał przy lokalnym samochodzie zajmującym się dystrybucją ryb, bo marketami się brzydził. Sobota była, liście leciały z drzew, spadały powoli, miał czas, żeby uchylać się przed ciosami lotniczego ataku. „Wczoraj szedłem po Warszawie, gołąb nasrał mi na głowę, ja, ja dlaczego znowu ja, Warszawa dwa miliony mieszkańców ma” – zanucił sobie radośnie JO w myślach. Kończył akurat szluga dochodząc do samochodu. Zażywna kobitka za ladą w wieku 50 lat, o trochę kwadratowej urodzie, rozmawiająca z jakąś kupującą zareagowała: - Zgasi mi pan to zaraz! - Dzień dobry. Bo co? - Bo ryb wędzonych to u mnie pod dostatkiem, nie muszę jeszcze wąchać petów – odpyskowała - No już już… Kupująca spojrzała nieprzyjaźnie i zwróciło się do sprzedającej: - To już pójdę może, ale jak ten halibut będzie, to mi go pani przytrzyma. “Tia, za ogon i jebnie solidnie w ten siwy łeb” – pomyślał JO złośliwie, patrząc jednocześnie na obie panie bardzo życzliwie. - Co pan życzy? – zapytała sprzedająca. - Śledzia z cebulą. - Ile? - Duży pojemnik. Nakładając porcję, sprzedawczyni zwróciła się w kierunku JO: - W sumie dobrze, że pan się zjawił, bo już miałam dość – wyznała. - A dlaczego? – zaciekawił się JO. - Przychodzą ludzie ze swoimi problemami, tu słucham, tam słucham, i to gdzieś w środku zostaje, wie pan? - Myślałem, że takie rzeczy to u fryzjera bardziej? - Co u fryzjera? - Że z problemami, to ludzie zwierzają się fryzjerowi. - Ach proszę pana, jak ja jestem u fryzjera, to mam pół godziny dla siebie, kładę się na fotel, zamykam oczy i fryzjer wie co mam robić. A tutaj ludzie mi cały czas za przeproszeniem za uszami pierdolą. - W sumie racja – pokiwał głową JO. – Nic tak w pracy nie przeszkadza jak klienci. Sprzedawczyni również pokiwała ze zrozumieniem. - 17,60 – powiedziała. JO odruchowo sięgnął do kieszeni płaszcza i wyciągnął portfel i paczkę fajek. - No chyba nie będzie pan palił tutaj? Wie pan jak ja rzuciłam? - No? - Wzięłam taką kartkę, napisałam tam Triumf i zorganizowałam świnkę skarbonkę. Po czym, za każdym razem kiedy chciało mi się palić, do świnki wrzucałam dychę. JO patrzył i czekał na puentę. - I wie pan co? - ? - Po trzech tygodniach świnię opróżniłam, poszłam i kupiłam sobie najdroższy biustonosz jaki mieli. I w ten sposób kupiłam ich już piętnaście. - Sprytnie. - Mąż do mnie mówi po co ci tyle staników? – kontynuowała sprzedawczyni. - No właśnie po co? - Bo mnie stać było! Ot co! A kasa i tak poszłaby z dymem. - Wie pani co, my tu tak o dymie… – zaczął JO. - Tu się nie pali – powiedziała sprzedawczyni twardo. - Nie no, spokojnie, pani da mi jeszcze sztukę tej makreli wędzonej. Pod zimną wódkę i fajka wieczorem będzie jak znalazł.  Share this:FacebookEmailTwitterDodaj do ulubionych:Lubię Wczytywanie...  Related   Tags: konsorcjum, Wielkie Jo 