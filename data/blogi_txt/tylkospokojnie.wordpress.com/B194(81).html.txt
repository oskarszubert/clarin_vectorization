Dwa dwa zero dwa dwa tysiące jedenaście był pierwszy wpis. I nie był to dobry czas. Z okazji tego, że minął rok, chciałam Wam bardzo podziękować. Dziękuję Ci, Dominiko, że pokazałaś mi blog Frustratki.  Frustratko, dzięki, że opisałaś jak poszłaś na spacer z dziećmi, …a może to było śpiewaniu im na dobranoc – „uśnijżesz…uśnij”. Nie pamiętam. Cieszyłam się i współczułam jednocześnie.  Śmiałam się przez łzy. Chlipałam i chichotałam. To było odkrycie na miarę Odkrycia – jednak ktoś nadaje na tej częstotliwości. Jest życie na tej planecie! Tylko spokojnie – pomyślałam. Nagle zrobił się przeciąg, w dusznym domu przestały się zamykać drzwi i zaczęłyście tu przychodzić: MMartuśka, Karolina, The light princess, Joa, Domnie, Greta, Magda K. Oprócz Domnie, (którą znam i upijam za każdym razem, kiedy nie jest w ciąży   – na oczy Was nie widziałam, ale przecież Was znam, rozpoznaję Was i niech mnie, jeśli za Wami nie tęsknię, jak mnie tu nie ma. Mam tu takie swoje słupki i statystyki, które są jak ślady na śniegu, szminki na szklankach i puste kieliszki o czwartej nad ranem. Nie wszystkich umiem wymienić, ale jeśli to czytacie, to właśnie Wasze zdrowie, piję teraz winem czerwonym wytrawnym na tę okazję dziś zakupionym. Chciałam podziękować Joannie, za to, że zlinkowała mój blog na Chustce. Od Ciebie, Joanno, przychodzi tu dużo gości. Dziękuję i czytam. I trzymam kciuki. Dziękuję blogo-drzwiom, przez które wchodzą inni goście (zaktualizowałam listę linków). Na koniec coś ciekawego ze statystyk. Niektórzy zaglądają tutaj, bo wpisali w Google kilka słów. Najciekawsze: depresja nic nie mówię gapię się w telewizor depresja nudzi mi się i jest mi trochę smutno chcę miłości jak na filmach jak wkurwić męża karmiąca matka jak wygląda samowar od środka skąd pochodzi bawełna dialog pomiędzy gościem a recepcją pijak z nogą w gipsie ślimaki sikają sobie na głowę przetwórstwo skorupiaków ucieczka ze stodoły czy mike tyson wierzył w boga?   Wszystkie odpowiedzi na blogu. Lof! Tylkospokojnie.   