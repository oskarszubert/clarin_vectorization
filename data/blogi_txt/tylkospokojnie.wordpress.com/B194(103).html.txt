Ja i kolega z mojego miasta siedzieliśmy w słońcu na ławce i rozmawialiśmy o tym, co słychać u jego rodziców. Historia brzmiała mniej więcej tak. Moja matka nagle zdziwaczała. Wszystkiego się czepia. Toksyk w domu wprowadza. Do ojca pretensje wnosi nie wiadomo o co. Kręci się po domu jak wariatka. Miejsca znaleźć nie może. Tak to jest, jak się nigdy w życiu nie pracowało. Zdziwiłam się – jak to nigdy? Że nigdy nigdy? Mało, mówi on. Uznała, że to dla niej zbyt stresujące. Majowe słońce paliło nas w czoła. Wizja mnie samej jako wiedźmy pomidorowej gderającej nie chciała się oddalić. Bo wolny zawód to nie zawód. Siedzisz w domu. Masz myśli różne. Niby pracujesz, ale tak naprawdę wszyscy myślą, że siedzisz. A jak wszyscy, to ty też zaczynasz tak myśleć. A matka z wolnym zawodem – ta to jakby siedzi podwójnie. Krząta się, gdera. Do ludzi nie wychodzi. Zdecydowałam. Chcę biura i biurka. Chcę narzędzi biurowych i posiłków biurowych. Chcę biurowego szefa i biurowych godzin. Jadwigo. Wracam do gry. Jakież było moje zdumienie, kiedy jedna z przedstawionych mi wcześniej ofert, niesłusznie przeze mnie uznana za nieatrakcyjną, okazała się wciąż aktualna. Praca ta, wprawdzie na umowę o dzieło, ofiarowała mi wymarzone biurko i pensję wystarczającą na pokrycie czesnego w przedszkolu publicznym i kosztów paliwa na dojazdy. A dodatkowo miłą atmosferę pracy w młodym dynamicznym zespole. W marketingu jeszcze nie robiłam, ale moja wstępna prezentacja na temat ciastek okazała się wystarczającą fascynująca, że mnie normalnie zaprosili na „od teraz”. No to poszłam… C.D.N.   