Polska przegrała z Węgrami 0:1 w towarzyskim meczu piłkarskim, który rozegrany został w Łodzi. Papież Benedykt XVI ogłosił nominacje kardynalskie. Wyż bałkański słabł i przesuwał się na wschód, a znad północnego Atlantyku kierował się nad Polskę strumień zimnego powietrza. Monika wstała z kanapy, bo zaczęła rodzić. Do terminu zostało jeszcze pełne dwa tygodnie. Torba z ładunkiem małych ubranek i niewiarygodnie wielkich podpasek była gotowa już od miesiąca, ale tak tylko przecież. Nie na poważnie. Czy nie można tego przełożyć? Uprzejmie wnosi się o przesunięcie terminu egzaminu. Nie da się, pani kochana. Wraz z ciepłym i bezbolesnym wodospadem wód płodowych, to już pozamiatane. Kolana masz mokre. Artur Wichniarek zdobył tego dnia swoją czwarta bramkę w sezonie, zaliczył także asystę, a jego Arminia miała tylko punkt mniej od Bayernu Monachium. Donald Tusk zarzucił PiS, że oparło swoją kampanię na ”kłamstwach i oszczerstwach”. Monika myślała: o boże, przez małe, a potem przez duże „B”. Trzęsącymi się palcami odpowiadała na smsa mamy, że co słychać. Pisała, że dobrych snów i że do zobaczenia jutro. „Jutro” stanowiło bardzo dziwne słowo na pięć liter.  Myśli Moniki wraz z pierwszym skurczem potknęły się, beknęły i rzygnęły. Telefon spadł na podłogę. Pomyślała o wysokiej szumiącej trawie. Weszła do wanny. Amerykański prezydent George W. Bush oświadczył, że jeśli przywódcy międzynarodowi chcą “uniknąć trzeciej wojny światowej”, muszą przeszkodzić Iranowi w wejściu w posiadanie broni atomowej.  Spodziewała się czegoś obcego, ale nie było to nic, czego nie znałaby wcześniej. Wszystko było niestety bardzo znajome. Monika poczuła, jakby wszystkie kace jej życia obudziły się i stały jednym wielkim kacem. Niewyraźny, tlący się wszędzie ból, mdłości. Kuliła się i kuliła. Tylko przetrwać. W bezruchu przetrwać. Otwarcie wystawy Piotra Bąkowskiego “Billboard Paradise” wywołało niemałą dyskusję. Głównymi bohaterkami obrazów są młode współczesne kobiety, widziane oczami mężczyzny. Monika zastanawiała się, czy tak się umiera? Coś bierze cię we władanie, a ty nic nie możesz zrobić. Tracisz kontrolę. Nic nie wiesz, nie masz do niczego dostępu. Nic nie możesz zrobić. Są takie kobiety, tego była pewna, które są w stanie przejść przez poród, jak mnich przez rozżarzone węgle. Bez poparzeń. Jak przychodzi do rodzenia, to one biorą i rodzą. Potem kładą się w czystym łóżku z dzieckiem i zasypiają. Są gdzieś takie kobiety i ona do nich nie należy. Pijany i nagi Francuz wszedł nad ranem na dzwonnicę bazyliki świętego Piotra w Rzymie i uruchomił dzwon. Kompilację największych przebojów Spice Girls będzie można kupić w sklepach z bielizną Victoria’s Secret. Monika rodziła w wielkim zaskoczeniu. W totalnym bezruchu. Właściwie to rodzenie odbywało się jej kosztem. Monika nie była w stanie trzymać się wanny. Trzymała się więc ciepłej wody. Trzymała się powietrza. Przez jej myśli przemknęło coś na kształt wielkiej kupy. Ricky Martin otrzymał miejsce na słynnej Alei Gwiazd w Hollywood. Artysta nie ukrywał wzruszenia. Monika nie pamięta, że mąż ją wydźwignął z wanny. Nie pamięta, że krzyczała, kiedy ją ubierał, kiedy prowadził do windy, układał na tylnym siedzeniu samochodu. Potem powiedział, że krzyczała dokładnie co trzy minuty, jakby była klepsydrą, po której piasek przesypywał boleśnie się w rytm trzyminutowych przerw. Cena ropy przekroczyła po raz pierwszy w historii granicę 88 dolarów za baryłkę. Monika położyła się na szpitalnym łóżku, przegryzła sobie wargę i urodziła chłopca.   