Tak szybko, bo szybko, wiadomo, skoczyłam po zakupy. A tam draka. Dzień targowy. Słońce nas rozpieściło, kochana pani, w weekend, ale teraz to, że się tak wyrażę – piździ. Co dla pani? Pora? Cebuli łagodnej? Już ładuje, rękami jak dwie łopaty, jak ziemniaki duże ale kruche. Fajne ręce, jakby same z ziemi wyrosły. Samochody z bezwstydnie podniesionymi plandekami, beczki,  skrzynki, odważniki. Stoiska specjalizacji szerokiej i wąskiej. Wąskiej, że na przykład tylko jaja, ale za to w sześciu rozmiarach. Koszule nocne piękne kolorowe za dziesięć złotych powiewają trochę bez sensu nad beczkami ogórków prostych i krzywych.  Ja się już, pani kochana, w życiu narobiłam, młoda niech ładuje, mówi kobieta  cała ze zmarszczek. Pieniądze trzyma w woreczku foliowym, banknoty ładnie złożone i nie zamoczone. Córka o skórze alabastrowej, czternastoletnia księżniczka wprawnymi ruchami łowi ogórki małe, chrupkie, bez konserwantów. Mały facet łapie mnie za ramię. Pani pytała o kurczaki? Kręcę głową, że nie ja. Zawsze mam problem z tym, ile co powinno ważyć, więc posługuję się staropolskimi systemem miarowym: pół tej torebki, garść. Albo liczebnikami. Gapię się na jabłka, co się nazywają  jak dzieci ekscentrycznego celebryty: Cortland, Ligol, Kosztel, Lobo, Idared (to chyba dziewczynka) i Jonagold . Zaraz mi ręce odpadną, ale brnę dalej w stronę pasieki wędrownej, czyli starszego gościa, co ma słoiki i brodę jak zi zi top. Taki blond miód mi się podoba . Akacjowy. Niech będzie. Twaróg mam piękny – mówi sąsiad zizitopa. Jest z wąskiej specjalizacji twarogowej, ma stolik i wagę. I twaróg. Piękny. Biorę. To pani mnie pytała o kurczaki? – znowu zagaduje mały facet. „Dobre dla dziecka „– to jest świetny tekst. Jak dobre, to biorę. Daktyli, orzechów, pomarańczy. Imbir w kształcie człowieczka bez głowy. O Jesu! Jakie ciasto drożdżowe. To pół ciasta. I ćwiartkę chleba jak stół. Chce mi się leżeć na sianie z jakimś pastuszkiem i wcinać ciasto. Jeszcze rzodkiewka i idę, bo mi krew już w kończynach górnych nie płynie. Przymykam oczy na kapustę kiszoną w czterech odmianach, a może stopniach skwaszenia. Widzę bramę. Pod bramą biorę jeszcze w zęby pięć tulipanów. Czy to pani pytała…? – wyskakuje zdenerwowany facio – A nie, to nie pani. Myślę, czy by jednak nie pójść w biznes na poważnie i otworzyć warzywniak…   