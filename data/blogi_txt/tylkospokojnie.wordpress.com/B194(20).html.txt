Nosiłam młodego na rękach, aż mi mięśnie wiotczały. Mówili: nie noś. Tuliłam, huśtałam, kołysałam. Mówili: nie kołysz, nie huśtaj, bo się przyzwyczai! Karmiłam, kiedy chciał – łapali się za głowę, bo miało być co trzy godziny. Zasypiał przy piersi – załamywali ręce. Spałam z nim. Mówili: nie śpij, bo zadusisz, bo niesamodzielny będzie, bo nie będzie umiał tego i tamtego. Stałam nad jego łóżeczkiem wieczorem nucąc pięćdziesiąty raz kotka, króla i księżyc, aż mi te cholerne drewniane barierki wrastały w przedramiona. Ale jakoś inaczej nie umiałam. Pamiętam tylko poczucie totalnej niekompetencji w starciu z intuicją. No, nijak nie potrafiłam dziecka samodzielności nauczyć. Grzech nadopiekuńczości wisiał nade mną niczym stygmat. Teraz za to słyszę: noś dziecko, karm dziecko, huśtaj ile wlezie, śpij z dzieckiem. Zwariować można. Macierzyństwo jest chyba najbardziej dynamiczną dziedziną nauki! Wszelkie szkoły i religie próbują ugrać coś dla siebie. Tylko, że coraz trudniej siebie dosłyszeć w tej kakofonii porad i opinii. W telewizji śniadaniowej rodzicielstwo bliskości, a w popołudniowej wojskowa niania. Matki uległe versus matki wyrodne. Najlepiej razem w jednym programie, żeby się zrobiło jak na ringu, to i oglądalność podskoczy. Tematem dzisiejszego programu jest: czy kochać męża bardziej niż dziecko czy dziecko bardziej niż męża – mówią nam o tym znane aktorki… Uff… O drugiej w nocy budzę się – przy łóżku stoi zjawa wysokości jeden metr. Ma ze sobą dwa duże pluszowe psy, jednego tygrysa i zieloną żmijkę. Czyli zestaw nocny. Młody oświadcza sennie: „dołanczamy”. Pakuje się do łóżka wraz z zestawem. Jest dość ciasno. Jest ok. I w końcu nie wiem, czy jesteśmy tą patologią czy nie.   