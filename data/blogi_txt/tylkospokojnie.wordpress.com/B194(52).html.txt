Mamo, jaki piesek. Mogę pogłaskać. Tędy chodź. Tu mi popraw. Ładnie tu. Ale nudno. Tam chodź. Tam mieszkają smoki. Tu śpią. Tu sikają. Tędy. Pokażę ci. Podsadź mnie. Zdejmij mnie… Czy jak umrę będę upiorem? Myślę nad jakimś podsumowaniem. Urodzinowym podkreśleniem. O nim. O sobie. Kim się było. Kim się nie jest. Co się stało. Co się nie odstało. Autobus zakręca, młody rozpłaszcza nos na szybie. Mruży oczy od słońca. - Ten pomnik widzisz. Żołnierz broni panią. I małe dziecko.  Nie wychodzi mi myślenie nad żadnym urodzinowym podsumowaniem. W autobusie linii jakiejś tam w mieście stołecznym roku pańskiego. Żołnierz broniący ma pełne ręce roboty. Wychodzi z kanału. Że go też słońce nie razi. Małpka zmęczona zasypia na gałęziach moich ramion. Zdarzy się każdemu, że mózg mi się wyłączy. Że daje radę tylko pompa ssąco tłocząca. I obejmie go całkowicie i do końca wdzięczność.     