Moja kariera zawodowa wykazuje jednak pewną stałą tendencję.  To znaczy – chociaż zajmuję różne stanowiska, to: zarabiam coraz mniej pracy mam coraz więcej pracuję z coraz młodszymi ludźmi. Osoby bardziej w moim wieku są już w pokoikach dla ważniaków. Ja w sali hali open space pełnym ludzi więcej o dekadę młodszych. Tak z daleka to nawet nie widać różnicy. A z bliska to czasem zaskoczy mnie, że oni mają takie gładkie twarze, takie jędrne skóry. Jakby wszyscy wrócili właśnie z kolonii nad morzem. A tak bardziej z bliska to jestem na obcej planecie. Potrzebny natychmiast. Internetowy kurs języka dla średniozaawansowanych wiekiem. Internetowy słownik slangu tego gangu. Multimedialny słownik młodości. Szybkości. Nowe ciuchy jakieś. Nowe kreacje i aplikacje. Kiedy wpadam do pracy na chwilę z młodym i z rysunkami z przedszkola, które pani kazała mi zabrać na koniec roku w liczbie chyba dwustu, to widzę siebie. W ich oczach stoi ciotka klotka. Mama ciama. Ja. Królowa imprez. Ja. Buszujący w zbożu. Ja. Gałązka Edwarda eS. Stoję z rysunkami. Mamo, wypadł ci pan robot na ziemię… Wracamy do domu, a oni zostają.   