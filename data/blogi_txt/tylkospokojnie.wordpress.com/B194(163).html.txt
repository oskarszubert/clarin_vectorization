Fakt, że przyszła wiosna. Przebrana za lato. Że jest słonecznie i zajebiście. Wcale nie znaczy, że trzeba się od razu tak cieszyć. Sama siebie nie rozpoznaję w okularach przeciwsłonecznych, a co dopiero własnych myśli. Nieco przytyłam, twarz mi się pomarszczyła i tak mi jakoś zwisa na zawiasach. Tylko jedno pozostaje takie samo To wciąż za mało, moje serce. Nawet jeśli w piątek widzieliście mnie tam, a w sobotę to nawet i tam i tu. Im lepiej, tym gorzej. Im więcej, tym mniej. I nie ma siły, nie ma siły, żeby to zmienić. A ile trzeba siły, żeby to znieść! Już na ulicach szał i szok. Kolory wypuszczone z szaf. Twarze sprzed ekranów. Pierwsze piwo na ulicy. Pierwsze siku na trawie. Niepierwsza alergia na pyłki. Brązowe buty na obcasie. Sztruksowa kurtka. I to dziwne uczucie, że jest się szczęśliwym w szczególe, ale w ogóle to jakoś nie bardzo. Bełkot w głowie. Kołatanie w sercu. Zachłanność na to, co sobie tak spokojnie przemija. Ale czego ty chcesz? Nie wiem. Nie wiem, ale chcę! Chcę. Żeby wszystko było przede mną znowu. Bezkarnie się mościć chcę w rzeczywistości i mylić się. Na okrągło się mylić. Tylko w ten sposób mogę się dowiedzieć o co chodzi. Ja nie wiem, o co chodzi! Boję się, że się nie dowiem. To prawda, masz rację. O tej porze roku jestem skoncetrowana na sobie. Jeszcze bardziej niż zwykle. Nie można się ze mną dogadać. Nocami oglądam seriale.  Codziennie, o godzinie czwartej siadam pod szafką z rakietą. I gapię się na kwiatki poprzypinane szpilkami do tablicy korkowej. Identyfikuję się z tymi kwiatkami. Sprawia mi to ulgę. Trzymam młodego za rękę na przejściu, ale tak naprawdę to on trzyma mnie. Daję radę. Ale ledwo. Wiosna.   