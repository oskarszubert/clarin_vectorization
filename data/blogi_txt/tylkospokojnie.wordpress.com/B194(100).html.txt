Jest nas dwie. Jedna bardziej uczesana. Druga w ogóle się nie czesze. Pierwsza jest ambitna, chciałaby docelowo mieć wyprasowaną posadę z emeryturą. Plus delegacje zagraniczne. Druga ma w dupie. I jest leniwa. Jedna docenia chwilę bieżącą i wodę bieżącą. Druga zawsze chce więcej. Więcej niż można dostać na oczy. Ta jest najedzona, mimo to gotuje i podaje. Tamta głodna cały czas, ale palcem nie kiwnie – zje tylko, jak jej się poda.  Co pierwsza oszczędzi, to druga wyda. Raz dwa wyda i jeszcze jej mało.  Jedna się przytuli, zamruczy. Druga prześpi kłótnię na kanapie. Pocałuj mnie w nos. Jedna bez nałogów. Druga pije i pali. Nie oszukuje – aż się nawali. Co jedna napłacze, to druga wyśmieje.  Co jedna wypracuje, druga na to napluje. Jedna coś wie. Druga coś czuje. Ni to chore, ni zdrowe. Ni to cień ni to id. Zasypia jedna. A budzi się druga. A zawsze budzi się tamta. A dzień ja wygania, a nocą znów powraca. Jedna i druga mają radykalnie różnie podejście do życia teraz. I przedtem i potem. Oszaleć można. Zwariować. Nie wiem, czy nie lepiej, gdyby tylko jedna była. Ale która? Która lepsza?   