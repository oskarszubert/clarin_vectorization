Jak można spać w dzień? Pięcioletnia dziewczynka przechyla głowę i przygląda się ojcu chrapiącemu na narożniku. Jak można spać w dzień i to w takiej pozycji?? Ojciec ułożył się w kąt prosty i odpłynął. W telewizorze marki Neptun skoki narciarskie. Ten śpi, zamiast się bawić.  Dlaczego oni zawsze zasypiają? Mama to samo. Na kanapie, na krześle, nie daj boże które siądzie na bujanym. Od razu komar. Z gazetą, z książką. Zasłaniają się lekturą, że niby coś i po chwili już opada kurtyna, ukazując ich nieprzytomne twarze, otwarte usta, równe oddechy. W pociągach, w autobusach zasypiają, ledwo ruszy. Na bociana, na żabę, na dzięcioła i na nietoperza. Upuszczają przedmioty, przypalają papierosami obrusy. Na siedzeniu pasażera fiata sto dwadzieścia sześć pe ślinią niezapięty pas bezpieczeństwa. Tak mi się to teraz przypomniało. Siedzę na dywanie, głowa oparta o krzesło. Śpię. Prawie śpię. Moja prawa ręką, uzbrojona w krowę z lego duplo, podskakuje sama, niezależnie. Goń złodzieja, mamo, goń złodzieja. Gonię, gonię przecież. O dżizas, to nie krowa, to policjant na motorze. Musiałam jednak przysnąć na chwilę. Wystarczy moment, wystarczy zwolnić tempa. Dziecko patrzy na mnie z wyrzutem. W telewizorze marki japońskiej skoki narciarskie. Mamo, nie śpij. Tak, teraz to jasne.   