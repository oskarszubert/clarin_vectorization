Te rozmowy. Spisać, wydrukować i dowolnie pociąć. Podzielić się rolami przypadkowo. Nie ma znaczenia, kto co mówi, ponieważ są to zawsze te same kwestie.  Zachmurzyło się znowu. Rozchmurzyło się. Pogoda w tym roku to naprawdę. A dziecko to ile ma? A jaki duży/mały/sprytny/rozgarnięty. A ze szkołą to takie problemy mieliśmy. Cmok cmok. Mlask mlask. Do takiej do śmakiej. A w przedszkolu to naprawdę taki urwis. A to już dwunasta? Już pora. Kanapeczka. Danonek. Zupka. Ulubiona albo nie ulubiona. Jeszcze łyżkę. Jeszcze jedną. Bo deseru nie będzie. Bo nie będzie gofrów. Bo za godzinę, jak będziesz głodny, to już nie dostaniesz. Za babcię. Za dziadka. Oni też nam tak robili, to my teraz wam. Zobacz jak inne dzieci. Nie wstawaj od stołu, jeszcze nie skończyłeś. Nie krzycz. Nie biegnij, bo się zabijesz albo przeziębisz. Ile to się człowiek namęczy, żeby wypocząć. A korki takie, że już się martwię, jak my z tych wakacji wrócimy. Boże jaka jestem zmęczona. Znowu się zachmurzyło.   Błagam, stop! Zamknąć paszcze! Puścić dzieci wolno. Niech nie jedzą. Niech nie śpią. Niech się walą po głowach łopatkami. Niech jedzą piasek. Niech sikają na ślimaki. Bo mamy ważniejsze tematy do rozmów. Bo powinniśmy się skupić na rzeczach ważnych, takich jak ty i ja. I podaj mi rękę. I pocałuj mnie, bo się starzeję, Bo czas umyka równo, Zrozumiesz, jak się zamkniesz. Jak popatrzysz na morze, jezioro, na obsikanego ślimaka. Na brudną twarz dziecka, które zasnęło w pół zdania. To po to tu jesteśmy. Chcę wam powiedzieć. Tak ciężko mi z wami. Tak smutno. Dajcie mi się tym nacieszyć. Bez was jestem nikt.   