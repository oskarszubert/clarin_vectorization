Dewelołper ziemię kupił. Niezły kawałek. Kiedyś lasy i wsie, dziś prawie centrum, może nie tak całkiem, ale dojazd będzie dobry. Tędy owędy i już stoisz w korku na Jana Pawła, na Zesłańców, Powstańców, Ofiar i Wojen. Więc ziemię kupił już deweloper, ale nie patrzył w przeszłość, co tam wcześniej było, czy bagno czy cmentarz powstańców, zesłańców czy ofiar. Czy się zapadnie blokowisko czy straszyć będzie w nim będzie, nieważne. Kazał drzewa wyciąć stare, a nowe posadzić w rzędach, bo tamte rosły jakoś nierówno i bez sensu. I jest. Stoi osiedle, bieli się bielą, skrzy się szkłem. Balkon w balkon. Pod kreskę zgodnie z rysunkiem technicznym. Czemu nie wpadł deweloper z projektantem jednym, żeby to choć trochę urozmaicić, nie wiem. Moje dziecko, jak pijana pszczoła, myliło na początku klatki (mama, to ta?).  Zielone osiedle. Szczęśliwe osiedle. Piękna marina. Biały kamień. Takie piękne nazwy.  I już zaludnia się osiedle homogeniczną masą hetero. Świat biznesu i oszołbeznesu. Z młodymi. Jak tu cudownie. Jak bezpiecznie. Szlabany postawili. Kody do bramy, kody do klatki. Tu parkować nie wolno. Jesteśmy z tego bardzo dumni. A co mnie obchodzi, że pani do córki. Pani se zaparkuje w blokach tamtych, tych starych i panie se te siaty przytarga. U nas się nie parkuje, a jak już pani musi, to nagramy na kamerę, spiszemy, wydamy identyfikator. Ma pani trzy minuty trzydzieści pięć sekund, żeby się wyrobić. Czas start. Osiedle podzielone jest na „fazy”. Każda faza osiedla jest od innych oddzielona.  Ma innego króla. Druga faza ma na przykład sklep. Widzę go z okna. Rzut kamieniem i beretem. Ale przejścia nie ma, trzeba zapieprzać naokoło fazy pierwszej do szlabanu fazy drugiej, tam się przedstawić, wylegitymować podpisać. I już można kupić jajka. Król naszej fazy jest mistrzem absurdu. Rozdał klucze do altanek śmietnikowych. Żeby ludzie  z bloku 23 nie mogli wyrzucać do śmietnika bloku 24.  Nikt nie protestuje. Nie mają czasu. Nie ma ich od ósmej do osiemnastej. Pracują żeby spłacić kredyt na mieszkanie na nowym osiedlu. W nowym bloku. Blisko centrum. Nie tak blisko, ale dojazd dobry.      