Handynia to taka kraina, w której co czwartek jest tsunami. Stary Kapeć natomiast to państwo bezpieczne i dość zamożne, wbrew temu, co sugeruje nazwa. Wszystko dlatego, że mają  tam zwierzęta, które dają popcorn. W Brazylii mam stu czterdziestu pięcioletnich synów. Jak się czułam, kiedy ich rodziłam? Czy musiałam ich potem wozić ciężarówką? Kiedy ich odwiedzimy? Mieszkają w Rio. Ale nie de Janeiro, tylko tym drugim. Czy smutek można wyrzucić do kosza?  Czy koza może wysłać maila? Ile centymetrów ma mój mózg? Czy wiem jak się zachować na przejściu dla PIERWSZYCH? Kto jest ważniejszy: Bóg czy Święty Mikołaj? Czy dusze chodzą w spodniach? Co to znaczy „bezlitosny”? Dlaczego w kanałach nie płynie mleko? Czy życzenia się spełniają…? Czy ty nie jesteś śpiący,  pytam. Kręci głową, ziewając. Na bloki spada noc. Zapalają się tysiące żółtych żyrandoli. Pokoje z telewizorem mrugają na niebiesko. Strupy na kolanach szczypią mnie pod rajtuzami, kiedy kucam. Biegłam i się potknęłam, choć mówili, żeby nie biegać, bo się potknę. Puszka po paście do butów, nabita ziemią, musi upaść z odpowiednim dźwiękiem na asfalt. To jest dźwięk prawdziwego skarbu. Ledwo widać białe linie narysowanej gry w klasy. Z piwnic wyłażą koty. Nie chcemy jeszcze do domu spod bloku. Mój blok jest moją mapą. Wiem, w których oknach kto i mniej więcej co, choć tego mnie nie uczyli. Na balkonach powiewają halki i rajtki. Nie mamy żadnej refleksji. W ogóle nas za bardzo nie obchodzi to, co oczywiste. Najważniejsze, że jest ciemno i oni chyba o nas zapomnieli. Super. Zanim nas zawołają. Zakrzykną w mrok, że “do doooomu”, będziemy się tu wgapiać w białe linie. Potem pójdziemy do klatki wolno, stopkami. Na klatce pachnie mokrym kurzem. Żadnym dzieciom już nie wolno być pod blokiem. Kiedy siadam do kanapek z pomidorem i solą, to w herbacie z cytryną moczę sobie warkocze. I nie jestem nawet zapowiedzą tego, co teraz. Radio dzieciom. Gwizd czajnika. Nic specjalnego naprawdę. Jesteś śpiąca – mama trochę pyta, trochę stwierdza. Nie, opowiadam ziewając. Śpiąca – jakie ładne słowo. A Wy? Co pamiętacie? Byliście śpiący czasem? Jacy byliście?   