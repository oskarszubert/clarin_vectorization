Lećmy wszyscy do stołówki. Tam sobie wybierzemy tyle, ile nigdy nie zjemy. Skoro to szwedzki stół, a jeszcze zakaz wynoszenia, to musimy się naszamać, nasza mać! Cztery talerze. Na jednym leży tysiąc kotletów. A drugi talerz pełen bananów. A wy, dzieci, róbcie to, co my. No, śmiało, bierzcie, bierzcie więcej niż macie ochotę jeść. Na wszelki wypadek. Na zapas. Jedz, nie gadaj. Nie po to na śniadanie zeszliśmy przecież, żeby gadać. Ładnie jedz. Z talerza wszystko, bo potem nie będzie. Będziesz głodny. Chcesz być głodny? Czemu on nie je? Czemu nie jesz? Jedz, a będziesz duży, silny. Jak tata. Jedz, a dostaniesz ładne coś. A nie powiem co. A jak nie zjesz, to nie będzie. Deseru nie będzie, bajeczki. I w ogóle nic nie będzie. O, teraz to rozumiem. Ładnie jesz, pięknie. Zobacz… Nie – wszyscy zobaczcie, jak on je! Pokaż, jak jesz. Zrób sztuczkę, że jesz. Tylko szybciej, bo będzie zimne. Kto pierwszy. Na wyścigi. No i przegrałeś. Przegrałeś i nakruszyłeś. Wgapiam się w rozkrojone jajo na talerzu i zaciskam wargi, że zaraz pękną. Ale nie powiem już, nie będę powtarzać tego, co mówią oni. Nie powiem nic o jedzeniu. Niech je, co chce i jak chce, choćby sobie posłodził jajecznicę i włożył ją do butów. Nie powiem nic na temat jedzenia. Będę śpiewać kolędy. Zaśpiewam listę przebojów muzycznej jedynki. Zjem serwetki, pokroję i zjem. Połknę sól i pieprz, popiję octem, nie powiem słowa. A pan co się tak patrzy, ładna pogoda, prawda? On je, gapi się, gada, przekłada, odkłada, zagląda pod spód nieufnie, żuje. Za oknami świat kusi zadziwiającą ilością atrakcji niezwiązanych z jedzeniem. Patrzy więc przez okno. Toto mu stygnie. Ja już na granicy wytrzymałości, ale wbijam sobie widelec w udo i jakoś nic nie mówię. On, zadowolony, wkłada łokieć do herbaty. Czy lodowe kolce są fajniejsze od kamiennych? Lodowe kolce, lodowe kolce… Myślę o lodowych kolcach. Myślę o tej całej stołówce. I że chce mi się biec. Od tego dziubania. Gęgania. Straszenia. Manipulowania. Ja już nie dam rady się uwolnić. Ale on niech sobie je jak chce. Niewyobrażalnie dużo mnie kosztuje nie wepchnięcie mu do gardła życiodajnych kalorii. No, ale, umówmy się. Lodowe kolce są o wiele fajniejsze.   