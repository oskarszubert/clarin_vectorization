Galeria. Mój drogi. No jasne, że handlowa. A jaka. To jest cud. Że tak wszystko, co najważniejsze, pod jednym dachem. A do tego szklanym. Takie na ten przykład promocje dwa w jednym. Albo kuchnie z całego świata. Nie rozróżnisz smaku, ale masz wyraźnie napisane, że ta jest japońska, a ta z ziemi włoskiej. Masz przedstawione na wielkich plakatach te emocje, co możesz je odczuwać zakupiwszy majtki. I jest jak w niebie. A takie kino na przykład. Życzę miłego seansu i zapraszam do baru. Film duński, to i nawet dużo wolnych miejsc. Za to reklam pół godziny w największej rozdzielczość i głośności. Normalnie masło margaryna Prokop i nowa telewizja. To jest moc. Czasem chciałabym być pielęgniarką albo nauczycielką, ale to są chyba takie zawody na wymarciu, więc nie rozpatruję. A uwierzysz, że Bruce Willis nie tylko nie jest na wymarciu, ale normalnie ratuje cały świat przed zagładą? Jego kumpel nindża łapie kule w locie. Skoro w Hollywood tak mówią, to chyba to jest najważniejsze? Ja mam puste oczy? To przez te okulary bardzo modne. Coraz mniej widzę. Pokazują mi jeszcze gładkie laski w bikini, jak biegają, a pośladki im się trzęsą. „To nie film. To petarda.” – piszą o tym dziele opiniotwórcze tygodniki. Więc, jeśli nie wiesz, co jest teraz na tip topie, to już wiesz. Film duński. Snobistyczny taki gest. Ja i pięciu pozostałych widzów jesteśmy snobami, a dookoła kręgle się przewracają uderzone celnym rzutem. Lotki wbijają się w samą dziesiątkę. Gładkie otwory stołów połykają kule bilardowe. A piłkarzyki piłkarzykują, a flipery fliperują. A promocje się promują. Jak jest weekend, to i centrum rozrywki rozrywa chętnych. A najbardziej najbardziej, to jest tak właśnie to opisać, jak się to gówno całe widzi. I jaki to się ma dystans. I wszyscy w tym siedzimy. Po uszy. Nowa reklama dla arkadii, dla orange srorange, nowe media, media społecznościowe, weź i udostępnij się. Załóż fanapejdż i okulary w oprawce. Idź na  duński film. Trochę popłakać, trochę się ponudzić. Trochę tę pustkę jakoś zapchać. Nie watą. Nie cukrem. Nie kawą latte. Na sojowym. Boże. Czymś duńskim może. Wszystko już było. Nawet humus w trzech kolorach. Już po nas. Nie zeskrobiesz tej maski. My jesteśmy laski, bo my mamy czas dla siebie. To jest najważniejsze. Czas dla siebie. A nowa gra snajper dla najmłodszych reklamuje się na powierzchni większej niż moje mieszkanie. I trochę mi nogi uginają od tego, a trochę mam to gdzieś. Bo jestem częścią tego, na to się składam składką radosną. W galerii, w Magdy Gessler cukierni. Chciałabym wysiąść, niech to pojedzie beze mnie. Niech już zostanę bez tego. Ale trochę się boję. To może jeszcze kawałek. Proszę wprowadzić pin. Proszę wybrać kwotę.   