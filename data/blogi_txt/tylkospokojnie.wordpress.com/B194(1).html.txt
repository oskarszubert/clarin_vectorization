Można powiedzieć, że się staram. Przemilczam, odpuszczam, nie biorę do siebie. Przecież liczy się kontekst wypowiedzi. I okoliczności. A jak jest ósma rano, to każdy ma prawo przecież. Do wszystkiego ma.  Po co tu się od razu obrażać? Jak jest rodzina, to się trzeba skupić i zadaniowo działać. Więc ja się staram, działam. Upycham w szafie to, co niedopasowane. Spontaniczność, namiętność, ciekawość.  Radość. Poczucie własnej wartości. Odstawione, zakurzone. Miłość? Nie wiem, gdzieś tu była.  Znajdzie się później.  Nie no, teraz nie będę szukać przecież. Zadaniowo działam. Najpierw najważniejsze sprawy: wołowiny tak z trzydzieści deko i papier toaletowy się kończy. Także – first things first. Staram się. Tylko spokojnie, tylko spokojnie.   