Każdemu się może zdarzyć.  Może coś zjadłam. Może coś mi zaszkodziło. Szaro buro buro szaro. Tramwaj się wstydzi, że taki czerwony. A każdy wagon pełen hejterów. Pani się nie pcha z tą torbą. Oko wykole albo coś gorzej. Place ulice. Konstytucji, maja, czerwca i września. Mosty nad rzeką i butelki w rzece. Pani w przedszkolu. Biała bluzka mojego syna. Z czerwoną plamką. Od barszczu. Idę i chce mi się iść.  Tak mi się chce. Musiało mi coś zaszkodzić. Czytałam w tramwaju. Chyba zatrułam się czytaniem. Nagotowałyśmy z dziewczynami gar zupy, ale po walce nie było komu jeść. Nie było komu jeść. Wylałyśmy zupę.* Błoto, zgniłe liście, budki z hotdogami. Dzieci, co nie mają pojęcia. Rodzice też dzieci. Same naburmuszone dzieci. Biegnę, skaczę. Nie mam dziś siły na nonszalancki chód. Szukać radości w najsmutniejszych miejscach. Ścigać piękno w jego kryjówce.** Pojechać na weekend. Gapić się przez okno samochodu w milczeniu, kiedy naprawdę mnie wkurzysz. Trzeć czerwony ślad na paznokciu. Od lakieru. Wyjąć z szeleszczącego papieru kanapkę dla młodego. Umyć zęby przed snem. Napisać bajkę. Umrzeć we śnie. Sprawdzić wcześniej, czy soda faktycznie usuwa plamy. Nauczyć się pływać. Nikt nie myśli o wojnie w moim tramwaju. Wysiadam. Idę biegnę. Chce mi się chce. Szaro buro. Bardzo ładnie. Bardzo. Zaraz wybuchnę tak ładnie.     * Swietłana Aleksijewicz “Wojna nie ma w sobie nic z kobiety”  ** Arundhati Roy “Algebra bezgranicznej sprawiedliwości”   