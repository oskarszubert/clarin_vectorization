Chce mi się pić. Przez to wczorajsze spotkania z Fk –  dwa kluby, dwa bary, dwie łazienki pełne rozchichotanych dziewczyn i ich, roztartych pędzelkiem, cieni na powiekach, ich ust w dziubek ściągniętych, błyszczykiem pociągniętych. Na śniadanie trzy herbaty. Młodemu umywam umleczoną brodę, czeszę włosy, które cierpliwie wstają. Przyklepie się jakoś czapką. Wychodzę. Dom zostawiam w domu, otwieram mu tylko okna, żeby sobie pooddychał. Autobusy i tramwaje.  Trzydzieści minut i jesteśmy w kawiarni. Dla ludzi z dziećmi – niech właścicielom w klientach wynagrodzone będzie! Młody pada w zabawki. Ja padam na krzesło. Zamieszanie. Tyle tatów, mamów, strażów pożarnych, rajtuzek, słomek, warzyw z plastiku i bujanych koników. Za przecinki służą mokre chusteczki, niekapki kubki, latte kawki. Jeden tata jak marzenie, a kelnerka ma dredy w kolorze nieba. Trochę gadamy z D, która przyszła z synkiem. Trochę się gapimy, trochę wycieramy dzieciom nosy. Wytatuowany położył się córką na ziemi, składa kolejkę. Wszyscy rozmawiają, wstają, siadają, konsumują. Perpetuum mobile ludzkich czynności. I sok ze słomką. A w kiblu muchomorki i słoniki. Gdybym miała narysować niedzielę kredkami, to właśnie tak by to wyglądało. Więc nie zamykajcie mnie w domu. Jam jest społeczne zwierzę, zwierzę ludzkie. Uszy mam do słuchania, a usta do mówienia. Mózg mam do nie tylko planowania obiadów, a serce nie tylko do laurek. Lubię czuć, że się kręci, że się płynie. Mówiąc już tak górnolotnie, nie za głośno – że się żyje. Jak mnie w domu zamykacie to mi normalnie ustają wszelkie czynności, tętna nie wyczuwam. Nie wyczuwam nic, jak słyszę: Gdzie chcesz wychodzić? Takie zimno, takie błoto, takie zarazki, krawężniki. Gdzie będziesz szła? Lepiej w domu siedź. Siedź, to zaoszczędzisz. Nagotujesz. Pranie zręczne i niezręczne cię czeka… O nie. Ja tu zostaję. Nogami się zapieram. Pizzą się żywię. Serem się brudzę. Jestem zadowolona, bezrefleksyjnie utulona. A wszystko przez Fk. Że mnie tak wczoraj po tych barach przeciągnęła.   