W kinie drogi bohater zawsze szuka sam siebie – powiedział mi w szkole ktoś, nie pamiętam kto. Ale pamiętam że. W prawdziwej podróży bohater też szuka sam siebie. (Chyba, że jest z dziećmi i akurat szuka toj toja, picia lub pizzy.) Jest rok ąty ąty. Koniec sierpnia. Mam dwadzieścia jeden lat. W moim życiu właśnie jest  Sylwester. Fajerwerki i więcej fajerwerków. Wybuchają jeden po drugim, jeden nad drugim. Pociąg jedzie przez Pensylwanię i Illinois. Przez Missouri, Kansas do Colorado i dalej. Pociąg jedzie w dzień i w nocy. I w nocy nie mogę spać. On śpi. Ja nie śpię. Mam dwadzieścia jeden lat. W kieszeni mam papierosy. Newporty w miękkiej paczce. Mam zapaliczkę zippo, co się otwiera i zamyka z miękkim dźwiękiem. I pachnie benzyną. Idę przez pociąg amerykańskich linii Amtrak. Jest noc w Colorado. Wagon dla palących ma tylko dwie długie ławki. Nocą światła są przygaszone. Tyle tylko, żeby się nie potknąć o wysokie popielniczki na chudych nóżkach. Tyle, że widać żarzące się końce. I zawsze ktoś tu jest. I nigdy nie panuje tu cisza. W tym kraju nie ma ciszy między ludźmi. Jest noc w Colorado, palę newporta z filtrem. On śpi. Ja nie śpię. W prawdziwej podróży bohater szuka siebie. Zawsze coś znajduje. Nie zawsze to, co by chciał. Myślę o tym wszystkim wychodząc z kina w centrum handlowym. Myślę o tym, jadąc schodami ruchomymi. Jest noc w Warszawie. Od dawna nie palę. Nie ma zippo. Jego też już nie ma. Jakim cudem wciąż słyszę ten pociąg. Jestem zmęczona. Ile żyć da się żyć jednym życiem. Zainspirowane tym filmem. I schodami ruchomymi w Arkadii.    