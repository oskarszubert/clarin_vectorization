Tak ogólnie to I’m fine i wszytsko gra. W stadzie nam się jakoś wiedzie. Mamy wspólny brak czasu, żeby o nim rozmawiać. Śpimy, dotykając się nogami. W tym samym pokoju dotykają się rękawami nasze uprane koszulki. Spodnie zaplatają mokre nogawki. Nocą, jeśli nie da się spać, można patrzeć na rząd małych rajtuzek na tle okna. Poszliśmy w schemat i się go trzymamy. Z rosołu na drugi dzień zawsze robię pomidorową. W ogóle to I’m good. Odczuwam cały wachlarz emocji, o których piszą pisma dla kobiet ze średnim i wyższym wykształceniem. Przez co mam poczucie, że przynależę do jakiejś społeczności i że chciałabym mieć apla albo przynajmniej coś, co z daleka wygląda. Zdaję sobie sprawę, że jest na świecie dużo osób, które mają gorsze warunki psychiczno każde. Zazwyczaj ich nie spotykam. Bardzo kocham zwierzęta i schabowe teściowej. Jestem klasa średnia aspirująca. Jestem albo mnie nie ma. Ale czasem mi się zdarza. Taki moment. I’m not fine.  I nie jest fajn taki lajf. Do dna do cna do szpiku zła. Drży i w końcu pęka. Patrz, jest szczelina w mieliźnie codzienności. Patrz! Jak stamtąd kusi inne coś. Znam to. Ale skąd to już nie pamiętam. Wali się dekoracja. Otwierają się płuca z jakąś gwałtowną zachłannością. Tego się nie da opisać. Bo to jest jednocześnie i łał i ach i ała! Otwiera korytarz jeden i tylko jeden, a wszystkie inne są nieważne. I wszystko co znałam, jest mi całkiem obce. Tylko JA nie jestem sobie nareszcie obca. I trwa to ułamek. Jeden krzyk albo dźwięk albo słowo. Trzask. Koniec. I wracam do rzeczywistości, przez chwilę będąc ituitam. I ten dysonans jak odruch wymiotny. Chcę biec biec z powrotem, ale nie mogę. Chcę biec po swoją utopię, po swoje coś utracone. Jedno jedno jedno życie jest! Ale już mnie obejmują mokre koszulki, nogawki, rajtki. Już ciiicho, cicho śpij, śpij, zapomnij. Wszystko gra. Jestem znów tu. Jestem albo mnie nie ma.   