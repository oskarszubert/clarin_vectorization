Mam taką fanaberię, że moje dziecko nie pójdzie jeszcze do szkoły. Mam taką fanaberię, że chciałabym, aby mój syn poszedł do zerówki w szkole, która jest najbliżej domu i do której będzie chodził za rok. Nie ma takiej opcji psze pani. Panie robią miny zatroskane. Robią dziubki. Dziubki są uszminkowane. Rączki są porozkładane. Mowa ciała jest wystudiowana. Co ja mogę. Nawet jakbym chciała. To nie jest moja decyzja. Stanowisko jest odgórnie wytyczone. Może pani składać odwołania. Może pani tu zostawić na biureczku. W koszulce umieszczam w segregatorze. Mam segregatory z odwołaniami. Ale co ja mogę. No? Nic. Oczy takie zatroskane. Dziubek się karminem iskrzy. Życie to jest teatr. A władza jest słodka jak podwieczorek w świetlicy. Na powietrzu świeże powietrze. Na powietrzu wiosna i krzyczą dzieci. Dłonie mi się spociły. Mam wyrzuty sumienia, że domagam się wyjaśnień. Że przeszkadzam. Przeszkadzam im. Przed pokoikiem i na krzesełku. Czuję się bezradna. Bez radnej znajomej. Teściowej w szkole. Bratowej w zespole. Ja pani nic nie poradzę. Bo jest przeludnienie. Przeludnienie. Acha. Bo myślałam, że demograficznie to właśnie nie bardzo… A, to też. Ale nie w czasie rekrutacji. Pani może do burmistrza gminy pójdzie. Pani sobie wyobrazi – on dzieci do szkoły posłał i nie narzekały. Dzieciom burmistrza w szkole było dobrze. A była też taka historia z bliźniakami. Jeden do jednej szkoły, a drugi do drugiej system wybrał. Taki to system. Pan tata się zirytował. Chodził i protestował. A że nie był burmistrzem, tylko przedstawicielem handlowym, to szybko się zmęczył. Szkoła podstawowa dla dzieci gotowa. Wejście już na chipa, na koda, na elektroda, ale mentalnie jeszcze głęboka woda. Nowomowa pe er el. Że nie przegadasz. A na końcu system wybierze, wylosuje i nie nasz problem wasze nocne moczenia. A taką piosenkę pani zna? Tralala bo weselej iść przez świat, kiedy jest przy tobie siostra albo brat.   