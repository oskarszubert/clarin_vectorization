No, co on może na tego Carrefoura odpowiedzieć? Chyba tylko, że przecież coś innego tam zrobią na pewno. Łatwo mu tak mówić, on tam zakupów nie robi. Więc ona mówi, że łatwo mu tak mówić, bo nie robi. On na to, patrząc w ajfon, że pewnie tylko ludzi wymienią. A ona mówi, że lubi tych ludzi, a nie innych. To on jej mówi, że dadzą nowych, mniej używanych. Na co ona mówi, już znacznie głośniej, że się przyzwyczaiła do tych używanych. Że wie, gdzie co jest i może szybciej robić zakupy w kategorii do dziesięciu produktów i powyżej dziesięciu, a on nic nie rozumie. On na to, patrząc w ajfon, żeby dała mu spokój, przecież to nie on jej ten market zamyka. Sąsiadka, do której, po okapie i dalej rurami, wszystko dociera, przycisza telewizor, żeby posłuchać na żywo i unplugged. Sąsiadka myśli – jakby to było zejść tam do niej i siąść na kawę. I powiedzieć. Miłość to jest słodki kwiat, co jest albo go nie ma. A jak nie ma, to jest jeszcze tak, że jeden to zniesie lepiej, a inny gorzej. I się nie denerwuj, spokojnie, bo dopóki się denerwujesz, to nic. A tamta, młodsza by powiedziała. Mnie, kochana sąsiadko, od dziecka karmili miłością jak cukrem. Chwalona byłam, na rękach noszona, z ojcem w kajaku, w hamaku, na jeziorze, na wakacjach, z babcią zimą w sanki, w lalki, w lodowisko, za rękę, bo ślisko, ale nie upadniesz, trzymam cię mocno. Tak było. Mleczka do kawy? A jak dostałam pierwsze rękawiczki pięciopalczaste, to byłam taka szczęśliwa. A mama mi czesała warkocze do pasa. Blond warkocze zaplatane, dwa pasma jasnych włosów i jedno miłości, dwa włosów, jedno miłości. I teraz jak? Spokojnie. Czasem jest tak, że ten słodki kwiat jest, a czasem go nie ma. A jeden to zniesie lepiej, a jeden bardzo źle. Tak myślała sąsiadka piętro wyżej. A niżej to wciąż była tajemnica świąteczna, że tak jest i że tak bywa. A sąsiadka pomyślała jeszcze, że Carrefoura likwidują, że znowu trzeba będzie się przyzwyczajać od nowa do wszystkiego. Bez sensu.   