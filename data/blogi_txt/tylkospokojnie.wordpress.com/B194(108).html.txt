Jadę do pracy wzdłuż muru cmentarza. Jadę rowerem. I myślę. Trochę myślę. Nie za bardzo.  Że, jak się z kimś jest, to nie za dobrze. Jak się jest samemu – niedobrze. Jak się nie ma dzieci, niedobrze. Jak się ma, jakoś niedobrze. Jak jest praca, to za dużo. Jak nie ma, to za mało. Jadę z górki. Wiatr mi suszy koszulkę. Ze spinek uspinkowane włosy mi wytargał. Gorąco. Jak upał, niedobrze. Jak leje, jeszcze gorzej. Na czerwonym świetle nie dotykam nogami chodnika. Przytrzymuję się słupa rozgrzanego. Upał spada mi na łeb. Pocę się na słono i przeciwzmarszczkowo. Jadę dalej i mijam bramę cmentarza. Krzyż za krzyżem, za krzyżem, za krzyżem. Nie jest dobrze, jak kasy brakuje, jak zdrowie szwankuje. Jak brakuje piwa albo papierosów, a potem, jak brakuje czasu. A czasem, jak nie ma. Nic. Albo tak się wydaje, że nie ma. Że teściowa niedobrze, że matka, że ja.  Że syn, kurde, niedobrze. Że udawać trzeba coś, niedobrze. Że po co mi to, na co mi to. Jak nie to, to co? Tam krzyż za krzyżem. I ptaszki wesoło ćwierkają, gołębie się wypróżniają, spokój tam mają. Za krzyżem krzyż. Jadę koło bramy. Koło żebraka. Koło sprzedawczyni wieńców. Biznes jej kręci się przez cały rok. Ja jadę dalej. Na razie. Tyle bym chciała, co nie mam. Tyle. Tyle bym wzięła od ciebie. Wcale. Nie myślę żeby to było za dużo. I zawsze jak zawsze wychodzi niedobrze. Bez niedobrze ze snu nie wychodzę. Taka uroda. Taka natura. Wada genetyczna lub wrodzona. Fatum. Karma. Brak witamin. Zakręcam za murem cmentarnym. Prawie ramieniem się ocieram. O mur, za którym wiadomo co. A może tu też? Pod kołami? Jadę dalej. Jadę w upale, upał mnie goni. Naciskam pedały. Że szybciej. Nie myślę już wcale. Ja żyję. Że żyję na chwilę mi wystarczy.   