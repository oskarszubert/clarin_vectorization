Tort ze ScoobyDoo. Od rana tralala. Biszkopt. Krem. Bita śmietana. Konfitury z malin. No i Scooby. Smakuje jak coś, co trzeba zjeść. Smakuje jak bez dokładki. Jak efekt napięcia się matki. Jak obietnica czegoś dobrego. Nie wiadomo czego. No… nie jest zbyt dobry, jednym słowem. Dzieci biją się balonami. Krzyczą. Pan animator coś mówi. W każdym razie rusza ustami. Coś mi się zdaje, że ten pan nie da rady. Siedzimy przy stole. Czekamy na koniec. Nikt nie je ciastek i nie pije soku, które kupiłam w hurtowych ilościach. Wszyscy mamy ochotę na wódkę i ogórki. Dzieci biegają. Mają mokre kosmyki włosów za uszami. Rozmawiamy. W każdym razie ruszamy ustami. Niektórzy z nas są zadowoleni. Niektórzy mniej. Niektórzy palą papierosa na zewnątrz i mają powody do płaczu. Dorośli nie płaczą o godzinie piętnastej trzydzieści. Pan animator jest blady. Wszystko jest ok. Ja wyglądam? Na zmęczoną? Ależ ja dziś tylko piekłam i planowałam. Planowałam i piekłam. Przestańcie piszczeć dzieci, bo wam pourywam, to znaczy… pozabieram wam baloniki. Tu się pobawcie. O tu, kredki sredki. A tu się rozlało, nie szkodzi. To się zmyje. Mopem albo ścierką. W Nowym Jorku samym? Co ty nie powiesz? Przepraszam, że się tak dziwię, ale wydaje mi się, że Nowy Jork nie istnieje naprawdę. Tym trudniej mi sobie wyobrazić, że właśnie wróciłeś. Ciszej, kochani, biegacie, a się komuś coś stanie, to ja nawet nie wiem, gdzie tu szpital. Może tortu? Chodzi już synek? Co ty nie powiesz? I mówi „mama”. No to masz przeje…fajnie. Jakie masz ładne to tu przypięte. Gdzie kupiłaś. Gdzie byłaś? Tak, naleję ci piciu. Oczywiście. Ale nie piszcz tak. Ibuprom mi się kończy. Stooo laaat! Tak, kochanie, jest ok. Jak to w ogóle razem nie wychodzimy? Jak to nie? Przecież właśnie wyszliśmy hej. No nie, teraz ci się zebrało na żal? Wszystko jest ok. Czy ja was nie prosiłam, żebyście przy tym kaloryferze nie biegali? Co słychać u niej. Jak to się rozstajecie? Może się jeszcze jakoś ułoży. Może warto spróbować. Przebaczyć. Przebaczyć wszystkim wszystko. Nie rościć sobie prawa. Ja gadam jak żona? No gadam, no w rolę weszłam. Wszystko się ułoży. Chcesz tortu? Słyszę płacz. Czy ktoś słyszy płacz? Nie? Może mi się zdawało. Pan animator już idzie? Już mu się czas skończył? Czy on się dobrze czuje? Może dam mu tortu na drogę? Uciekł. Wszystko jest ok. Dopiero pod drzwiami mieszkania. Przed metą. Na sekundę przed znalezieniem kluczy do mieszkania w siedmiu torbach i sekundę po tym, jak uderzyli piłką w drzwi sąsiada. Bardzo krzyczałam. Jak wariatka. Furiatka. Kompletnie stuknięta. … Może tortu?    