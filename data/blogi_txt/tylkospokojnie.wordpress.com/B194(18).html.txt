Młody „pomaga mi” robić sałatkę, dekoruje blat coraz bardziej rozćtapanymi pomidorami. - Pobawmy się, że ja będę tobą, a ty mną  – proponuje, machając łyżką tak, że kawałek pomidora ląduje na podłodze. - Dobrze – zgadzam się, kompletnie nie przewidując nadchodzącej klęski. Uśmiecha się do mnie miło. - Jedz – ładuje mi do ust sałatkę – witaminki – przekonuje mnie z uśmiechem. Po trzech łyżkach, stwierdzam, że pomidory wciskane na siłę przestają smakować. - Już dziękuję – wycofuję się. - Okej. Oddycham z ulgą. - Ostatnia łyżka – znienacka metalowa łyżka szura po moich zębach. Pomidor nie chce się przełknąć, zaraz zwymiotuję. Młody uśmiecha się przepraszająco. - Żebyś miała siłę. Teraz idziemy do przedszkola. - Nie chcę – deklaruję zgodnie z rolą. Bierze mnie za rękę. - Pobawisz się z dziećmi. Co to ma wspólnego z tym, że ja nie chcę iść do przedszkola? Nie chcę i już! - Nie chcę. - W przedszkolu jest fajnie. – Młody ciągnie mnie za rękę. Nonsens! - Ale bez leżaczkowania? – próbuję ugrać choć trochę. - Będę o czwartej – ignoruje (?!!) mnie Młody. Prowadzi mnie do pokoju. - Ty zostajesz tu – ociera nieistniejący pot z czoła – ja idę sobie trochę popracować. Trzaska drzwiami. Czekam. Wtopa. Albo przerywamy zabawę, albo będę czekać kilka godzin. Na szczęście zagląda Tata. - Co ty tu robisz?? - Nie uwierzysz: Młody myśli, że jest mną i chyba za bardzo się wczuł w rolę. Zza Taty wygląda Młody, kręci głową z niezadowoleniem. - Kocham cię – mówi do mnie – Ale kompletnie nie masz racji. (!!!!!!) OMG!!   