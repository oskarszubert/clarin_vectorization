Miałam dobry dzień. W końcu wysłałam robotę, co miałam wysłać. Send. Kamień z serca. Kupiłam piękne jajka na bazarze, pani mi zapakowała i zawiązała gumką. Wzięłam dziecko na spacer do parku. Patrzyłam jak słońce grzeje go w czapkę z zygzakiem makłinem. Podniosłam z ziemi liść. Zjedliśmy smaczną zupę. Znalazłam nawet czas żeby wyciąć z papieru tyranozaura rexa. I przeczytać zaległy artykuł o niejakiej Elisabeth Badinter. Miałam nawet czas żeby się nad nim zastanowić. Wieczorem wyjęłam czyste dziecko z pachnącej pianą wanny. Zmęczone i wdzięczne, że jestem. Jak fajnie. O tak, to był zdecydowanie dobry dzień. Gwiazdki na niebie. Światełka w oknach. Kołysanka na ustach. O tym, że ni chu chu. Choćbym się starała i starała nie starać. Nie ma takiej miarki, którą można by zmierzyć, jak bardzo jest mi dzisiaj smutno.     