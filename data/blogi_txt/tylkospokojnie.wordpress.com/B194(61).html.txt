Regularny trening poprawia wyniki. Wiadomo. Jak się coś chce osiągnąć, to trzeba konsekwentnie do tego dążyć. W zdrowym ciele zdrowych duch. Do szanownej komisji olimpijskiej. Do ministra sportu i wysportowanych panów z pezet pe en. Przysięgam, że ćwiczę regularnie i osiągam coraz lepsze wyniki. Jednocześnie obserwuję u siebie niebezpieczny spadek motywacji. Mówiąc potocznie, nie wiem, gdzie to zmierza. I jaki wynik właściwie mam osiągnąć?!! Obserwując, dyndające na ścianie, medale mojego współmałżonka, wnoszę o ustalenie dziedzin sportowych, które ćwiczę: -  wchodzenie na drugie piętro z siatkami i dzieckiem śpiącym, bez tlenu! - półmaratony po sklepie, w koszulce która nie pochłania potu, a wręcz przeciwnie, bez sponsora - zapasy przy wychodzeniu z domu z dzieckiem, bez sensu - pranie i gotowanie na czas  - curling, czyli to z garem i miotłą, to właściwe cały czas - wystawanie na metach przeróżnych biegów z dzieckiem, które chce siku, kupę, pić i spać Do szczególnie trudnych dziedzin olimpijskich zaliczyłabym: - nie wybiegnięcie z domu z krzykiem na dystans dziesięciu, dwudziestu i czterdziestu dwóch kilometrów oraz - nie rzucenie medalem przez balkon na odległość. Proszę o przychylne rozpatrzenie. W razie wątpliwości, pan zapyta żonę. Tylko spokojnie.   