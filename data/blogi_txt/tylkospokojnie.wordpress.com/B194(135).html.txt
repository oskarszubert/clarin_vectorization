Oszklony chodnik przed moim blokiem zachęca do spacerów w wersji extreme. Podsuszone kwiatki na parapecie gapią się na inne kwiatki na innych parapetach. Na kartce na stole powstaje rodzina bałwanów. Jestem w domu już czwarty dzień, bo on choruje. Rosnącą gulę klaustrofobii spycham w ciemność podświadomości, żeby się mi nie wymsknęła gdzieś na zewnątrz. Rodzina bałwanów jest bardzo ładna. To jest mama bałwan, znaczy kobieta, mówi. Po co są kobiety na świecie – pytam. Żeby miały dzieci. I się nimi opiekowały. I mężem też – dodaje, rysując kobiecie bałwanicy dwie wielkie dłonie, potrzebne pewnie do tego opiekowania się. A po co jest tata bałwan? Cisza. Tylko rosołek na kuchence wesoło bulgocze. Bul bul bul. A co lubią robić dzieci bałwanki? Jeść słodycze i oglądać bajki. No coś ty? A może najbardziej lubią, jak im się czyta książki i gotuje zupy? Nie, nie bardzo. Rodzina bałwanów wzbogaca się o kota bałwanka, który miauczy, co symbolizują kreski, rozchodzące się wokół kota niczym fale audio. Dość fajna nawet intuicja. Mama musi się opiekować kotem, dodaje jeszcze, dorysowując wielkomyślnie kotu (i mamie) miskę. I tak. Można sobie czytać Judith Butler, można rozrzucać po domu artykuły prasowe, można polubić, czyli zalajkować coś, co innych przekonana, że ja nie. Natomiast przekaz płynie z sytuacji prawdziwie prawdziwej. Bul bul bul. Za oknem oszklony chodnik prowadzi na parking, na parkingu jest zaparkowane nasze auto, którym można by się bujnąć do Efki albo do kina, po drodze zahaczając o sklep. Z ciemności podświadomości zaczyna wydobywać się smużka dymu. A wiesz może, co jest najgorsze dla mamy bałwana? Jasne, że wiem. Najgorsze jest zgubić dziecko. … Biorę niebieską kredkę i mocno koloruję bałwankom włosy.   