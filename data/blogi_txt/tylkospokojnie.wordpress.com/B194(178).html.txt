Moja prawa ręka otwiera lodówkę. Moja lewa ręka wyciąga masło. Papier brudzi palce.  Prawa ręka otwiera. Lewa ręka wyciąga. Tłusty odcisk palca. Jedyny w swoim rodzaju. Prawa kubek łyżeczka. Lewa cukier herbata. Ram pam pam. Prawa czajnik wrzątek. Lewa unik hop. Prawa chleb. Lewa ser. A głowa pośrodku. Nie bierze udziału. Tututu. Głowa nie. Ocalić głowę. Prawa noga robi krok. Lewa dostaw. Lewa krok. Prawa dostaw. Uginamy kolanka. Tańczymy po raz tysiąc pięćset sto dziewięćset. Odcinek dwa tysiące dwieście osiemnasty. Dobrze opanowany układ, wielokrotnie powtarzany, do przysłowiowego, tak, do wiesz czego. To nie jest taniec na rurze, to taniec ludowy, polska salsa solo. Samo się tańczy. Wystarczy wcisnąć play, wystarczy otworzyć oczy na dzień dobry i już się pląsa. Samo się stało, samo się opanowało, poprzez sumienne powtarzanie kroków. Lewa dostaw. Prawa dostaw. Z życiem. Nie myśleć nie myśleć. Że kończy się mleko. Myśleć o słowach. Pisać o przypalonym serze. I bioderkiem zamykamy szafkę, bo jak ręce są zajęte, to jest taka figura bioderkowa do wykorzystania. Tylko nie myśleć nie myśleć, co na obiad. Co na obiad?  I do tańca obiadowego już bum bum, lalala. Mówię, że nie chcę. Nikt tego nie bierze na poważnie. Że mogłabym przestać. Nawet ja sama nie biorę tego na poważnie. Czyż nie dobija się koni.  To jest taniec którego się nie zapomina. Jak jazdy na rowerze. Ring, ring. Lewa na mokro. Prawa na sucho. I obrót. Zatańcz ze mną. Nauczę cię kroków. Mówisz, że nie ma potrzeby, tak wspaniale opanowałam figury, deptałbyś mi po palcach. Ram pam pam. Nawet smaczne, mówisz.  To moja nagroda. Lewa ręka chowa. Prawa ręka zamyka.  Tyle mojego, że złapałam do głowy ten wpis.  Tram pram.   