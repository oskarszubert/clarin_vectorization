Uwierzyłbyś? Że jestem z nimi połączona. Że jestem wypadkową genów i memów tych ludzi? W czapkach, w beretach, w filcowych kapeluszach nasuniętych, wedle jedynej obowiązującej po siedemdziesiątce mody, całkiem na czoło. Spokrewniona z mężczyznami w płaszczach. Które opinają ich okrągłe brzuchy. W szalikach, spodniach, butach na specjalne okazje. Moja krew jest w tych cienkich żyłkach, w żylakach. Płynie wokół blizn po cesarce, po wyrostku, po raku i we wgnieceniu po obrączce na opuchniętym palcu. Wszystkie historie tych ludzi składają się na moje miejsce tu. Ich emigracje. Niechciane ciąże. „Sroga zima w styczniu trzydziestego pierwszego roku, kiedy nieśli mnie do chrztu…” Ślady na rękach, nogach i innych narządach. Po Niemcu, Rusku, po głodzie, po chorobie, po nieudanym samobójstwie, po skrobankach. Po legitymacji partyjnej, po znaczku Solidarności, po zielonej karcie, po powołaniu do służby wojskowej, a nawet do duchowej. Po cioci Zosi, która nie miała nogi, ale zawsze interesowała się innymi, ale nikt nigdy nie interesował się nią. Moja historia zaczęła od ich głosów wokół mnie. Nosili mnie na rękach. Przesiadywali w pokoju rodziców. Pili i wydawali się ciągle zadowoleni. I nigdy się nie bałam, bo wyglądali jakby nic im nie zagrażało, kiedy są razem w pokoju i piją. Chociaż może umierali ze strachu. Co we mnie jest z nich? Z tych ludzi w płaszczach? Jak mnie całują, jak mnie łapią za łokieć za mocno. Wiem, że coś jest. Coś. Wokół nas kręcą się jakieś podlotki. Te same, co były tłustymi dziećmi w rajtuzach, które huśtałam na metalowych krzesełkach z łańcuszkiem. Przyglądają mi się dziwnie.   