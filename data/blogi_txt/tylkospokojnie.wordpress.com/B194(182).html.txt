Pachnący europejski chodnik. Rząd kamienic pięknych jak baletnice. Ciężki plecak wrzyna mi się w ramiona. W wystający obojczyk. Chodnik naciska mnie od dołu, a plecak od góry. To są moje trzebatoprzeżyć wakacje autostopem. Dotarłam aż tu. Przysypiałam, mijając granice. Jechałam pachnącymi samochodami, z klimatyzacją, ze skórzaną tapicerką. Niektórzy kierowcy, mówili, że mi zazdroszczą takich wakacji. Dziwne. Oni mieli nawet taką wysuwającą się szufladę na sidi. Najlepiej, jakbym poszła tędy. Na końcu w prawo, potem długo, długo prosto, aż do kempingu. Najlepiej, jakbym wzięła taksówkę. Kamienice przy tej ulicy mają duże okna. W oknach na parapetach stoją kwiaty w doniczkach. Leżą koty. Dziecięce zabawki. W oknach są stoły, mężowie i żony. Jest herbata, i lodówka, są książki, telewizor i dywan. Jest łazienka z wanną, i mydło. I perfumy. Im bardziej się ściemnia, tym jaśniej świecą okna. Idę wolno. Udaję, że nie zaglądam. Udaję, że odpoczywam. Widzę, jak oni tam przy tym stole, jak się śmieją. W innym oknie mężczyzna w szarej bluzie. Z kieliszkiem wina. Po drewnianym schodach schodzi kobieta w sukience. Zatrzymuje się, rękę trzyma się poręczy, patrzy prosto na mnie. Nie może mnie widzieć, jest ciemno, ale i tak szybko odchodzę. Na kempingu nie ma ciepłej wody. Nie umyję głowy. … Teraz, kiedy siedzę przy stole, po tej stronie okna. W szarej sukience z paskiem. I mam rozpuszczone, pachnące włosy. I wino w kieliszku. I palą się świece. I obrus jest biały. I czysty. I jedzenie jest własnej roboty. I są tu ludzie, za których dałabym się pokroić. Zerkam za okno. Nic nie widzę, bo ciemno. Czuję się tak samo niepewnie. Krucho.   