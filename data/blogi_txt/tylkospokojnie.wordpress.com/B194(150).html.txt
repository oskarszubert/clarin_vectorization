Samotne matki piłują paznokcie i malują je kolorem. Jednym z dziewięciu, jakie mają porozrzucane po łazience. A deska jest opuszczona. Samotne matki jakimś cudem zawsze mają kogoś, kto zostanie z dzieckiem, kiedy jest impreza. A jak nie mają, to wezmą dziecko. Samotne matki nigdy nie zapominają, jak się robi wieczorowy makijaż. Są w tym coraz lepsze. Wiedzą, kiedy są ostatki, Andrzejki oraz topienie marzanny. Samotne matki podróżują, choćby miały pojechać na weekend za albo weekend pod. Mają tatuaże albo chcą mieć. Piją piwo ma plaży spod koca. Plują piachem i śmieją się.  Tak je widzę. Są zawsze w trakcie remontu. Zawsze mają plany na przyszłość. Zawsze mają kłopoty finansowe. Zawsze dają radę. Mają pracę. Nie taką znowu ale zawsze. Mają prawa jazdy. Mają prawa do alimentów, których nie dostają. Samotne matki rozdarte między miłością a wkurwem na niego, czytają poradniki, jak opanować złe emocje. Samotne matki przeszły swoje. Co było a nie jest dodaje im tylko seksapilu. Samotne matki nie mogą po prostu po niego zadzwonić. Nie mogą objechać, więc trochę dają sobie spokój, a trochę piją wino. Samotne matki wprowadzają chaos, rozedrganie i ryzyko. A my tak się już okopałyśmy, że ło raju, trzymamy się mocno i proszę nie bujać łódką! One patrzą na nas i trochę nam zazdroszczą, a trochę nie. Bardziej niż my wierzą, że jeszcze wszystko przed nimi. Bardziej.   