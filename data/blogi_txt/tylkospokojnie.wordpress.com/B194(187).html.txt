Nie jest płyn do szyb. Nie jest? No, jak wy mówicie, skończył się. I ręczniki papierowe nie są. Może herbaty? A nie, dziękuję, może wody się napiję. Ile lat pani tu już przyjeżdża? Prawie osiem, bo zaczęłam zaraz po studiach. A co pani studiowała? A prawo w Kijowie studiowałam, a moja siostra pedagogikę. Zawsze chciała psychologię, ale jakoś wyszło, że pedagogikę. Siostra jest taka cicha, a pani to cały czas mówi, pani Oksano. Tak, ja, jak sprzątam, to gadam, a ona sprząta tak po cichu. A dlaczego przyjeżdżacie do Polski na zmianę? Bo wiza trzy miesiące ważna i trzeba wracać. I jeszcze w domu został ojciec. Matka nie jest. Ojciec pije, trzeba go pilnować. Rachunki trzeba opłacać. Koło domu robić. Żeby się to wszystko nie zapadło w błoto. Nie ma u was pracy? U nas? Praca? U nas jest korupcja taka, że pani sobie tego nie wyobraża. Trochę sobie wyobrażam. Nie, tego sobie nie wyobraża. U nas wszystko jest za łapówkę. Jak w Rosji? Nie. W Rosji jak się da łapówkę, to przynajmniej jest jakaś pewność, że załatwione. U nas łapówkę wezmą, ale nie sprawy nie załatwią. A dlaczego głosujecie na takich ludzi? Bo przyjechali i dali pieniądze, żeby głosować. Nie mnie, innym. A co inne dziewczyny? Pani koleżanki na Ukrainie. Co robią? Mają pracę? Jedna. Co jedna? No, jedna ma pracę. Ma bogatych rodziców i oni zapłacili, żeby miała pracę. Trzy tysiące dolarów. I teraz ją jeszcze utrzymują, bo za mało zarabia. Ale prace ma dobrą, bo w urzędzie. Dużo koleżanek jest w Polsce, w Warszawie. Jedna nawet wyszła za mąż za Polaka. On ma firmę budowlaną. Poznali się tak, że ona u niego sprzątała. A teraz, jak się pobrali, to ona dalej sprząta, ale już za darmo. On mówi, żeby jeszcze gotowała, a rachunki podzielił na pół. No, ale lepszy Polak niż Ukrainiec. Czemu lepszy? Jacy są ci wasi, niedobrzy? Oni są inni niż Polacy. Jak inni? Każą kobietom w domu siedzieć? Nie, oni bardzo chcą, żeby kobiety pracowały. Najlepsza żona to jest taka, co ma pracę. I dom. Czy ładna czy porządna nie jest takie ważne. Do mnie taki jeden przychodził i w końcu zapytał, czy, jakbyśmy się pobrali to może się wprowadzić, bo u niego już siostra z mężem mieszka. Pogoniłam. Oni wszyscy tacy sami. Tylko patrzą, jak się ustawić. Praca u nas nic nie warta. No i co teraz pani zamierza? Co zamierzam? Nic. Teraz jeszcze trochę popracować. A potem byleby tylko dziecko. Chce pani? Bardzo, a już mam trzydzieści lat. U was mężczyźni, co mają dzieci, są inni. Odpowiedzialni. U nas nie. U nas w ogóle ludzie są inni. Śmieci pod lasem wyrzucają. Lasy mamy piękne i góry śmieci pod lasem. W Polsce też wyrzucają, pani Oksano. Nie, nie, pani nie rozumie. Ukraina to jest dziki kraj. A rewolucja? Nic to nie da. Może coś da, musi dać, pani Oksano. Nie zrozumie pani. Czego nie zrozumiem? Pani mąż o panią dba. Macie mieszkanie, macie chłopca. Macie państwo, macie metro i macie miasto pełne ludzi. Nie zrozumie pani. Ściereczki z mikrofibry jakby pani kupiła, to byśmy nie używały tych ręczników papierowych. Będzie ekologicznie? Będzie taniej.   