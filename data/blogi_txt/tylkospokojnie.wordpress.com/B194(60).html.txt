Co roku listopad zaczyna się od zgubienia jednej rękawiczki. Następuje kryzys w związku – jedna rękawiczka marzy o domu, a druga o dalekich podróżach.  Rozstają się bez mojej wiedzy. Podnoszę sobie ciśnienie jak cyberpunkowa pielęgniarka. Kawą, biegiem za autobusem, kieliszkiem, spotkaniem, uczynkiem i zaniedbaniem.  Dłonią bez czucia piszę sms. To ja. Powiedz mi coś ciepłego. Nie wiem co. Byle w odpowiedniej temperaturze. Giw mi fiwer. Wiadomość dostarczono. O czwartej po południu zapada noc. Udaję zadłużonego Greka.  Że co? Że jak? To dopiero połowa dnia. Jeszcze tyle się może wydarzyć do dwudziestej pierwszej, drugiej, a może nawet i trzeciej.  Masz jedną nową wiadomość. Wprawdzie od operatora sieci komórkowej, ale to zawsze coś. Świat nie śpi. Operator sieci nadal cię chce Trawnik jest martwy. Drzewa są łyse. Zapanował bezkolor. Święty Mikołaj przeciera ze zdumienia oczy, że już jakiś oszołom wystawił go w witrynie sklepu. Kazik i Kasia Nosowska ładnie śpiewają, że jest słabo, ale humoru to raczej nikomu nie poprawi. Pod apteką darmowy koncert kaszlu daje cała kolejka. Młody obraził się na swoje buty, bo są ocieplane. Zapisałam się do biblioteki i mam grubą, niebieską książkę. Ma w tytule lód. Jak co roku, nikt mnie nie rozumie. Złamany nikt. Sylwester w Polsacie z Marylą Rodowicz brzmi obiecująco. Nie mam kominka, ale mam fejsbuk. Porządkuję kontakty w dwie grupy: ci, co chcą mieć dzieci, a nie mają, i ci co mają, a już nie chcą. Porządkuję myśli w głowie w dwie grupy: cyniczne i banalne. Jak wiadomo, listopad składa się w nieskończenie krótkich momentów. Są tak krótkie, że prawie ich nie ma. Należy trzymać fason, zatamować krwawienie, nie rzęzić, zapobiegać miejscowo i tymczasowo. Masz nową wiadomość. Jest ważna, dlatego wrzuca ją od razu do spamu. Piszesz zza siódmej góry email, że tęsknisz za polskim listopadem! Nie wiem czemu, ale doskonale cię rozumiem.   