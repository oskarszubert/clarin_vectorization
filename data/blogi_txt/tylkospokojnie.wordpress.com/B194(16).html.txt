Boję się. Ja, matka, (o matko!) psycholka, boję się, odkąd jestem odpowiedzialna za małą, kruchą istotę.  Strach gościł we mnie od zawsze, przełamywany był na siłę. Boisz się ciemności? Wleź do ciemnej piwnicy. Boisz się ruszyć z domu? Wyjedź natychmiast. Boisz się odrzucenia? Pocałuj go. Boisz się wysokości? Skacz! Ale teraz koniec z przełamywaniem. Teraz jestem u Stracha na służbie.  W snach i na jawie. Nie o siebie, nie o siebie przecież. Strach, kiedy się Mały się przewróci, strach, kiedy zniknie mi z oczu. Strach, kiedy mam wyjechać, zostawić. Strach, że wypadek, że upadek, że choroba, że szpital, że błąd lekarza… Wyobraźnia napędzona siłą Stracha twórczą jest. Strach, że ktoś zły, ktoś obcy przyjdzie, że górka, że dołek, że ulica, że piłka toczy się, toczy, a on za nią… A może to też strach o siebie jest? Ale ukrywam się. Nie pokazuję. Nie jest w modzie bać się. Matka bojąca passe. Matka bojąca toksyczna i problemowa. Wyluzuj, weź przestań, puknij się, lecz się, porozmawiaj z psychiatrą. Tłumię, tłamszę, duszę odsprzedaję, zawieram tajne układy z bogami i demonami. Czy wy też? Czy ja zwariowałam?   