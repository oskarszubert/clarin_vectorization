Kobieta zdrową jest. Dlatego przy porodzie może sobie stracić około 6% krzepy w wybranych losowo obszarach. A może się zdarzyć, że kobieta swojego ciała nie może rozpoznać? Jeśli wydaje jej się nagle obcym decydującym (za nią)? Starcie 1 Kłoda przeszkoda. Moje ciało. To badamy.  Krew, żołądek, jelita, wątroba, serce, macica. No nic tu nie ma, nic tu nam nie wychodzi. To normalne. Przy dziecku psze pani to normalne. Zabieg taki zabieg śmaki. Ależ narkozy się pani boi? Dlaczego? Proszę tu podpisać, na wypadek śmierci, co się pewnie nie wydarzy, to kogo poinformować? To normalne, kobiety tak mają. Po porodzie psze pani to normalne.  A wie pani co Woody Allen mówił – że nie ufa niczemu co krwawi co miesiąc i nie zdycha. Hahaha. Lekarze to nawet poczucie humoru mają. A tu takie tabletki a tu takie. Starcie 2 Lekarz Alternatywny ma teorię odwrotną. Budda w jego gabinecie patrzy na mnie surowo. Jakie tabletki! Oczyszczać, medytować, jogować, modlić się, zioła takie i takie, wszystkie wrzątkiem popić, zamieszać, śliną zaprawić, żabią nóżkę, skórę zaskrońca, korą drzewa z Peru. Trzysta złotych się należy. - Czy pani żyje w stresie? – pyta. - Ja?  Hm. Pozornie nie. Budda zerka na Jezusa porozumiewawczo. - Widzi pani, jak mi ktoś zaczyna od „pozornie” to ja już czuję, że coś nie tak. Bo ludzie normalnie to narzekają, że dużo stresu, że jasne, ale „pozornie” brzmi bardzo niebezpiecznie.  - No ale co teraz? Zioła, ziółka, kora i wrzątek. Starcie 3 Lekarz pierwszy od tabletek już nie wie sam, co wymyślić. - To może być depresja. - Nie, nie wydaje mi się. Ja tylko źle się czuję. - Pani się nie wydaje, a depresja ma wiele twarzy. Wie pani, przy dziecku dużo się zmienia, kobiety tak mają. …   