Wiadomo z publikacji specjalistycznych, z zen publikacji z mnichem na okładce, że, aby osiągnąć szczęście, należy utkwić w tu i teraz. Pielęgnować uważność. Nad filiżanką zielonej herbaty, zagryzając tofu serem, pielęgnować, obserwować, smakować, wąchać. Szczęśliwość według tego przepisu dopada jak grom. Wali po garach w nagłym olśnieniu. Nic trudnego. Tu i teraz to ja trenuję od dłuższego czasu. Teraźniejszość odrabiam wyjątkowo intensywnie. Z dzisiejszości osiągnęłam poziom professional advanced. Obserwuję, jak pięć kropli leku spada jedna po drugiej na drżącą łyżeczkę. Łyżeczkę dostarczam do adresata w napięciu. Gapię się na gęstniejący kożuch na mleku, żeby w odpowiednim momencie wykorzystać jego tu i teraz gęstą konsystencję i wyrzucić do kosza. Który tu i teraz przepełnił się i trzeba go tu i teraz wywalić. Jakie zimne powietrze tu i teraz, jaka zimna noc i klamka do śmietnika. Tu i teraz bombarduje mi łeb wiadomościami tefauen zawsze za głośno, ale tym bardziej niewątpliwie tu i teraz, bo na żywo. Tu i teraz wchodzę do łazienki i mam od razu mokry tu i teraz sweter bo młody mnie zastrzelił z prysznica. Czuję jak tu i teraz kapię na tu i teraz podłogę. Kapię mokrą twarzą. Tu i teraz, nie tam, tam nie ma, kochana, jest tututututu. Tu i teraz się przebieram, z mokrymi portkami odbijając się od kaloryferów, bo tu i teraz wszędzie się suszy pranie. Cudowność jakaś niezmierzona. Z kontaktu z naturą to na przykład refleksja mnie nadchodzi, jak widzę pleśń. Coś, co było czymś, ale tu i teraz jest tylko zieloną kupą na ścianach lodówki. Musiałam o tym czymś zapomnieć w nieustającej nirwanie. Tu i teraz tylko spokojnie. Niespodziewanie tu i teraz czuję zapach spalonego mleka. Mnich wzrusza ramionami, albowiem nie ma dla niego znaczenia, czy ktoś będzie tu coś jadł albo pił. Ja jednak oblewam test. Oblewam wodą kuchenkę. Wyjmuję butelkę mleka, nalewam do rondelka pół litra, srebrnego z zieloną emalią, trochę odpryśniętą na brzegach. Odmierzam tu i teraz szklankę bez obciachu z ręki, jak barman pięćdziesiątkę. Grzeję, gapię się, czekam na kożuch. Jestem tu i teraz lekko wkurwiona, trochę nieszczęśliwa i czekająca na Bógwico (ang: na Godota). Tu i teraz pachnie wiecznością, spalenizną i mokrym praniem.       