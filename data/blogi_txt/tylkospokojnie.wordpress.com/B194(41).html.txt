Raz staruszek, spacerując w lesie, ujrzał listek przywiędły i blady, I pomyślał: o fuck!!   Jesień nie kojarzy mi się z: długimi wieczorami przy kominku, ani nocnymi rozmowami, ani niczym innym nocnym ani ciepłą herbatą malinową, ani hasaniem w kolorowych liściach, ani Bieszczadami, ani Krakowem, ani żadnym innym wierszem.   Jesień kojarzy mi się z: chorobami przeskakującymi z jednego  żywego organizmu na drugi, lekarzami o obojętnym spojrzeniu, klaustrofobią mieszkania z oknami na północny-wschód (!), miotaniem się pomiędzy ścisz ten telewizor a o której będziesz, zamrożoną porcją obiadową, nie zapomnieć należy wyjąć z lodówki wieczorem, mamo, nudzi mi się, mamo, czemu jesteś zła, o co ci chodzi, źle wyglądasz, już o tym rozmawialiśmy znowu?   Jadę samochodem, a chmury muszę zmazać z maski wycieraczkami.  Zęby mi szczękają ze strachu. Zaraz się zacznie. Zaraz się kurna znowu zacznie!! Tsunami mnie do września, a ja młócę ramionami wstecz . Do lipca do czerwca i do kwietnia. Z tego, co pamiętam, ledwo dałam radę last christmas. Teraz już chyba nie dam. Może zatrudnię się w kasynie w Tanzanii? Młodego zawinę w koc Masaja. Mają tam przecież jakieś przedszkola, jakieś mamba nianie. O boszsz. Spokojnie tylko. Zarygluję się w sieci. Podłączę sobie kroplówkę. Będę miała cztery awatary. Tu wkleję palmę. Tam kanapę postawię dla ciebie i dla ciebie. Tu, proszę – drinki z parasolkami. Tu sałatka z ananasem, a tu orzeszki z placebo. Tam można jarać. Dzieci mogą pobawić się w kąciku zabaw, jest basen z kulkami i mały tygrysek. Muzykoterapia. Aromatoterapia. Dramatoterapia. Naskocz mi jesień pierwszy wrzesień. Jesu, denerwuję się naprawdę.     