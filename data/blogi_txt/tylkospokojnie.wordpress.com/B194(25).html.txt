1. - Mamoo, zobacz, tutaj są dwa Murzyny!! O boszsz! Faktycznie dwa Murzyny, między 3 a 5 rokiem życia, huśtają się z Młodym w czymś w rodzaju sieci pająka. Pragnę, żeby mój syn już przestał zwracać na to uwagę. Tak jak ja udaję, że nie zwracam. Choć przecież zwracam. Jednocześnie myślę, czy Murzyn to jest poprawnie powiedziane? Czarnoskóry? Afroamerykanin? Afropolak? Może jednak zmieńmy temat. - Murzyny żyją w Afryce! – chwali się swoją wiedzą Młody. - Jak widać, nie tylko – mówię ostrożnie, uśmiechając się przepraszająco do dzieciaków, sorki kochani, my znać tylko Bambo… - Tylko i wyłącznie! Tylko i wyłącznie! – skanduje moje słodkie dziecko. Przez chwilę myślę o tym, że każdy skinhead był kiedyś małym słodkim dzieckiem z przydługą grzywka i robi mi się źle. Ściągam Młodego na ziemię (dosłownie i metaforycznie). - Nie można tak mówić. - Dlaczego? - Bo to nieprawda. Ludzie o ciemnej skórze mogą mieszkać wszędzie. Czuję opór masy. - Tylko w Afryce, tylko w Afryce. Wiem to. Wiem to. Młody nie rozumie. Trzeba by odpuścić i wrócić do tego później, ja jednak zbyt się obawiam o uczucia tamtych. - Nie chcę tego więcej słyszeć! Błąd! Błąd! Wyją syreny alarmowe! Młody zaplata ręce na piersi. - Nie lubię Murzynów!! No i masz! Wracamy do domu. Ja z poczuciem totalnej porażki, on absolutnie pewien, że Murzyni to psujzabawy. … Kilka dni później widzę, że gania się po podwórku przedszkolnym z czarnoskórym Aleksem. - No i co? – pytam – czyli jednak lubisz dzieci, które mają ciemną skórę? - Coś ty, mama! Aleks nie ma ciemną. On ma czekoladową. Osz ty! Takie to było proste! 2. - Mamo,  ja nie chcę siadać na fotelu Lorda. Lord – kochany, wielki, nieco zeschizowany pies żył z moimi rodzicami przez piętnaście lat. Zdechł kilka miesięcy temu pozostawiając wszystkim ranę w sercu. - Lord nie żyje, możesz siadać. - Nie żyje?? Ale babcia mówiła, że on śpi. - Lord umarł. To nie to samo. - Na zawsze umarł? - Na zawsze. Młody zachmurzony. - I nigdy już tu nie siądzie? - Nigdy. Młody podchodzi powoli do fotela, główka spuszczona. Czuję jak mnie ten szew po ranie w sercu ciągnie. - Nie chcę siedzieć na fotelu Lorda – powtarza Młody cicho. - Czemu? – mam ściśnięte gardło. Młody wzdycha głęboko. - - Bo ten fotel śmierdzi. … 3. - Tato! Tato. Zobacz jaki stary staruszek! Staruszek zbliża się żwawym krokiem, bo wcale nie jest takim znowu staruszkiem. Mijając Młodego, uśmiecha się.  Młody się  nie uśmiecha. Patrzy tylko smutno i głośno mówi do swojego taty. - On niedługo wyginie. … Naprawdę bardzo Pana przepraszamy.   