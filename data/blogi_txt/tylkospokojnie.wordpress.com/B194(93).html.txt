Dom, to wiesz kojarzy mi się z miejscem w którym bosą stopę możesz postawić w łazience. Bez obrzydzenia. Żeby się koty nie przyklejały. I paznokcie obcięte. Dom, wiesz, żeby można było się oprzeć policzkiem o wannę. W domu, jak się kładziesz do łóżka, to pachnie lenorem. Kładziesz się i pachnie. Dom mi się kojarzy – żeby mi się nie lepiła kuchenka. I żeby można było do lodówki sięgnąć i zaspokoić. Samo się nie napełni. Ale bez tego nie ma domu. Dom musi być wywietrzony. Musi mieć coś starego. Coś nowego. Coś pożyczonego. Coś zielonego. Dom musi dysponować czystymi zasobami ręczników. Kuchnia i łazienka – dwa filary bytu.  Bytu podstawowej jednostki społecznej. Dom, żeby istnieć, napędza się seriami, prań, suszeń, prasowań, napędza się obiadami i kolacjami, i zmywalniami naczyń, zakupami, trzaskaniem szafkami i wynoszeniem śmieci. Bez tego rytmu nie ma domu. Się brudzi, się sprząta. Się robi dom. Się jest takie dumne, ma dom. A wieczorem kiedy miałeś zdążyć, nie zdążyłeś. Jak ja się wkurwiłam… Głupia, sfrustrowana baba robiąca awanturę na czystej podłodze. Kiedyś dom kojarzył jej się z Nim, a teraz nie ma siły pogłaskać go po twarzy. Tylko stoi i się drze. Ja. Pięknie. I po kij mi te wszystkie czyste ręczniki?!   