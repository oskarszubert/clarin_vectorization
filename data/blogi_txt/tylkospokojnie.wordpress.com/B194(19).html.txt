„Nie dało się cofnąć ślubu: oddać świadkom obrączki, odpowiadać „Nie” na niezadane jeszcze pytania, wyjść z kościoła tyłem i rozejść się w różne strony osobno, tak jak przyjechało się białymi mercedesami z szarfą i balonikami.”  Fragment z książki Manueli Gretkowskiej – Kobieta i mężczyźni. Nie da się już połączyć ze swoim dzieckiem w jedno.  Zewrzeć mocno nogi i zejść z łóżka porodowego w niezakrwawionej koszuli. Z wielkim brzuchem, który by malał i malał. Wciągnąć w siebie wyssane mleko i łzy. Cofnąć rozstępy na udach i rozstępy w głowie, pęknięcia w świadomości, rysy na swoim egoizmie. Nie da się skleić z powrotem swojego myślenia o życiu pociętego na tysiąc kawałków, rozpieprzonego, rozkraczonego. Nie da się wrócić blasku oczu wpatrzonych w ciebie osób, kiedy o piątej nad ranem otwierasz kolejną butelkę wina. Nie da się zrezygnować z pierwszego pocałunku z ukochanym, pomachać mu ręką, odwrócić się na pięcie i odejść. Kupić bilet last minute byle gdzie i wyjechać. Bo nie da się już kochać siebie najbardziej.   