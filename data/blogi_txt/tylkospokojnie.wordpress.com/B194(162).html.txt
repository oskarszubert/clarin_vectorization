Jaka ona jest zalatana. W poniedziałek nie może się spotkać. We wtorek też coś ma. Środa odpada, bo rano paznokcie jej robi pani Wanda, a potem leci na spotkanie z architektem. Na drugi koniec miasta. Z panem Markiem od konserwacji klimatyzacji jest umówiona na dziewiątą we czwartek. I gdyby nie to, że umówiła się (już dawno) z Danusią, to by mogła później, ale nie może. W tym tygodniu raczej już nie. W piątek ma przegląd rekuperatora, ale nie pytam o szczegóły. Potem trzy kawy na mieście. W dzielnicy Śródmieście. I to nie jest jeszcze jej ostatnie słowo. Mogłybyśmy się zdzwonić w maju, ale zaczynają się matury, więc, chyba rozumiem, że jest kompletnie wyjęta. Kompletnie. I nie da rady. I musi kończyć. Na drugiej linii ma męża, co oddzwania, po tym jak dzwoniła do niego w sprawie systemu nawadniania ogrodu. Przydałby się jej w ogrodzie taki system, choć mąż uważa że, niepotrzebnie, bo ogrodnik i tak podlewa. No tak, kochanie, ale zrozum ja tu właśnie rozmawiam z panem Mirkiem i on, rozumiesz, takie właśnie systemy robi, a dokładnie to on je sprowadza i montuje. Także by się przydały. Zmęczona jest jak wół. Ale na szczęście ma konie. Jak to gdzie? Normalnie, w stajni. Konie to jest to, w dzisiejszych, trudnych czasach. Wiesz jak jest. Jest ciężko i życie jest takie szybkie i, jak człowiek ma tyle na głowie, ile ona ma, to chyba zasługuje na chwilę relaksu. Na odrobinę konia w stajni. Musi kończyć, się zagadała, a musi jeszcze zaopiniować projekt tarasu i zdążyć przed piątą, kiedy to pan Piotrek podjedzie odmalować krzesło, bo odprysło. Musiała tym zająć, bo już patrzeć nie mogła. No bo kto, jak nie ona? Siadam na ławce przy huśtawce. O matko. Ale no, że aż tak? Tak kompletnie jej odbiło?! … Przecież JA to dopiero jestem zalatana.   