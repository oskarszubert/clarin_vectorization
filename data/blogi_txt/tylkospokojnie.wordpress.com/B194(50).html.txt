O co chodzi z tym nie ubieraniem dziewczynek na różowo? Różowy be. Barbie na stos. Spineczki w kropeczki, cekiny i kwiatuszki są passe. Jak one mogą tak do szkoły?! Te lolitki, te, a kysz, tfu, małe demony, od których nawet pan od etyki się poci. Biedny, nie zrobi nic, bo go zaraz pozwą. A czy one nie za wcześnie współżyją, nie za wcześnie żyją? Nie są za bardzo świadome? Że prezerwatywa to nie balon? A że szminka to nie kredka?  Nie wiem. Nie wiem, nie jestem pewien. Ale ja byłam niegdyś dziewczynką i  ta dziewczynka to była totalna porażka. Nadaje się tylko na zapomnienie, na zakopanie i pochowanie. Co musiały znosić dziewczynki? Kompletną nieznajomość swojego ciała. Nikt nie zajmował się wyjaśnianiem nam, czemu jednym cycki rosną, a innym nie. I czemu, jak się rośnie szybko, to skóra pęka w jasne wąwozy rozstępów i co z tym zrobić. Ania z Zielonego Wzgórza miała tylko piegi, a Pipi nie miała taty. Żadna z nich nie miała PRL-u. Fartuszki, spódnice w kratę i zielone koszule. Wlokłam się do szkoły, obudowana tym pancerzem jak 3PO z Gwiezdnych Wojen. Kanciasta, brzydka osoba. Różu ani żu żu. Cera. Biała jak ściana z wykwitem młodzieńczego trądziku. Na korytarzu w podstawówce wisiało duże lustro w drucianej oprawie. Miałam takie ścieżki, żeby je ominąć. W łazience, myjąc dłonie, patrzyłam w dół – na mydło, na szare tenisówki i postrzępione krawędzie fartuszka.  Rosła mi gula z łez w gardle i szłam na ruski. Nikt mi wtedy nie powiedział o clerasilu, podkładzie, fluidzie, korektorze, błyszczyku, ani tuszu do rzęs. W końcu miałam tylko 13 lat. Należało mnie nauczyć jak zakładać maskę gazową, śpiewać po rosyjsku buswiegda budziet sońce, a po polsku ojcze nasz któryś jest. Miesiączka. Coś pomiędzy szokiem, obrzydzeniem i wstydem. Zamknęłam się w łazience. Mama, w dobrej wierze, obdzwaniała całą rodzinę. Halo?! Międzymiastowa?! Ma okres!! Tak się cieszymy!! Zatkałam uszy watą. Absolutny hit – czyli pan od nauki jazdy. Miałam 17 lat, więc zdążyłam się zorientować, że jestem dziewczyną. Pan od nauki też się zorientował. Taki z niego był żartowniś. Lubił sobie pogadać, o tym, co mu się śniło. Podpytać, co mi się śniło. Lubił też porównywać drążek od biegów do różnych ogonków i takich tak. No, mówię wam, jaki śmieszny. Stary obleśny zbok!! Oczywiście on tylko gadał, a ja nie miałam pojęcia, że to też nie jest ok.  Do głowy mi nie przyszło, żeby to zgłosić do gazety lub choćby do świadomości własnej osobistej matki przy obiedzie. Także – dziewczynkom bym dała różu, ile chcą. Nawet różowe tampony (nie, kochanie, od tego się nie traci dziewictwa). A tu masz różowy dyktafon i różowy paralizator – jakbyś miała powód, to użyj. A poza tym, królewno, tak – jesteś dziewczynką. Enjoy!   