- Boże, jak ten czas leci… – informuje boga jakaś znajoma. Patrzy na moje dziecko jak na dowód w sprawie. No, leci. Leczy rany, zboże oddzieli od trawy.  Po tym, jak ziemia się zatrzęsła i rozstąpiła, pochłaniając bezpowrotnie całe moje poprzednie życie, ustają powoli wstrząsy i krzyki, opadł kurz. Wzrok i mózg przyzwyczaja się do nowego krajobrazu. W nim jesteśmy ja i 3,5 – letni Młody, który trzyma mnie ufnie za rękę. Przede mną nie ma nic. Za mną nie ma nic. … W krajobrazie po bitwie jest jeszcze Przedszkole. Instytucja wielbiona przeze mnie szczerze. Przez Młodego obdarzona bardziej ambiwalentnymi uczuciami. Dzięki Przedszkolu życie nabrało rytmu. Dzień dzieli się na „przed” i „po” i każda część ma swoje niezastąpione plusy. W części pierwszej pracuję. Wciąż jeszcze pozostaje mi trochę czasu na posadzenie mojej pierwszej w życiu pelargonii. To nic, że na pewno padnie. Cieszy mnie ten symbol totalnego mieszczaństwa, jej cukierkowa uroda. Punk is dead. Ja zmartwychwstaję. Małe luksusy w pierwszej części dnia. Mogę się zagapić. Mogę zapomnieć kupić mleko. Jak pacjent po rekonwalescencji, uczę się funkcjonować samodzielnie. Przez te trzy lata wyrobiłam normę. Tylko ja. Są momenty, w których moją najważniejszą pracą jest samo bycie. Jak martwa natura, ja się nie ruszam staram, a wy mnie malujcie. Boże, jak ja tego potrzebowałam! Stan konta zwalnia mnie z marzeń o długich egzotycznych wakacjach, ciuchach i meblach, które by się przydały. Małżeństwo tkwi w dołku, niczym zawieszone samochodowe koło, buksuje piach, nie rusza się ani w przód ani w tył. Ważne, żeby teraz nie dodać za bardzo gazu, bo skończy się źle. Jesteśmy dla siebie uprzejmi niczym idealni sąsiedzi … W części dnia „po” ściskam spoconą łapkę. Całą przestrzeń wypełnia nieustanne mówienie Młodego. Powoli, bez pośpiechu włączam się w ten słowotok, wyłapuję co ciekawsze stwierdzenia. Dzięki doniczce z pelargonią, mogę teraz dać znowu coś z siebie. - Nie chcę być już chłopcem – dochodzi do mnie. Dlaczego, synku, dlaczego, dopytuję się, zaniepokojona tym kryzysem tożsamości. (O rany, ci Kanadyjczycy, którzy wychowują dziecko o imieniu Storm!… Może oni jednak wyczuli jakiś nadchodzący trend?! ) - Bo chłopaki muszą jeść. – odpowiada Młody – I słuchać się taty. Myślę, że dziewczyny jednak mają gorzej, bo muszą nie jeść, żeby wiecznie trzymać tę cholerną wagę, a słuchać się muszą mamy i taty i jeszcze wielu innych. I to całe życie. Ale na razie nie tłumaczę tego mojemu małemu transowi. Mówię, że dziewczyny i chłopcy mają takie samie prawa i kłopoty z jedzeniem i rodzicami. I tak idziemy, gadamy, wypełniając cały krajobraz. Niewyobrażalne, że było i że będzie inaczej. To wszystko ciągle się zmienia i głupotą byłoby wierzyć, że tak będzie długo.  Czas leci. W końcu nastąpi jakiś tąpniecie, coś się pojawi, coś zniknie, zatęsknię, rozstanę się, w przedszkolu wezwie mnie panie psycholog. Ale jeszcze chwilę… ciii.   