Niestety koniec miłych temacików na druciku, obrazków umorusanych chłopców i bosych dziewczynek, kolorowych jarmarków i zegarków. Będzie niemiło – kto na urlopie, niech odpuści, niech kliknie w krzyż na drogę w prawym górnym rogu. Przyznaję się do uczuć bardzo niedobrych. Moja wina. Przyznaję, że doświadczyłam fali matriarchatu. Aż mi tchu zabrakło. Przywalił we mnie matriarchat w wydaniu control freak. Listy zakupów, pory jedzeń, spań i kąpań. Fochy i srochy. Plany, pakunki i trasy. Traktowanie ojców, jakby byli niedorozwinięci i nie potrafili położyć spać dziecka. Ja rozumiem… ja nawet przyjęłam, że taki stan rzeczy może się utrzymywać do jakiegoś wstępnego ogarnięcia niemowlęcia. No, powiedzmy do lat dwóch. Ale później tata da radę. Nie zrywaj się więc jak opętana na każdy jęk, nie wznoś oczu, nie mlaskaj, nie wdychaj. Nie umykaj chyłkiem, jak nadobna służąca, jak kopciuszek przed północą. Zawodowo – nauczycielka, dziennikarka, lekarka, na wakacjach – mamusia, żonusia. A efekt taki, że ojcowie żyją w przekonaniu, że oni nie muszą nic, przynajmniej dopóki matka jest w promieniu kilometra. Że ona się wszystkim zajmie. Wzdychnie, chychnie, ale zrobi. Bo zrobi. A on się budzi skoro świt o dwunastej, potyka o własne dziecko i oświadcza, że coś by zjadł. A co ma robić, skoro jest na wakacjach? Mówię jej: zostaw, ostaw, niech on pobruszy. On umi. Ale to ona nie umi. To jest większy problem. Czy tu chodzi o kontrolę? Może o jakąś rangę, jakąś hierarchię w tym związku? W tym świecie bez sztywnych zasad? Może to jej potrzebne do osadzenia się w życiu i w roli. Ale skoro tak, to po co cały ten ambaras z równością płci? Po co?! Z ulgą wracam do rzeczywistości, która wymusza pójście kobiet do pracy, delegowanie obowiązków i rozmowy o poważnych wydarzeniach w tefauen . Wygląda na to, że zmęczony matriarchat też z ulgą. Nic nie rozumiem. Nic, zupełnie nic.   