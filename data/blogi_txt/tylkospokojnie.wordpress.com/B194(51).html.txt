Ma sprzeczne poglądy w sprawach fundamentalnych i w kwestii koloru, który pasuje. Raz mówi tak, raz tak. Zwariować można. Przy śniadaniu wierzy w intuicję, ale w porze lunchu kieruje się tylko i wyłącznie rozumem. Chce mieć zawsze o jedno dziecko więcej. Mówi że jest szczęśliwa. Zazwyczaj przy tym płacze. Nie wierzy w boga. Często się  modli. Chce uciec. Nigdzie nie chce wyjeżdżać. Chętnie by się spotkała. Ale nie dziś. Nie potrafi odpowiedzieć na proste pytanie. Mówi, że jest „dziwnie sformułowane”. Tak jakby język był wymyślony, żeby ją skompromitować. Pisze siedem zdać, z których nic nie wynika. „Wiadomo coś tylko z tych, których nie piszę” – mówi. To nie jest normalne. Jeszcze nie skończy mówić „tak”. A już zdąży pomyśleć że „raczej nie”. Nie rozróżnia „na zawsze” od „na chwilę”. Potrafi się obrazić na autobus i do niego nie wsiąść. Umie zamienić się w mleko.   