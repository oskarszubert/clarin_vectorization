Chłodne wieczory, no popatrz, jak szybko się zimno zrobiło. Zmarzły mi palce w siedem sekund. Myślę, że jest to jeden z tych głupich momentów, że, jeśli mnie nie zapytasz o coś, o cokolwiek, to… No co? No nic. No weź. Stoję przed tobą z pustym kieliszkiem. Nie wzięłam swetra, a mogłam pomyśleć, że się ochłodzi. Boli mnie brzuch. Proszę mnie natychmiast uratować. Raz na jakiś czas życzę sobie być. Dzieciom uciekł zielony balonik. Piszczą. Dzwoni twój telefon ajfon. Piję kolejny, autodestrukcyjny już raczej, łyk Martini. Można to chyba nazwać chwilą słabości. Klub niewidzialnych dam. Taa dam. Masz to? Ja to mam. Wspaniały koczek loczek i breloczek. Nikt tu nikogo pod pistoletem nie trzyma.  Siedzimy sobie w kółeczku. Uśmiechamy się, ha, ha, ha.  Obcasy i po cichu trzy ibupromy na tajemnicze migreny. Jedno, dwoje, troje dzieci i milion sześćset tysięcy ugotowanych obiadów. Noji on. Bo jesteś tego warta, phi. Padnę ze śmiechu zaraz. Czy coś mówiłam, ktoś pyta. Chyba nie powinnam już pić. Martini z lodem mnie nie ogrzewa. Powtarzamy te rytuały, kij wie po co. Kiedy całuję, pachnące perfumami, policzki dam, wydaje mi się, że przez chwilę się rozumiemy. Po co ten żal. Wina jest niczyja. Każdy jest panem swego losu. Miłość to jest słodki kwiat. Sensem życia jest samo życie. Taksówka.   