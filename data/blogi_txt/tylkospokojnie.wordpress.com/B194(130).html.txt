Znajoma mi opowiedziała, co usłyszała na urodzinach swojej córki. Od jednej znajomej, która też tam była ze swoim dzieckiem. I która podobno to widziała na własne oczy. Ale może to nie do końca prawda, bo na urodzinach córki, wiadomo, było głośno, a nawet bardzo. Więc historia mogła ulec przemianom jakimś. Nawet nie, że celowo, ale podświadomie. W każdym razie ta znajoma mojej znajomej była u swojej koleżanki ze studiów. I tamta od studiów ma córkę. Sześcioipółletnią rezolutną dziewczynkę. Która cały wieczór grzecznie bawiła się w swoim pokoju. Podczas kiedy one (ta znajoma znajomej z koleżanką) sobie rozmawiały, bo im się przedłużało. I tamta dziewczynka przez trzy godziny rysowała koniki i literki i nic nie chciała ani nie marudziła. Potem podobno ta jej mama ją w końcu zawołała, że kolacja. I ona, ta dziewczynka, przyszła. Podobno za pierwszym razem, to znaczy od razu. Zjadła kolację. W sensie dokładnie to, co ta mama jej podała. I nie chciała akurat nic innego tylko właśnie to. A potem podziękowała, a talerz odniosła do zlewu. Podobno potem ta dziewczynka obejrzała dobranockę. Dziesięć minut. A potem ziewnęła i oznajmiła, że jest zmęczona. O dziewiętnastej trzydzieści. A jej mama podobno powiedziała, że ma gościa, więc, żeby ona sama, ta córka, się poszła umyła i przebrała. I podobno ona się poszła umyła i przebrała. A na końcu przyszła w piżamce w żółte misie, powiedzieć „dobranoc”. Powiedziała “dobranoc” i poszła spać. Na urodzinach, wśród wrzasków, zasępieni rodzice zastanawiali się nad tym, co przed chwilą usłyszeli. Latający pojazd wpadł do pokoju i uderzyła tatę Sebastiana, który wylał trochę kawy na mamę Igi. Gdzie, kur…de popełniliśmy, błąd, zajęczał ten tata. A mama Igi powiedziała, że nie szkodzi, bo nie dosłyszała, co powiedział ten tata. Ale cała ta historia może być po prostu kolejną miejską legendą… … Dziękuję bardzo autorce bloga Małżeństwo po 30 oraz Da Capo za nominacje do nagrody Liebster Blog. Zabiorę się za to, jak wymyślę odpowiedzi na pytania. Z pozdrowieniami.  