Jest kilka rzeczy, które mogą poprawić pikujący nastrój. Niezawodne jest na przykład tak zwane złapanie dystansu, uchwycenie odpowiedniej perspektywy, a prościej mówiąc – nieszczęścia innych. To zawsze działa. Krótko, bo krótko, ale niezawodnie. Jak to dobrze mieć dla kogoś współczucie, żal za kogoś, nie za siebie. Wachlarz wrażeń jest szeroki i dostępny. Czasem wystarczy, że czyjeś dziecko ma gorączkę, żeby poczuć, że opatrzność jest jednak sprawiedliwa. Czasem potrzeba czegoś z grubej rury: raka z przerzutami, niespodziewanej śmierci lub walczącego o życie dziecka. Od razu wraca na miejsce, co się poprzestawiało. Odechciewa się narzekania. Tym razem zostało się ocalonym. Tym razem to nie mnie siepnęło. Carpe diem szybko, bo nie znasz dnia ani godziny. Ciesz się życiem, inni mają jeszcze gorzej. Nie narzekaj, bo jeszcze żyjesz. Z wdzięczności przytulasz, całujesz, ktoś stracił sens, ale mnie kamień z serca. Zwierzęta tego nie mają. Nie wydaje mi się, żeby czuły ulgę, że inne dostało się w sidła. To takie ludzkie uczucia.  