Proszę cię, nie krusz. Przecież nie kruszę. Okruszki upadają z ust na brodę, z brody na czystą piżamę, na bose stopy, na wytartą szuraniem krzeseł podłogę pod stołem. Normalnie okruszkowy desant. Cała ceremonia wieczoru, to mycie, to ubieranie, przecieranie na mokro, na sucho i na krucho zaraz się zacznie od nowa. Masz dżem na brodzie na uszach. No przecież, że nie mam. Mówi. Wsadza rękaw w masło. Dla niepoznaki wyciera w spodnie. Przymykam oczy. Ja się nie denerwuję. W łapy nakremowane znowu wezmę ścierkę mokrą i suchą. Mam nadzieję, że mi nie zgniją. Raz. Dwa. Dziesięć.Otwieram oczy. Siedzi na stole. Nogą wyciera plamę na krześle. Chyba usiadłem na kanapce. Mamo, a o czym myślisz? Myślę o niekończących się okruchach. Acha. I myślę o niekończących się herbatach. Kiwa się jak zahipnotyzowany, zrzucając resztę okruchów. A o niekończących się glutach? Też. Fajnie masz. Fajnie.   