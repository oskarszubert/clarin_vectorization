- Jak to się rozwodzisz??! – pytam. Uśmiecha się. - Zauważyłam, że wszystkie mądre i silne kobiety się rozwodzą.- mówi spokojnie. Phi! Pff! Psssst! Parskam i macham łapkami. Co za bzdura! Co za generalizacja! Co za cholerna generalizacja! To stwierdzenie jeździ jednak ze mną wszędzie. Jedzie ze mną do przedszkola. Do spożywczaka na rogu. Jest ze mną przy kolacji i jak zmywam (i tak rozmyte) oko, które patrzy na mnie surowo. Co za bzdura z tymi rozwodami! Jak tonący deski chwytam się myśli, że przecież znam kogoś kto zna kogoś kto się nie rozwiódł! Że znam silne i mądre i w związkach długotrwałych. Odwracam wywracam znaczenie – „silne i mądre się nie rozwodzą”. Niczym sztandarem powiewają swoją wolą pozostania w związku, dawania przykładu córkom, że da się, że trzeba iść na rekord. Pięć, dziesięć, piętnaście. Papierowa, diamentowa, złota, srebrna, sraka i owaka. Póki śmierć nas nie rozłączy. Fizyczna śmierć. Co z tego, że ducha już w nas nie ma. Że umarł. Zdjęcie w białej sukience u rodziców na komodzie zawsze przypomni ci, kim jesteś.  