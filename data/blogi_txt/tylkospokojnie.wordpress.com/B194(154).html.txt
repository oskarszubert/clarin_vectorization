Gdybym nie przyszła do kuchni rano i nie potknęła się o burego kapcia, to bym nie użyła brzydkiego wyrazu, a ty nie wzięłabyś tej płyty i nie puściłabyś mi tej piosenki, co myślisz, że opowiada o mnie. Jak to bawię się świetnie. Chyba się bawiłam. Kiedyś. Piosenka brzmiała jednak smutno, a ja byłam jeszcze w piżamie. Kupiłaś mi piżamę, żebym miała, jak przyjadę. Ja w domu u siebie nie mam piżamy. Jeszcze sobie nie kupiłam. Postanowiłam zająć się robieniem owsianki, bo się jakoś wzruszyłam tą piosenką i nie chciałam, żeby to wypłynęło. Tak z rana. Wzruszyłam się, bo, owszem, kiedyś bawiłam się świetnie, ale nie tak bardzo. Więc mieszałam pochylona, że prawie sobie włosy ugotowałam. Żebyś nie zauważyła, że miałam moment afirmacji. Że w ogóle się nie bawię, ani świetnie ani wcale.  Że gapię się z wami na mokrą śnieżną breję na ulicy, po której nie jedzie karetka ani nic. Jest tylko spoko breja, co się rozlewała efektem wilgotne oko. Dziecko sturlało się z kanapy i mościło sobie miejsce w roztoczach w dywanie. Dzieliło mnie od niego dziesięć kroków. Pięć sekund może żeby je wziąć na ręce. Skrobałam dno rondelka. Byłam blisko padnięcia krzyżem. Bawiłam się kiedyś świetnie, ale nie do końca tak świetnie, jak to wyglądało. Ojciec spytał, zaglądają do owsianki, czy będę to jadła. Czy może już to raz jadłam. Wyglądał na zadowolonego ze swojego żartu. Popukałam się w głowę. Bardzo go to rozbawiło. Wczoraj po obejrzeniu wiadomości nie mogłam spać.  Że tyle złych rzeczy może się nam przytrafić. Że ja już bawię się świetnie tak jak jest. Potem przypomniałam sobie, że zapomniałam. A miałam. Kupić cytryny. Woda z cytryną podobno dobrze działa na cerę. Dbanie o cerę jest wyrazem jakiejś nadziei. Chyba. … Oddzwoń jak odbierzesz. Albo nie. Przyjedź. Przyjedź szybko. Jest owsianka. Doskonale wymieszana.     