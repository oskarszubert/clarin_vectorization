Zapłodnione samice bizonów wycofały się w głąb puszczy.  Można je zobaczyć tylko tu, za siatką. Rodziny rodzinami wloką się po piachu wzdłuż ogrodzenia. Spoceni ojcowie dźwigają rozgrzane do czerwoności dzieci. Matki polewają je wodą i frytkami. Nie karmić zwierząt dziećmi. Zwierzęta mają tu warunki naturalne. O tam. W cieniu. Tarpan wdrapuje się na samicę tarpanicę. Rodziny patrzą oczami. Dzieci przekrzywiają główki z umiarkowanym zaciekawianiem. A co to? Mamo? Taka… sztuczka, szepcze mama. Płodność zwierząt świadczy o ich szczęściu, mówi tata. Udało się zapewnić warunek na gatunek. Rodziny dwa plus dwa. Plus jeden rodziny. Wloką się. Tam dalej jest nawet ośrodek specjalny rozrodczy. Tam się rozrodczością zajmują. Zachęcić trzeba samca do samicy. Samicę zachęcić do zachęcania. Do tanga trzeba dwojga. Rodziny się wloką. Kiedyś zakochane pary. Szły za ręce, szły, klepiąc się po pośladkach. Teraz w fazie zajmowania się młodymi, już nie muszą się trzymać, bo i tak nigdzie nie uciekną. Idą pięć metrów od siebie, każde ma młode w przydziale. Każde połyka pot. Żubroń to gatunek skrzyżowany. Żubr z krową tworzy żubronia. Żubroń charakteryzuje się tym, że jest bezpłodny. Żubroń jest jednopokoleniowym wybrykiem z matki i ojca, którzy do siebie nie pasują. Upał. Wszyscy się już rozebrali, ale atmosfera jakoś nie erotyczna. Mokre ramiona, łydki niewydepilowane.  Nikt na nikogo się nie wdrapie, nawet w cieniu. Samice i tablice. Informacyjne. Pić. Mózg mi się ugotował. Gotowy do serwowania. Widzę same stada. Stado stad. W oczach żubronia bezpłodnego napotykam fascynującą obojętność. Bo my z żubroniem chcemy Miłości! Innej niż prokreacyjna, innej niż antykoncepcyjna. Innej niż dla zachowaniu pozorów miłości. Wody.  