Idąc na film o seksoholiku w Nowym Jorku, można się spodziewać, że na ekranie będzie nie tylko Nowy Jork. Można się spodziewać. W gazetach zresztą pisali. No i dzieje się. Ale coś inaczej. Powoli. Okropnie. „To się zaczyna robić nudne”  – komentuje pani po lewej po pięciu minutach oglądania stosunku na dużym ekranie w dolby surround. Ktoś się śmieje głośno. Co to w ogóle jest? Seks bez erotyzmu jest nie do zniesienia. Wychodzą. Choć widzieli pewnie kilka scen filmowych w swoim życiu, wychodzą. Choć oglądali już alkoholika w „Leaving Las Vegas” i narkomanów w „Requiem dla snu”, wychodzą. Choć przy kasach kinowych wisi wielki bilbord reklamowy, pokazujący orgię nastolatków (reklama dżinsów), wychodzą. Trzaskają fotelikami,  przemykają się do wyjścia ewakuacyjnego. Na tle pośladków głównego bohatera. Nie czują rozpaczy, strachu. Nie płakali nigdy w telefon. Kocham cię. Nie odkładaj. Ja wszystko. Tylko nie odkładaj. I nie płakali nigdy pod prysznicem zmywając z siebie różne takie. Nigdy nie chcieli zagłuszyć strachu, ściągając stanik i majtki. Szczęściarze. „Wstyd” – genialny film.   