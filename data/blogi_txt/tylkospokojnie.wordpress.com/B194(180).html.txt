Na brzegu wanny siedzi plastikowy jelonek, co patrzy jak baranek. Czeka aż ktoś się nim łaskawie pobawi.  Nie ja. Ja zrobiłam pierniki. Sztuk dwieście. Ozdobiliśmy ładnie. W każdym razie ładniej niż w zeszłym roku. Zrobiłam też z młodym dwadzieścia cztery zagadki. Po jednej na każdy dzień przed Wigilią. Zapisałam się na lekcje pływania. Płynę, tonę, płynę. Obok, na torze trenuje sekcja paraolimpijska. Młócą zdrowymi kończynami, ciągnąć za sobą te mniej zdrowe, łapią powietrze i mówią „fak!”. Pływanie w tym towarzystwie jest ostatnio moim ulubionym zajęciem. Napisałam opowiadanie, wysłałam na konkurs. Wydaje mi się, że tylko to, co przyjdzie, ma jakiekolwiek znaczenie. Odwożę młodego na zajęcia i czekam i czytam. Na korytarzach, w szatniach, czytam. I  jem pierogi ruskie. Za oknem choinka jak ze snu. W barku pierogi jak domowe. Wszystko się ułożyło. Jestem gdzie jestem.  Płynę z prądem. Wrrróć! Na brzegu wanny siedzi plastikowy jelonek i gapi się w wodę o zapachu lawendy (w samobójczym stuporze). Jaja z tymi piernikami. Jeszcze nic nie zrobiłam. Ale zrobię, jasne, że zrobię. Dwieście pieprzonych gwiazdek, koników i żyraf. Żyrafom zawsze łamią się szyje. Zrobiłam te dwadzieścia cztery zagadki na każdy dzień przed Wigilią. Zrobiłam to z poczucia winy, że młody ogląda za dużo telewizji. Zapisałam się na lekcje pływania. Tonę, tonę, tonę! Obok na torze trenuje sekcja paraolimpijska. Wszyscy mnie wyprzedzają. Napisałam opowiadanie, wysłałam na konkurs. Po ch***! Wydaje mi się, że nic co zdarzyło się do tej pory, nie miało większego znaczenia. Że życie jest pozbawione dobrej metafizyki. Odwożę młodego na zajęcia i czekam. Czytam na korytarzach, w szatniach, czytam. I jem pierogi ruskie. Za oknem… wszystko ogólnie jest za oknem. Samotność jest jak zima. Pierogi z barku są jak domowe. Na fejsbuku widzę, że wszyscy mają lepiej. Gdzie ja jestem? Tonę. Są dwie historie. Ja się tylko przełączam. Wróć. Historia jest jedna.   