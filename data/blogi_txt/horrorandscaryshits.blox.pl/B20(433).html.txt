What ever happened to Baby Jane?/ Co się zdarzyło Baby Jane? (1962)  "Co się zdarzyło Baby Jane" to klasyka thrillera.Nie wyobrażam sobie mówienia o tym gatunku bez posłużenia się tym przykładem. Wielbiciele starego hollywood mają tu prawdziwą ucztę. Zawsze z wielkim sentymentem oglądam stare produkcje. Baby Jane jest bezwzględnie jedną z najlepszych. Scenariusz powstał na motywach powieści Henrego Farrella.Robert Aldrich w '62 przeniósł historię na srebrny ekran. Żeby było zabawniej w rolach dwóch rywalizujących ze sobą sióstr obsadził dwie prywatnie konkurujące i nienawidzące się gwiazdy, Betty Davis i Joan Crawford. Obydwie panie, które w latach 60 już były weterankami kina jeszcze raz podjęły rękawice i zafundowały widzom spektakularny aktorski pojedynek.   Baby Jane (Davis) to podstarzała alkoholiczka, samotna i  sfrustrowana. Kiedyś, jako dziecko była gwiazdą estrady. Bawiła tłumy w czasie występów w towarzystwie taty. Cudowne dziecko niczym Shirley Temple. Jej siostra Blanche (Crawford) obgryzała wówczas z zazdrości paznokcie za sceną. Ojciec dziewczynek umiera, a wraz z nim kariera Baby Jane.Gdy obie dorastają role odwracają się: Teraz Blanche króluje w hollywood, a Baby Jane grzeje ławę i tylko dzięki łaskawości siostry czasem uda jej się zagrać w jakimś filmie.Spektakularna kariera Blanche kończy się gdy ta ulega wypadkowi, który przykuwa ją do wózka inwalidzkiego. Obwinia o niego swoją zapijaczoną siostrę.Teraz obie panie mieszkają razem. Baby Jane opiekuje się siostrą, jednak nie może znieść, że gwiazda Blanche wciąż świeci, fani o niej pamiętają podczas, gdy o niej już wszyscy zapomnieli.   Davis i Craford są budulcami tego obrazu. Obie kobiety zapewne dobrze wiedziały co czuje artystka, niegdyś piękna i podziwiana, dziś samotna, stara i pozbawiona blasku fleszy.Reżyser wykorzystał nie tylko osobisty konflikt pomiędzy aktorkami, ale także ich wewnętrzne obawy. Tak rozwija się szaleństwo, które bije z tej historii. Napięcie w filmie budowane jest powoli i sukcesywnie tak jak rosła i rozwijała się zazdrość i nienawiść pomiędzy siostrami. Moim zdaniem to mistrzowski thriller z mocnym zakończeniem.To nie tylko historia dwóch skonfliktowanych sióstr,które żyją przeszłością to też historia hollywood, historia kina, które jest bezlitosne dla swoich "dzieci". Moja ocena 10/10! 