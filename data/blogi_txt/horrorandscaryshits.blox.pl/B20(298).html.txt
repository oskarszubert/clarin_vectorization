The 4th floor/ Czwarte piętro (1999)  Jane, młoda projektantka wnętrz wprowadza się do nowego mieszkania w kamienicy, które odziedziczyła po swojej zmarłej krewnej. Szybko zauważa, że jej sąsiedzi nie są zwyczajnymi ludźmi. Największy problem stanowi sąsiadka z dołu, która ma bardzo 'określony' pogląd na to jak powinno wyglądać sąsiedzkie współżycie. Zaczyna się niewinnie, bo od liścików z ostrzeżeniami, ale starsza Pani szybko się rozkręca.  "Czwarte piętro" to bardzo klasyczny thriller z wątkiem paranoicznego strachu i psychopatycznego prześladowania. Nie trudno się domyślić, że Jane zostaje ze swoim problemem sama. Nikt nie wierzy w to, że blisko stuletnia babcia, która nie wychodzi z domu jest zdolna do takich manewrów.   Jej sąsiedzi, wielce osobliwe typy albo sprawę bagatelizują zrzucając winę na niepokorną Jane, albo milczą i udają, że nic nie wiedzą.  Ciekawą postacią jest Martha, która w pewnym stopniu rządzi sąsiedztwem. Jej stosunek do Jane jest dość niejednoznaczny. Pozornie sprzyja Jane, ale tak naprawdę nie zamierza jej ułatwiać życia. W tej roli mamy świetną Shelly Duvall, którą możecie pamiętać z "Lśnienia".   Intryguje także samotny i sympatyczny Pan Collins, oraz Locksmith, którego mieszkanie Jane obserwuje ze swojego okna.   Na arenie pojawia się także zaborczy narzeczony Jane, który nie chce wspierać ją w walce z sąsiadami, woli raczej, żeby przeprowadziła się do niego. Wszyscy aktorzy spisują się wyśmienicie. W roli Jane mamy Julliett Lewis, którą uwielbiam od czasów "Urodzonych morderców".  Fabuła jest nieźle przemyślana. W swoich czasach być może można by ją uznać za zaskakującą. Jednak obecnie mamy wiele filmów z podobnymi wątkami. Silnie nawiązuje do takich obrazów jak "Okno na podwórze" czy "Lokator". Tak czy inaczej warto zobaczyć co się dzieje na "Czwartym piętrze". Moja ocena: Straszność:7 Napięcie: 8 Klimat:9 Fabuła:8 Zaskoczenie:7 Zabawa:8 Aktorstwo:8 Walory techniczne:7 Oryginalność:6 To coś:8 76/100 W skali brutalności:1/10 