Chello hongmijoo ilga salinsagan/Wiolonczela (2005)  Ciekawa pozycja dla fanów azjatyckich horrorów. Wyróżnia się na tle innych skośnych filmów grozy ponieważ mniej straszy, a więcej daje do myślenia. Podobnie jak "Opowieść o dwóch siostrach" twór ten zawdzięczamy Koreańczykom. Zasadniczo różni się od owego filmu dużo bardziej wartką i wyrazistą akcją. Punktem stycznym jest postawienie na element zaskoczenia w finale, choć zapewniam, że nie zwali on z nóg jak w przypadku "Opowieści o dwóch siostrach"  Mi ju jest nauczycielką w szkole muzycznej. Skromna i spokojna osóbka prowadząca bardzo poukładane życie w gronie rodziny skrywa w sobie głębokie cierpienie i poczucie winy. Nie jest w stanie otrząsnąć się po wypadku, w którym zginęła jej przyjaciółka.  W kulturze azjatyckiej zawiść jest chyba jednym z najbardziej tępionych uczuć. Bez wątpienia ten fakt ma wydźwięk w relacji pomiędzy przyjaciółkami. Na obecnym etapie życia koszmar z przeszłości powraca do Mi ju i powoduje serię tragicznych wydarzeń, których kobieta nie jest w stanie racjonalnie wytłumaczyć. Mamy tu rzuconych sporo tropów, które mogą prowadzić do rozwiązania tajemniczych zdarzeń.    Opowieść, jak to w azjatyckim horrorze, posiada wiele wzajemnie przenikających się wątków. Ogarnie to i doceni cierpliwy widz, lubujący się w skośnym klimacie. Występują tu stałe elementy typowe dla grozy po azjatycku. Są duchy, jest krew i piętno. Nawet dla niecierpliwego widza znajdzie się sporo dobrych scen przykuwających uwagę. Moja ocena: Straszność:8 Fabuła:8 Klimat:9 Aktorstwo:8 Zdjęcia:8 Zabawa:7 Dialogi:6 "To coś":6 Zaskoczenie:7 Oryginalność:6 73/100 