Psycho/ Psychoza [1960]  Obowiązkiem każdego fana grozy jest zaznajomienie się z tym obrazem. Mimo, że taki stary, taki czarno-biały, tak wolno się rozwija, nie gra tam żadna fajna dziunia, która pokaże cycki... Może właśnie dlatego warto?:) Najpierw poznajemy Marion, młodą kobietę, rozbitą życiową sytuacją. Jest piątek, a przed nią stoi perspektywa spędzenia kolejnego samotnego weekendu, mimo iż ma ukochanego, z którym mogła by być. Ale to nie takie proste...  Może powinna dać się skusić propozycji dopiero co poznanego mężczyzny i zaszaleć w Las Vegas? A może powinna zgarnąć kasę, którą szef powierza jej w nadziei iż grzecznie zaniesie ją do banku?  Z pozoru błahe wydarzenia sprawiają, że czasami coś w człowieku pęka. Rozdwaja się. Wyłazi z nas coś złego, co przejmuje kontrolę nad naszym zachowaniem. Tak oto Marion zostaje złodziejką.  Z melodramatu o nieszczęśliwej sekretarce przechodzimy do filmu drogi. Marion bowiem postanawia nawiać z ukradzionymi 40 tysiącami dolarów. W tej podróży natrafia na najsłynniejszego kinowego psychopatę. Coś mi się o ucho obiło, że właśnie Norman Bates został wybrany jako najczarniejszy z czarnych charakterów kina. Przebił nawet Cruelle De Mon:)   Norman, drobny przedsiębiorca prowadzi niewielki motel, niegdyś stojący przy głównej autostradzie, obecnie niegdysiejsza autostrada jest zapomnianym szlakiem.  Czy Norman wzbudzi w widzu grozę od pierwszej chwili? Skąd, nawet najbardziej przeczulony w temacie podejrzanych typków widz może się nabrać na tą niewinną twarz i cielęce spojrzenie  jakim hotelarz obdarza Marion. Jeżeli wyda się komuś podejrzany to zapewne dlatego, że wydaje się zupełnie niepodejrzany:) Ot, skromny zahukany chłopak, który tkwi  na odludziu prowadząc kiepsko prosperujący interes, który jakimś cudem daje utrzymanie jemu i jego chorej matce... W "Psychozie" nic nie jest takie, jakim się wydaje. Psychoza naucza nas o dualizmie świata. Wszystko ma drugie dno.  Nasza bohaterka, Marion wzdryga się na widok swojego podwójnego oblicza w lustrze, każde pomieszczenie w motelu jest tylko przedsionkiem do następnego, sprawca staje się ofiarą, żywi okazują się martwi...  Psychoza jest oszczędnym w formie filmem. Dużą rolę odgrywa dźwięk. Złowrogie takty muzyki zapowiadają, że oto za moment będziemy światkami czegoś strasznego.  W filmie nie ma zbyt wielu dialogów, ale wypowiedzi wszystkich bohaterów są trafne i "niezbędne". Niezbędne oczywiście dla naprowadzenia widza na odpowiednie wnioski. Aktorstwo na najwyższym poziomie, ale to w końcu dzieło Hitchcock'a, a ten Pan nie współpracuje z byle kim.Facet ma niebywały talent do wyszukiwania pomysłów na scenariusz, przeważnie bazujących na opowiadaniach lub książkach, nie koniecznie znanych.  (Swoją drogą już na wiosnę będziemy mogli obejrzeć film o reżyserze i okolicznościach towarzyszącym powstaniu "Psychozy", w roli głównej mój ukochany Anthony Hopkins.)   Film jest majstersztykiem jeśli chodzi o suspens. Perfekcyjnie budowane  jest napięcie- choć niecierpliwego widza może znudzić 40 minutowy wstęp do właściwej akcji. Słynna scena pod prysznicem... dziś może widza rozbawić ale cóż, nie samymi efektami człowiek żyje:) Mnie osobiście urzekła także scenografia. Mały zapadły motelik ozdobiony wypchanymi ptakami, i ponury dom Bates'a w oddali. Odkrywcze i nowatorskie jak na owe czasy wydaje się być psychologiczne podłoże rozgrywających się w filmie wydarzeń. Nie chcę jeszcze bardziej spoilerować, ale mogę zdradzić, że fani nurtu psychoanalitycznego będą mile połechtani:)"Psychoza" stała się początkiem narodzin mitu chorego psychicznie mordercy. Moja ocena: Straszność:8 Fabuła:9 Klimat:10! Zabawa:8 Zaskoczenie:7 Oryginalność:7 Dialogi:9 Zdjęcia:8 To "coś":10 Aktorstwo:9 85/100 