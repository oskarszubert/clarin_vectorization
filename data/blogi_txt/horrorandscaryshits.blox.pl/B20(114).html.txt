Battle Royale (2000)  Niedaleka przyszłość. W Japonii panuje kryzys, który zmusza władze do podjęcia drastycznych decyzji. Z uwagi na to, że młodzież będąca przyszłością kraju coraz bardziej buntuje się i olewa edukacje rząd postanawia, że co roku będą organizowane zawody na śmierć i życie, w których wezmą udział losowo wybrane klasy. Wzajemne zabijanie się i walka o przetrwanie ma nosić znamiona gry edukacyjnej.  Japoński reżyser znany z takich rąbanek jak "Tora, Tora, Tora" dwanaście lat przed wejściem do kin amerykańskich "Igrzysk śmierci" nakręcił film o łudząco podobnej fabule. Podobnie jak w przypadku nowszego filmu obraz jest adaptacją powieści. Z resztą autorka "Igrzysk śmierci" była po cichu posądzana o plagiat. Cóż mogę powiedzieć świeżo po seansie? Wynudziłam się porównywalnie jak w czasie oglądania "Igrzysk śmierci". Myślałam, że będzie to jednak lepszy film, ale gotowa jestem przyznać, że jest chyba jeszcze mniej udany niż "Igrzyska...".  Cały wyjściowy pomysł jest wzięty z kosmosu. Niby jaką wartość edukacyjną dla uczniów ma być nierówna walka o przeżycie? Z tego co się zorientowałam, nie było żadnej transmisji na żywo, więc społeczeństwo nie mogło podziwiać heroicznej walki i wyciągać pouczających wniosków. W praktyce zafundowanie bogu ducha winnym uczniakom takiej niespodzianki zaowocowałoby raczej masowym wypisaniem się ze szkół i jeszcze większym bojkotem 'takiej edukacji'. Bardzo to naciągane.  Przebieg całej trzy dniowej rozgrywki jest dość zbliżony do tego co mieliśmy w "Igrzyskach śmierci". Wszyscy biegają jak szaleni, nawalają do siebie z różnego rodzaju broni. Bohaterów "Battle..." cechuje infantylizm graniczący z debilizmem. Nie wiem, czy to kwestia uwarunkowań kulturowych, czy też taka wizja reżysera na obraz funkcjonowania nastolatków. Ilość odstrzelonych głów jest wprost proporcjonalna do ilości miłosnych wyznań i deklaracji dozgonnej przyjaźni. Raptem okazuje się, że chłopak jest gotowy oddać życie za koleżankę, z która w czasie całej edukacji nie zamienił słowa.  Miałam wrażenie, że aktorzy otwierają usta tylko po to żeby wygłosić kolejną pompatyczną bzdurę, która nie tylko nie ma żadnego pokrycia w rzeczywistości to jeszcze jest po prostu rozbrajająco śmieszna, zwłaszcza jeśli chodzi o okoliczności w jakiej jest wypowiadana.   Kiedy nie osiągają wyżyn patosu chichoczą radośnie jakby dalej znajdowali się w szkolnej stołówce. W ich przypadku każdy system edukacji by chyba podniósł klęskę:)  Cała intryga jest szyta bardzo grubymi nićmi przez co fabuła jest nadziana błędami logicznymi 'jak dobra kasza skwarkami'. Męczyłam się oglądając ten film i jego przesłanie w żaden sposób do mnie nie trafiło. Moja ocena: Straszność: 5 Fabuła:4 Napięcie:5 Klimat:4 Zaskoczenie:5 Oryginalność:6 To coś:4 Zabawa:2 Aktorstwo:5 Walory techniczne:3 41/100 W skali brutalności:4/10 