Dowody z innego wymiaru -  E. Ornacka, K. Świerczyńska, P. Borowiec, B. Wołoszański, A. Węgłowski, D. Loranty, D. Majo, A. Górski, R. Zalewski, T. Bednarek, K. Pytko.  "Dowody z innego wymiaru" to kolejny po "Anatomii zbrodni" zbiór artykułów wydany przez G+J, traktujący o...  No, właśnie, o czym?  Widząc tytuł "Dowody z innego wymiaru" spodziewałam się raczej materiałów związanych z duchami, czy UFO. Jednak jedynym wątkiem nadprzyrodzonym rozpatrywanym przez autorów jest temat jasnowidzenia, w dwóch pierwszych rozdziałach.  Mamy tu skonfrontowane dwie diametralnie odmienne opinie na temat działalności naszego rodzimego jasnowidza Krzysztofa Jackowskiego. Dowiadujemy się sporo na temat tego w jaki sposób pracuje, jaki jest na co dzień, co sądzą o nim inni.  Reszta zebranych artykułów z "innym wymiarem" ma niewiele wspólnego. Ot, tytuł wprowadza w błąd, ale to nie znaczy, że treść książki rozczarowuje.  Lwia część zebranych prac dotyczy zagadek kryminalnych, głównie tych nie wyjaśnionych. Podobnie jak w przypadku "Anatomii zbrodni" autorzy spisują się różnie. Niektóre rozdziały są naprawdę ciekawe inne średnie, a jeszcze inne zupełnie "z kosmosu", wstawione nie wiadomo z jakiej przyczyny.  Zainteresowała mnie historia Seweryna Kłosowskiego, polaka, który w latach działalności Kuby Rozpruwacza mieszkał w Londynie i był jednym z głównych podejrzanych na liście pewnego zapalczywego inspektora.  Bardzo interesujący był pogląd na sprawę Osamy Bin Ladena zaprezentowany przez Wołoszańskiego, czy też historia "wyssanego z palca" polskiego seryjnego mordercy o pseudonimie "Czerwony Pająk".  Zaintrygowała mnie też opisana przez Rafała Zalewskiego historia zaginięcia rodziny Bogdańskich, oraz dość prześmiewczy artykuł o tym jak seriale typu "CSI" wypaczają wizję prowadzenia śledztwa.  Pojawił się też niezły ale niezbyt analityczny tekst na temat samobójstw, czy morderstw dokonywanych na dzieciach. Całość jest całkiem niezła.  Jeśli miałabym wybierać pomiędzy "Anatomią zbrodni" a "Dowodami z innego wymiaru" wygrałaby ta druga. Moja ocena:7/10 Za książkę dziękuję wydawnictwu G+J : 