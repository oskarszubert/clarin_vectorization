House of wax/ Gabinet figur woskowych (1953)  Henry Jarrod to artysta rzeźbiarz, którego ulubionym tworzywem jest wosk. Ma własne przynoszące skromne dochody muzeum figur woskowych, gdzie każde z jego dzieł ma dla niego samego wyjątkowe znaczenie. Pewnego dnia jego wspólnik postanawia podpalić przybytek Henry'ego w celu uzyskania forsy z polisy. Zrozpaczony rzeźbiarz traci wszytko i znika na jakiś czas.   Tymczasem jego niewierny przyjaciel zostaje zamordowany przez okaleczone monstrum w czarnym płaszczu.   Podobny los spotyka jego kochankę. Na arenie ponownie pojawia się Henry, niestety w wyniku wypadku stracił władzę w dłoniach i nogach. Otwiera nowe muzeum tym razem zamiast dostojnych figur historycznych postaci tym razem pragnie zaprezentować odwzorowanie momentu ich śmierci. Legenda głosi, że był to pierwszy horror w 3 D. Co wydaje się dziwne z uwagi na to, że reżyser Andre de Toth był niewidomy na jedno oko, więc nie mógł swojego dzieła zobaczyć od tej strony. Żywotny Węgier dożył dziewięćdziesiątki i zmarł zanim na srebrny ekran wszedł remake jego horroru, "Dom woskowych ciał". Może to i lepiej... "Gabinet figur" woskowych nie ma w zasadzie nic wspólnego z dziełem z 2005 roku. Nowszy film to typowy głupkowaty slasher. Żeby podkreślić jego głupotę zaangażowano nawet Paris Hilton. Jej śmierć jest niewątpliwą zaletą tego obrazu.  Możecie kojarzyć także "Gabinet figur woskowych" ("Waxwork") z lat osiemdziesiątych, ale nie jest on uznawany za remake i słusznie. Co się tyczy oryginału, jest to solidne stare kino z Vincentem Price'm w roli głównej. Jego osoba jest praktycznie gwarantem udanego seansu (podobnie jak Boris Karloff czy Bella Lugossi). Widzimy na ekranie jak przeistacza się z dobrodusznego artysty w zimnego drania, który wyrzeka się swojej sztuki dla zadowolenia rządnych tanich podniet klientów.  Jak na horror jest mało straszny, natomiast trzyma w napięciu i postarano się o element zaskoczenia, więc spokojnie można go uznać za thriller. Sporo jest scen utrzymanych w duchu starych filmów grozy, jak pościg ciemną pustą ulicą za piękną, przerażoną niewiastą.  Zawsze zachęcam do klasyki więc i tym razem nie będzie inaczej. Moja ocena: Straszność:6 Fabuła:8 Klimat:8 Napięcie:7 Zaskoczenie:6 Zabawa:8 Walory techniczne:7 Aktorstwo:9 Oryginalność:8 To coś:8 75/100 W skali brutalności: 1/10 