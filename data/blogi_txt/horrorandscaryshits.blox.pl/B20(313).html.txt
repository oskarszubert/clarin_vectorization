Frozen (2010)  Mój faworyt z ostatnich lat. Nie ukrywam, że głównie ze względu na zimową oprawę:) Jak tylko moim oczom ukazał się plakat filmu o tytule wskazującym na rychłe zagrożenie zamarznięciem wiedziałam, że zrobiono go dla mnie. Trójka znajomych: zakochana para i niekoniecznie pozytywnie nastawiony do tego zakochania kumpel chłopaka, wybierają się na stok trochę pośmigać na snowboardzie. Kto śmiga ten śmiga, im dane to nie jest, bo dziewczyna- Parker- nie bardzo ogarnia sporty zimowe. Sfrustrowani chłopcy postanawiają odbić sobie za dzień spędzony na "górce dla dzieci" i wieczorem, tuż przed zamknięciem stoku chcą sobie zaszaleć na prawdę.   W pierwszej części filmu reżyser zadbał o to byśmy dobrze poznali naszych bohaterów. Dobry, sprawdzony chwyt. Trudno bowiem współczuć, czy kibicować bohaterom, którzy uprzednio nie wzbudzili naszej sympatii.  Gdy już trochę z nimi po obcowaliśmy obserwując ich poczynania i wzajemne relację, reżyser stawia ich w tragicznej sytuacji.  Młodzi w wyniku splotu kilku nieszczęśliwych zdarzeń utknęli na wyciągu krzesełkowym i teraz muszą walczyć o przetrwanie. W tym określeniu nie ma krzty przesady. Bo wyobraźcie sobie, że oto stoi przed wami perspektywa spędzenia, nie nocy, a tygodnia będąc zawieszonym wysoko w górach, zimą, bez jedzenia, picia i perspektywy na pomoc z zewnątrz. W dole nic poza bezkresną bielą zimowego lasu.   Bardzo umiejętnie budowany nastrój w filmie pozwala jeszcze silniej identyfikować się bohaterami, jeszcze usilniej kibicować im. aby wyszli z opresji cało. Nawet gdy robią głupstwa w panice, osobiście, byłam w stanie im to wybaczyć, ponieważ wiem, że sama nie zachowałabym nawet po części tak zimnej krwi jak oni. Oszczędna przestrzeń w jakiej rozgrywają się wydarzenia przydaje nastrojowi klaustrofobicznego wymiaru. Przed naszymi oczami rozgrywa się prawdziwy dramat, a widz czuje się jak jego uczestnik. Nawet mankamenty w postaci kilku oczywistych błędów nie przeszkadzają w odbiorze tej historii, nie zmniejszają wiarygodności. Dobre, przekonujące aktorstwo, dopasowana oprawa muzyczna, sprawny scenariusz i jego realizacja i klimat, klimat i jeszcze raz klimat. Moja ocena: Straszność:10 Fabuła:9 Klimat:10 Aktorstwo:8 Dialogi:8 Zdjęcia:10 Zabawa:9 "To coś":9 Oryginalność:10 Zaskoczenie:7 80/100 