Yulenka/Juleńka (2009)  Istnieje jeszcze anglojęzyczny tytuł:Deadly lesson, ale to można sobie darować:) Juleńka to niezwykła produkcja. Pod każdym względem. Jest rosyjską odpowiedzią na szereg anglojęzycznych filmów traktujących o "popieprzonych, złych dzieciach".   Julenka jest nastrojową opowieścią osadzoną w realiach rosyjskiej szkoły dla dziewcząt. Uczęszcza tam niezwykła dziewczynka, Julia Majewska. Nad wiek dojrzała, poważna i rozwinięta intelektualnie.  W Julence jest jednak coś niepokojącego. Czy to po prostu złą dziewczynką, czy kryje się za tym coś więcej?  W Julence mamy rozliczne nawiązania do greckiej mitologi, której dziewczynka jest fanką. Swój życiowy plan Julia wciela w życie ze stoickim spokojem i precyzją godną chirurga. Dziewczynkę otacza przeszywające wszechobecne zło, nawet jej uroda jest niepokojąca.   Jej nauczyciel dostrzega straszne rzeczy dziejące się w szkole z internatem, do której uczęszcza jego pasierbica Nastia, Julenka i inne dzieci. W tej przedziwnej atmosferze facet zaczyna lekko wariować, bo czy to możliwe żeby grupa małych dziewczynek była zdolna do przemocy, a nawet morderstwa?   Film jest totalnie nie amerykański, to jego największa zaleta. Groza po rosyjsku, wygląda zupełnie inaczej. Zupełnie inne społeczne i kulturowe uwarunkowania wpływają na tło filmu w znaczny sposób. Niektóre zachowania bohaterów mogą dziwić, ale dla mnie to była miła odmiana.  W "Julence" nawet brutalność jest wysmakowana. Amerykanie lubią dorabiać ideologię do swoich poczynań w stylu "zabijam ludzi bo nikt mnie nie lubi". Tu wyższa idea, jest naprawdę wyższa. Logika jest może nico pokrętna, ale to dodaje filmowi jeszcze większej wartości i wyróżnia go na tle filmów typu "Case 39" czy "Hurt", gdzie bohaterami również są dzieci. Zaletą są również piękne zdjęcia. Aktorsko, można przyczepić się do kreacji nauczyciela, ale on i tak ginie gdzieś w tyle i robi tło dla doskonałej roli Julii. Szczerze mogę polecić, bo to jeden z tych filmów, do których zawsze z przyjemnością wracam. Moja ocena: 9/10 