The seasoning house (2012)  W czasie wojny na Bałkanach młoda głuchoniema dziewczyna traci rodzinę. Ona i jej siostra zostają uprowadzone przez żołnierzy a matka zastrzelona na ich oczach. Nieszczęsne dziewczę wraz z grupą innych kobiet trafia do obskurnego burdelu, którego właścicielem jest Victor. Mężczyzna choć bezlitosny dla swoich 'pracownic' zakochuje się w głuchoniemej dziewczynie. Nazywa ją Angel i czynie z niej swoją prywatną nałożnicę. Angel ma też inne zadania. Opiekuje się zmaltretowanymi przez klientów dziewczętami, dba o ich makijaż i znieczula je heroiną. Mimo iż jest już pogodzona ze swoim losem pewnego dnia 'pęka' i na kolejną tragedię, której stała się niemym świadkiem reaguje w sposób, którego nikt by się po niej nie spodziewał.  Zakładałam, że ten Brytyjski horror będzie kolejnym reprezentantem podgatunku rape revenge, w którym to bezbronna i skrzywdzona dziewczyna zmieni się w bezlitosną bestie i przypuści atak na swoich oprawców. Nie można za takowy uznać "Seasoning house" przynajmniej z dwóch powodów:  Pomimo iż pierwsza połowa filmu obrazuje krzywdę jakiej doświadczyła Angel, to sceny brutalne, szczególnie te ukazujące seksualną przemoc są ograniczone do minimum - są ukazane na tyle żebyśmy mogli wczuć się w brudny i ohydny klimat miejsca, w którym przyszło żyć bohaterce, ale raczej nie celują w szokowaniu jakiego nie zabraknie w typowym rape revenge.  Drugą sprawą jest kwestia 'revenge'. Zemsty samej w sobie tu nie mamy. Angel nie tyle chce się mścić co po prostu chce zwiać, uratować się, jest bardzo dzielna i pomysłowa, ale brakuje jej wyrachowania z jakim działały bohaterki "Bez litości". Mimo iż film może miażdżyć klimatem i oprawą to nawet wrażliwcy powinni dać radę się przez niego przeprawić.  Co do klimatu obrazu to dominującym przymiotnikiem na jego określenie będzie: brudny.  Brudny, zapuszczony dom/burdel, brudne dziewczęta w podartych ubraniach przyozdobione niestarannym makijażem, brudne, obleśne typki z nimi spółkujące, brudne zamiary, brudne uczynki. Mimo iż reżyser nie pokazuje nam wszystkiego z taką dosadnością to są w filmie momenty, które mogą spowodować odczucia bliskie traumie. Chociażby historia jednej z dziewcząt, która zostaje brutalnej wykorzystana przez klienta. Dziewczyna krwawi, ma połamaną miednicę mimo wszytko będzie musiała znieść kolejny gwałt. Na wszytko to patrzy Angel, a my wraz z nią. Obraz jest reżyserskim debiutem, ale widać w nim niespotykaną dbałość o szczegóły: Charakteryzacja bohaterek- chyba nie dałoby się bardziej, lepiej, mocniej podkreślić ich położenia.  Scenografia - przytłaczający, meliniarski wystrój budynku, z którego okna są pozabijane deskami. Zdjęcia utrzymane w tonacji na tyle ciemnej i jednocześnie wyrazistej  byśmy nie mogli przegapić ani skrawka ohydy i brudu.   Tego wszystkiego dopełnia muzyka, momentami rzewna jak w scenie ataku na dom rodzinny Angel momentami mocna jak w scenach pościgu na za dziewczyną. Wszystkie kreacje aktorskie są niczego sobie. Rosie Day jako Angel całkowicie wywiązała się ze swojej roli. Miała budzić współczucie i je budziła. Nie obsadzono w tej rol żadnej piękności, mała cherlawa dziewuszka, na oko piętnastoletnia, gdybym spotkała ją na ulicy nie zwróciłaby mojej uwagi.  Film wciągający, dobrze zrobiony, poruszający ważną kwestię społeczną w sposób godny zapamiętania. Polecam i ostrzegam jednocześnie, nie będzie lekko. Moja ocena: Straszność:7 Napięcie:7 Fabuła:8 Klimat:8 Zaskoczenie:6 Zabawa:7 Walory techniczne:8 Aktorstwo:8 Oryginalność:6 To coś:8 73/100 W skali brutalności: 7/10 