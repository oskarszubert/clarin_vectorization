Miejska Biblioteka Publiczna Ostródzie zaprasza na  pierwsze po wakacjach warsztaty rękodzieła.  Będzie nietypowo: zapraszamy do włączenia się razem z nami w akcję "Uszyj jasia".  Cóż to za akcja? Wszystko zaczęło się od tego, że podczas wizyty z synkiem w szpitalu pewna mama zauważyła, że jej dziecku nie obleczono  poduszki w poszewkę. Powód był banalny - czyste poszewki się skończyły.  Chcąc w pewnym stopniu zrewanżować się za opiekę nad synkiem, mama ta   skrzyknęła koleżanki piszące blogi i tak ruszyła akcja "Uszyj Jasia".  Kolorowe poszewki szyte są do szpitali, domów dziecka i hospicjów -  wszędzie tam, gdzie dzieci przebywają w smutnym, szarym otoczeniu, a  które małym kosztem może stać się dla dziecka nieco przyjemniejszym. Cała akcja ma charakter wyłącznie społeczny - cele są szczytne, nikt  nie czerpie tu żadnych korzyści materialnych, materiały są pozyskiwane  od sponsorów.  Biblioteka włącza się w akcję "Uszyj Jasia",  która zorganizowana będzie w ramach comiesięcznych warsztatów  rękodzielniczych dla dorosłych.  Będziemy szyć poszewki na  poduszki i na kołderki do inkubatorów dla Oddziału dziecięcego  ostródzkiego szpitala. Po kontakcie z Oddziałem mamy dokładną liczbę  potrzebnych poszewek - jest to 20 poszewek o wymiarach 70x80 cm i 6  poszewek do inkubatorów.  Sponsorzy obdarowali nas pięknymi  materiałami i teraz wszystko w rękach Uczestników  Zaczynamy w piątek 27 września o godz. 18.00, kontynuujemy w  sobotę 28 września od godz. 14.00.  Wszystkich, którzy mają  maszyny walizkowe zapraszamy z maszynami (w razie potrzeby zapewnimy  transport). Prosimy też o wzięcie nożyczek do materiału i centymetrów  krawieckich.  Mamy nadzieję, że akcja w Ostródzie się uda i że nie będzie to jedyny raz, gdy wspólnie uda nam się zrobić coś dobrego.  Zgłoszenie udziału oraz wszelkie pytania prosimy kierować do Pauliny  Fleszar, która jest pomysłodawczynią i koordynatorką akcji w Bibliotece - nr telefonu; 89 642 29 73   (Oddział dla Dzieci MBP).  O Akcji można poczytać tutaj - http://uszyjjasia.blogspot.com/ Nie może nas tam zabraknąć:)))    Zapraszam wszystkich serdecznie:)    W naszej czytelni jest wspaniała atmosfera:)  i spotykają się cudowne osoby!!  wiek od 2 latek ;))    moja maszyna spakowana:)) 