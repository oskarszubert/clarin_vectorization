Obiecałam, że się przyznam, dlaczego coraz częściej używam do pieczenia mleka owsianego. Może wstyd przyznać, ale z oszczędności. Mleko kozie tak koszmarnie podrożało, że staram się go nie zużywać na innych ludzi. Ot i cała prawda. Nie zostałam weganką, choć i tak nadal wolę strączki niż mięso. To po prostu cała ja: kłótliwa zrzędliwa sknera. Nazwa "mleko: co prawda jest zarezerwowane dla płynów wyciśniętych z gruczołów laktacyjnych ssaków, więc mleko owsiane powinno się nazywać napojem lub może raczej sokiem z owsa, ale i tak wiadomo, że to mleko:)  Mleko owsiane można przygotować na dwa sposoby: na surowo lub gotowane. Metodę na zimno i na ciepło różni tylko początek. Ja wolę pić mleko gotowane i to na ciepło, a do ciast używam raczej mleka surowego. To gotowane jest bardziej lepkie i glutowate, więc naturalnie moje dzieci wolą mleko surowe.  Mleko owsiane 1 miarka płatków owsianych4-5 miarek przegotowanej wody(1 łyżeczka cukru waniliowego, sól) Miarka to np.: szklanka lub kubeczek w zależności, ile chcecie uzyskać mleka. Na surowo: płatki zalać 1 miarką wody i odstawić na noc w temperaturze pokojowej.Na gorąco: płatki ugotować w 1-1,5 miarki wody do miękkości. Potem wrzucić płatki do blendera, zmiksować. Dolać resztę wody i ponownie zmiksować. Nie bójcie się wlać tych 4 miarek wody, mleko owsiane jest bardzo sycące. W sumie niewielka ilość owsianki, którą by się zjadło na raz, zmiksowana w wodzie naprawdę porządnie wypełnia żołądek.  Następnie mleko trzeba przecedzić. Dla siebie tego nie robię tylko wypijam z tymi "otrębami", dla dzieci i do ciasta cedzę, zaś przecedzone fusy wrzucam do swojej porcji lub też można ich użyć do wypieków. Porządnie jest to zrobić przez płótno, ale zwykłe sitko też wyłapie większość fusów. Jeżeli macie mały blender, można zmiksować po kolei z każdą miarką wody, po czym przecedzać i fusy miksować z kolejną porcją wody. Jeżeli mleko ma smakować tak jak mleko kupne z kartonu, to należy dodać łyżeczkę cukru waniliowego i szczyptę soli. A jeżeli ma być, tak jak to z kartonu, substytutem mleka zwierzęcego, to trzeba dodać zawartość jednej kapsułki wapnia.  Z jednej strony jest to działanie pozbawione sensu, ponieważ wapń zwalnia wchłanianie innych mikropierwiastków np.: cynku, miedzi i żelaza, których jest mnóstwo w owsie. Z drugiej strony jednak, wapń neutralizuje kwasy fitynowe zawarte w ziarnach zbóż, które wiążą związki mineralne w naszym układzie pokarmowym uniemożliwiając ich wchłonięcie. Z tego względu lepiej jest jednak namoczyć płatki na noc w zimnej wodzie i zostawić w temp. pokojowej. Taki zabieg aktywuje enzym: fitynazę, który rozłoży niepotrzebne kwasy. Potem i tak można płatki zagotować :) Mleko stojąc rozwarstwia się. Żeby tego nie robiło, trzeba by użyć emulgatorów, jednak polecam po prostu zamieszanie łyżeczką :D Mleko należy zużyć w ciągu 48 godzin, więc najlepiej przygotowywać sobie małe ilości zużywane na bieżąco. Metodą na zimno można przygotować mleko z: migdałów, sezamu, słonecznika, orzechów włoskich, laskowych, nerkowców, lnu, maku itp.Metodą na ciepło można przygotować mleko: sojowe, ryżowe, gryczane, jęczmienne, jaglane itp. Smacznego! 