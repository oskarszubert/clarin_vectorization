I rozpoczął się Nowy Rok. Oby był pomyślny. Myślmy ciepło, działajmy sprawnie, marzmy zamaszyście. Ja nie snuję planów, jedynie nadzieje. Które z nich uda się spełnić?... Mam nadzieję, że dobrze się bawiliście podczas świątecznej zgadywanki :) A zastanawialiście się, do czego użyłam tych fasolek azuki? Otóż zrobiłam z niej pyszne brownie! Dietetyczne ciasto bez mąki, glutenu, jajek, nabiału, cukru i tłuszczu. Bosko czekoladowe, lepkie jak pralina. Składniki w sumie były dość przypadkowe, bo tak naprawdę, po przeanalizowaniu kilkunastu przepisów na wegańskie brownie fasolowe, stwierdziłam, że co do niego wepchacie - to będzie dobrze ;) ﻿ Dietetyczne brownie z fasoli 1 szklanka fasoli azuki (ale mogłaby być czerwona) ja użyłam dokładnie 1741 fasolek ;) 1 szklanka miękkich daktyli 2 duże bardzo dojrzałe banany  2-3 łyżki kremowego miodu 4 łyżki kakao szczypta soli2 łyżki masła orzechowego4 łyżki zmielonych migdałów 2 łyżki zmielonych płatków owsianych 180 g gorzkiej czekolady Fasolę namoczyć przez noc. Następnego dnia wymienić wodę i zagotować. Kiedy zbiorą się szumowiny, zebrać je. Ugotować fasolę do miękkości. Odcedzić i przetrzeć przez sito, żeby pozbawić łupinek. Jeżeli daktyle są zbyt twarde, można je namoczyć w niewielkiej ilości wody, po czym odcedzić. Czekoladę roztopić w kąpieli wodnej. W blenderze zmiksować fasolę z bananami, masłem orzechowym, daktylami i miodem. Dodać sypkie składniki i ponownie zmiksować. Dolać czekoladę i zmiksować. Jeżeli masa wydaje się zbyt wodnista, można dodać jeszcze trochę płatków owsianych. Przełożyć do blaszki wyłożonej papierem do gotowania i piec 180°C przez około 40-50 minut - nie powinno się całkiem rozeschnąć, lecz pozostać lekko lepkie.  To jest brownie, a nie murzynek, więc oczekujcie konsystencji wilgotnego zakalca. Lepiej piec za krótko niż za długo. W sumie na surowo też je można jeść :D Ciasto porządnie wystudzić przed krojeniem. Pora przyszła wyłonić zwycięzcę. Ponieważ fasolek było dokładnie 1741, wobec tego najbliższa tej liczby była Kattin, która podała wartość 1783. Bardzo proszę Kattin by w ciągu tygodnia podała na maila pinkcake()gazeta.pl adres do wysyłki na terenie RP i wytyczne co do dedykacji na egzemplarzu "Kwiatowej uczty":) Udanego roku! :)* 