Do przedszkola na urodziny upiekłyśmy ciasteczka. W czasie ferii grupy przedszkolne są łączone i dowiedziałam, że w Córcinej wylądował chłopczyk uczulony na pszenicę. A ja nie świnia, tylko matka doświadczona alergią własnego dziecka i nie zamierzałam robić przykrości innemu dziecku obcemu nawet. Po co, jeżeli mogę pomyśleć i zapytać, czy w grupie są dzieci, które nie mogą czegoś jeść. Czyli coś czego chyba nikt z rodziców nie robi (tzn nie pyta;)) Choć w sumie nie dziwię się, że społeczność rodzicielska w przedszkolu nie ma świadomości, że warto o takie rzeczy zapytać. Pomimo iż dzieci z alergiami jest mnóstwo, to biorąc pod uwagę ilość przeszkód, jakie się podstawia rodzicom próbującym je posłać do przedszkola, ich obecność w takowych placówkach jest bardzo nietypowa. Też można się zapytać, po co w ogóle cokolwiek piekłam, skoro można kupić landrynki? A no bo tak! :)  Kruche ciasteczka bez mleka, bez pszenicy, bez jajek, bez margaryny 1 szklanka mąki gryczanej3/4 szklanki płatków owsianych zmielonych w blenderze3 kopiate łyżki cukru pudru pół szklanki oleju1 łyżka wodytrochę skórki pomarańczowej (do pominięcia przy alergii na cytrusy) Ze składników zagnieść ciasto. Jeżeli ciasto się nie klei, dodać odrobinkę oliwy, jeżeli się ciągle lepi - podsypać mąką gryczaną. Wałkować dosyć grubo i wycinać ciasteczka dużą foremką. Piec 15 minut w temperaturze 180ºC. Miały być gwiazdki i księżyce. Brak księżycowej foremki nie zniechęcił Córci: "Mama, na pewno coś wymyślisz", więc wycinałyśmy szklanką. Czasem przeraża mnie jej wiara w rodzicielską wszechwładność :D Ciasteczka były przepyszne i wszystkie dzieci mogły je zjeść. Przedszkolanki też były zachwycone. I jeszcze zostało trochę na popołudniowe przyjęcie:) 