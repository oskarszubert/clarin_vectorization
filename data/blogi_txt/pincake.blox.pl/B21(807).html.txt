Jajko - symbol nowego życia, nieodzowny atrybut Wielkanocy. Choć to wydaje się dziwne, niektórzy muszą sobie w czasie tych świąt radzić bez nich. I bez nabiału. A niektórzy jeszcze bez glutenu (choć to ostatnie na szczęście mnie nie dotyczy). Drodzy Goście Trochę Innej Cukierni, przepraszam, że nie piekę przepisów świątecznych przed świętami, ale moim zdaniem to odbiera im całą odświętność. Jednak podobnie jak w zeszłym roku i poprzednim mogę Wam przedstawić moje plany: Na pewno będzie mazurek migdałowo-morelowy, taki jak w zeszłym roku, ponieważ Córcia o niego prosiła. Na pewno będzie też drożdżowa baba dyniowa, choć zgodnie ze swoimi radami użyję marchewki zamiast dyni:) Może będzie daktylowiec bez jajek i bez mleka, albo Ulubione ciasto Królowej Matki na przepiórczych jajkach, albo mazurek daktylowy, bo chodzi za mną kruche ciastko z masą daktylowo-pomarańczową podobną do tego, co zaprezentowała Wegetarinka. W każdym razie na pewno coś z daktyli będzie;) I może bułeczki, może muffinki (bo fiołki już zakwitły;)) a może jakaś niespodzianka w stylu ciasta drobiowego lub ozdobnych marcepanków, jeśli czas pozwoli:) A na koniec zapraszam na herbatkę. Zobaczcie, jak od roku robię większość zdjęć;) 