Kwiatostan kapusty szparagowej zwany brokułem, uczestniczy w akcji Kwitnący talerz:)  Przypominam, że akcja trwa do KOŃCA CZERWCA, ale Klub Kwiatkojadów otwarty jest cały rok i serdecznie wszystkich zapraszam do eksperymentów kwiaciarsko- kulinarnych!  Panierka ze skrobiowego zamienika jajka i bułki tartej, trochę za cienka mi wyszła tym razem, ale jak zwykle niezmiernie chrupiąca. Dla nas zrobiłam z normalnym jajkiem, bo sztucznego już mi niestety brakło:( A szkoda bo lepsze niż prawdziwe. Tak samo przyrządzam czasami kalafiora. Poznałam to danie na Węgrzech, gdzie wygłodniali Polacy nabierali się, myśląc, że na stołówce studenckiej serwują takie duże kawałki kurczaka:D A ja w 40 stopniowym upale z wdzięcznością witałam to lekkie a jednocześnie sycące danie i śmiałam się z ostrzeżeń innych: "Nie bierz tego, to nie mięso, tylko kalafior!" Na szczęście polskie dzikusy gardziły też deserem, który często się pojawiał: pomarańczowym melonem, którego kocham, wielbię i ubóstwiam. Zazwyczaj zjadałam porcje przeznaczone dla 5-6 osób:) Na tej samej stółówce były też najcieńsze kotlety (z kurzych piersi) jakie widziałam w życiu. Chyba cięte laserem;) Chciałabym się nauczyć, jak się robi takie kotlety grubości kartki papieru?... 