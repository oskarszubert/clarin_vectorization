W jedzeniu kwiatów jest coś niepokojącego. Rzekłabym, że wprost sprośnego. Kładąc płatki na języku odczuwam dziwne podniecenie graniczące z przerażeniem, że oto robię coś zakazanego. Z jednej strony jest szacunek, że przecież z kwiatu wyrośnie owoc. A może też dlatego, że kwiaty są niczym innym lecz ordynarną ekspozycją organów płciowych. Nawoływaniem: weź mnie! Weź! Zapyl teraz!  Na szczęście moja Córcia nie ma żadnych skojarzeń i każdą inicjatywę jedzenia kwiatków wita z niekłamaną radością i kompletnie bez żadnych uprzedzeń kulturowo-społecznych. Tak samo pochłania stokrotki, fiołki, bzy, jak jabłka i pietruszkę. No, może z większym entuzjazmem, bo przecież kwiatki sama pomaga zbierać:) Wyjazd na wieś to możliwość jedzenia kwiatków prosto z łąki bez obaw o ołów, kadm, WWA i inne świństwa, a ogródek otoczony, więc kozy bobków też nie zostawiają :) Córcia, jej kuzyneczka i ja wcinałyśmy wszystko, co akurat kwitło i było na jadalnej liście. Tatuś tylko machną ręką na nasze dziwactwa. Kwiaty jabłoni, grusz i śliwek były całkiem smaczne, chciałam nazbierać przed wyjazdem płatków, żeby udekorować później ciasto, ale po całym zamieszaniu z mleczami, zapomniałam:( Mlecze na surowo są trochę gorzkie, rzeżucha łąkowa bardzo ostra, ale najwięcej zjadłyśmy stokrotek. Tym razem nie w sałatce tylko prosto z łąki:)  Płatki nie mają prawie wcale smaku, w ustach dają wrażenie czegoś bardzo delikatnego, eterycznego, jakby muśnięcie motyla albo chmurki. Natomiast główki są jędrne i chrupiące, trochę przypominają rumianek, troszkę koniczynę. Pasują też do kanapki z twarożkiem:) Szczerze mówiąc stokrotki bardziej mi smakują niż kiełki. Listki też do zjedzenia.  Klub Kwiatożerców jest otwarty dla wszystkich:) 