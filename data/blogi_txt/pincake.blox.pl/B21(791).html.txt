Chciałam Wam przypomnieć, iż w październiku to ja gospodarzę Weekendowej Cukierni:)  Cieszę się bardzo, że już tak wiele osób zdecydowało się na rogaliki marchewkowe. Prawda, że są niesamowicie piękne, prościutkie i pyszne? Na ciasto buraczane odważyła się na razie tylko jedna osoba;) Ale jedna Wiosenka wiosny nie czyni. Teraz ja się za nie wzięłam. Ale wiecie co? Nie ma się czego bać. To po prostu mocno czekoladowe ciasto, buraka wcale nie czuć. Wcale a wcale! Takie brownie tylko zamiast kostki masła dajecie buraka;) Jednak muszę zweryfikować nieco oryginalny przepis. Czekoladowe ciasto buraczane z moimi modyfikacjami  250 g gorzkiej czekolady (dałam 2 tabliczki jedną 90% drugą 60%) 3 jajka 200 g brązowego cukru (dałam 170, ale jeżeli użyjecie 250 g mocno kakaowych czekolad, to wcale nie będzie za dużo) 100 ml oleju 1 łyżeczka ekstraktu waniliowego 100 g mąki 1/2 łyżeczki sody oczyszczonej 1/2 łyżeczki proszku do pieczenia (dałam po prostu łyżeczkę proszku BIO zamiast proszku i sody) 50 g mielonych migdałów 250 g surowych buraków startych na drobnych oczkach (to jeden przeciętnie duży) Na polewę: 100 g gorzkiej czekolady100 g cukru100 g kwaśnej śmietany Wykonanie ciasta:Czekoladę połamać na kawałki i rozpuścić w kąpieli wodnej, po czym ostudzić. Jajka ubić z cukrem i olejem do uzyskania kremowej masy. Następnie delikatnie połączyć masę jajeczną z ekstraktem waniliowym, przesianą  mąką, sodą, proszkiem do pieczenia i mielonymi migdałami. Ze startych buraków odcisnąć nadmiar soku (lepiej za bardzo się do tego nie przykładać lub całkiem olać:)). Dodać je do ciasta wraz z roztopioną czekoladą i dokładnie wymieszać. Przełożyć masę do blaszki lub tortownicy (22 cm - to stanowczo za duża forma, sugeruję mniejszą np keksówkę) z dnem wyłożonym papierem i piec w piekarniku nagrzanym do 180°C przez  50-60 minut do suchego patyczka. Ja piekłam tylko 40 i już miało stanowczo dość, ale miałam płaską formę, więc trzeba po prostu pilnować. Jeżeli ciasto zbytnio się rumieni od  góry, można je przykryć folią aluminiową. Mnie się "zrumieniło" od spodu;) Upieczone ciasto odstawić na  chwilę, po czym wyjąć z formy i ostudzić na kratce.   Przygotować polewę: czekoladę rozpuścić w kąpieli wodnej, ostudzić.  Zmiksować razem z cukrem i śmietaną. Rozsmarować po wierzchu i brzegach  wystudzonego ciasta. - Ja nie zrobiłam polewy wcale.  Naprawdę fajne ciasto czekoladowe. Osobiście wolałabym coś bardziej buraczanego;P Jak np moje buraczkowe:D Ale i tak jest to smaczne ciasto i do tego bardzo baaardzo czekoladowe, więc spokojnie możecie je piec. 