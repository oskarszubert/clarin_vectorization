Oj zimno nam strasznie. Odliczam chwile, kiedy kaloryfery zaczną grzać. Wcale nie chce mi się wstawać rano, gdy wystawiając nos spod kołdry widzę jak bucha para. Tym bardziej nie mam weny by tarmosić Córcię do przedszkola, choć przynajmniej tam się zagrzeje. Pomału dzieciaki zaczynają się z powrotem wdrażać w codzienny rygor i już nikt (prawie) nie płacze. A ja nadmienię, że po mojej jakże niezmiernie uprzejmej awanturze, moje dziecię nie jest już sadzane przy osobnym odległym stoliku, na który trafiają pomyje po innych dzieciach, lecz jada swój bezalergiczny suchy prowiant razem z resztą dzieciaków. Tymczasem Córcia zażyczyła sobie upiec ciasto na wizytę swojej kuzynki (tej od tortu królewny): czekoladowe z wiśniami. Udało mi się ją przekonać, że fajniej byłoby, gdyby ciasto upiekła wspólnie z kuzynką (po prostu zapomniałam wyciągnąć wiśnie z zamrażalnika i ściemniałam dziecku;)) Następnego dnia, gdy wiśnie się już rozmroziły (a trwało to długo ze względu na małą różnicę temperatur;)), Córcia się do nich dorwała, by po chwili poinformować mnie:- Wiesz Mama, namyśliłam się. Zrobimy ciasto czekoladowe bez wisienek.  Na szczęście nie zjadła wszystkich;) Tego co zostało nie starczyłoby na blachę 20x20, więc przygotowałam dziewczynkom moją super mini tortownicę 18 cm. Dwie dziewczynki piekły razem tocząc boje o to, co która z nich ma dodawać. Ale o dziwo nic nie nabałaganiły. A ciasto wyszło rewelacyjne, pomimo iż dodane zostało jajko.  Przepis na ciasto ucierane na oleju z jednym jajkiem powstał podobnie jak okropne ciasto z paskudną kruszonką na bazie mojego jakże rewelacyjnego czekoladowego ciasta bez jajek. Chociaż ciasto ucierane jest nazwą jedynie umowną, ponieważ nic nie trzeba ucierać, wystarczy pomieszać trzepaczką lub nawet łyżką. 1,5 szklanki mąki1 jajko3/4 szklanki mleka koziego3/4 szklanki cukru1 łyżeczka proszku do pieczenia BIO6 łyżek oleju1 łyżka wiśniówki1 łyżeczka octu balsamicznego (dodanego jak zwykle tuz przed wylaniem do formy)pół tabliczki gorzkiej czekolady - posiekanej wiśnie Ja przygotowałam wiśnie, przekrawając je na pół. Składniki ciasta zostały pomieszane na zmianę przez obie młode damy. Po przelaniu do formy, ułożyłam na wierzchu wiśnie korzystając z zamieszek odnośnie wylizywania miski, trzepaczki i łyżki:) Piekło się, aż się upiekło w 180°C. Trwało to niemiłosiernie długo, co świadczy o kolejnej przewadze ciast bez jajek, które nie dość, że lżejsze w smaku to jeszcze są gotowe po 20 minutach.  Zaś w przedszkolu powstało drugie wspomniane dzieło: AUTOPORTRET.- Mama, sama narysowałam! Nikt mi nie pomagał.  Czyż to nie jest prawdziwy talent? :D 