Rozpoczął się nowy rok szkolny. Tymczasem została mi jeszcze jedna rzecz, z którą muszę się rozprawić. Różowy termos, w którym nosiłam do przedszkola hipoalergiczne zupy dla Córci. Szczerze go nienawidzę! Codzienne poranne gotowanie dwóch obiadów to była moja udręka. Zamiast wstawać jak człowiek, musiałam zrywać się godzinę wcześniej i gotować dla alergicznych dzieci. A po przedszkolu termos trzeba umyć, a jakoś W nigdy do tego się nie kwapił, tylko ja dzień w dzień musiałam wyskrobywać oślizgłe resztki. Brrr... Teraz zostało mi tylko przygotowywanie obiadów do żłobka, ale w żłobku potrafią dziecku odgrzać jedzenie, więc termos nie jest potrzebny. No i jest różowy :/ Krótko mówiąc ten termos ucieleśnia moje udręki przedszkolne i alergiczne.  Długo rozmyślałam, jak można by zabić ten termos? Bo wyrzucić go, to stanowczo za mało. Ale robiąc mu zdjęcie pożegnalne pomyślałam, że może dałoby się go użyć do innych celów? Recyklingować jakoś. Może Wy macie pomysł? Jak twórczo zniszczyć lub inaczej wykorzystać różowy termos ze stali nierdzewnej o objętości 0,5l?  Na Wasze pomysły w komentarzach czekam do czwartku 12 września. Można zgłaszać kilka pomysłów, ale proszę, żeby każdy był w osobnym komentarzu. Osobę, której rozwiązanie najbardziej mi się spodoba, wyda mi się najbardziej kreatywne lub najbardziej widowiskowe (lecz realistyczne), nagrodzę „Kwiatową ucztą” - na życzenie z dedykacją :)  Miłej zabawy :) 