Niestety musimy na chwilę wrócić do jajek przepiórczych. Więc uznałam, że może jest jeszcze ktoś, kto się musi z nimi użerać, więc może się przydać kilka małych uwag, jak się obchodzić z jajkami przepiórczymi.  1. Informacja o tym, że przepiórcze jajka trzeba otwierać nożem, zazwyczaj jest umieszczona na ich opakowaniu. Ja od siebie mogę polecić do tego celu nóż piłkowany. Skorupka przepiórcza jest bardzo delikatna, ale błonka pod nią jest badzo mocna, więc naprawdę nie próbujcie tego robić palcami. 2. Jedno jajko kurze odpowiada mniej więcej 4 jajom przepióczym. Przy czym w jajku przepiórczym żółtko zajmuje ponad połowę objętości, a w jajku kurzym tylko 1/3, więc jeżeli do jakiegoś przepisu trzeba je rozdzielić, należy uwzględnić tę różnicę. Choć osobiście nigdy nie byłam tak zdesperowana, by to robić;) 3. Przepiórcze jajka gotują się na twardo 3 minuty. Jajecznica robi się w 30 sekund, więc trzeba najpierw rozbić do miseczki odpowiednią ilość jaj, a nie wbijać po kolei na patelnię, bo zanim się dojdzie do trzeciego, pierwsze już jest usadzone. 4. Przepiórki są mniej eksploatowane w znoszeniu jaj niż kury, więc czasem bywa tak, że część jajek w opakowaniu musiało nico dłużej leżakować przed sprzedażą. Prostym sposobem sprawdzenia świeżości jest zanurzenie jajek w wodzie. Te pływające trzeba wyrzucić. Jajko świeże spada płasko na dno. Takie, które się nieco pionowo unosi już jest podejrzane i lepiej je otwierać nad spodeczkiem i uruchomić analizę organoleptyczną uwzględniającą wygląd, lepkość i zapach.  5. Jaja przepiócze smakują niemal tak samo jak kurze. Są jednak nieco delikatniejsze, a żółtko jest o wiele bardziej kremowe niż w jajach kurzych. Mogą być bezpieczną alternatywą dla osób uczulonych na jajka kurze, jednak należy je wprowadzać do diety ostrożnie, ponieważ i tak mogą wywołać objawy alergii. 