"A teraz maj, dokoła majWyświęca ogrody.I cały ja, i cały jaZanurzony w Jordanie pogody. A teraz maj i maj i majDokoła się święci.Od wonnych bzów, szalonych bzówWprost w głowie się kręci." Chciałam coś z nich zrobić. Ale nie znałam żadnego przepisu. Znałam już smażone w cieście kwiaty dzikiego bzu czarnego ale nigdy nie próbowałam liliowych kwiatów lilaka. Wyprawa daleko, daleko w pola, byle dalej od miasta zaowocowała (a właściwie zakwitła) ogromnym pękiem bzu. Myślałam o bezach, takich jak zrobiła Komarka z fiołkami ze względu na kalambur: bzowe bezy bezowe bzy:) Jednak kiedy spróbowałam bzu na surowo, nie specjalnie mi smakował. Miał gorzkawy smak rzeżuchy i cytryny pod pierzyną duszących słodkich bzowych perfum. Ale skoro się uparłam, żeby jeść kwiatki, to będę jadła kwiatki i już. W końcu akcja Kwitnący talerz, nomen omen et nolens volens, musi kwitnąć! Niniejszym jest to chyba pierwszy przepis w polskiej sieci na danie z bzu lilaka:)  Lilakowe racuchy mleko koziewoda gazowana (mniej więcej 1:1)cukier (trochę)szczypta soliłyżka oliwystarte jabłkamąka (do uzyskania dość gęstej konsystencji)oberwane kwiaty bzu lilaka (wolałam nie próbować gałązek;))Pomieszać i usmażyć.  Podałam z dżemem agrestowym, ponieważ połączenie bzu i agrestu zaryło mi się głęboko w pamięci przez Sapkowskiego:) W czasie smażenia pachniało bzem. Racuszki - pierwsza klasa:) Ale w smaku bzy ani nie pomogły, ani nie przeszkodziły również. O ile w fiołkach się zakochałam i targana namiętnościami miałam dylemat: czy jeść, czy wąchać, czy patrzeć, to bez bez żalu zostawię na gałęzi. Jest tak wykwintny, że aż zbędny. Podobnie jak kawior, przynajmniej w mojej opinii, niby jest jadalny, nie znaczy, że trzeba go jeść. Może bez znajdzie drogę przez żołądek do serca kogoś innego. Tylko trzeba wymyślić inny przepis :P 