Sałatę z bratkami robiłam całkiem niedawno, jednak chciałam ponownie zjeść bratki na spokojnie, w domu. Poza tym znowu byłam w telewizji;) Danie pochodzi jeszcze sprzed powodzi. Nasz malusieńki ogródek, który pieczołowicie z Córcią wydarłyśmy z trawnika zalały strugi wody i nie wiem, czy coś da radę w nim wykiełkować... Co gorsza, korzystając z wczorajszej przerwy w deszczu przespacerowałam się (przebrodziłam) pod las do dzikich róż. Są jakieś pół metra pod wodą. Nie wypada płakać po różach, kiedy tyle osób straciło niemal wszystko. Jednak żal mi, miałam wobec róż wielkie plany w tym roku. Może wytrzymają? Tymczasem wspomnienie kulinarne po bratkach.  Sałata lodowa, pomidorki czereśniowe, oliwki, oliwa i bratki. Osobiście zdecydowanie wolę bratki w daniach wytrawnych niż w deserach. Ich zielono-winny smak nie odpowiada mi w towarzystwie cukru, natomiast w towarzystwie sałaty i obiadu jak najbardziej. 