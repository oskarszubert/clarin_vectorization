Uwaga! Uwaga! Zakończył się własnie konkurs "Rosół - i co dalej?" Jeszcze do jutra spóźnialscy mogą przesyłać swoje propozycje na mój adres emailowy. Większość dań można obejrzeć na durszlaku, ale jeszcze sporo zostało zgłoszonych mailowo, więc poczekajcie na moje podsumowanie:)  Ogłoszenie wyników i przyznanie nagrody głównej nastąpi po obradach komisji, czyli niewiadomokiedyaleniedługo. A oto moje dania, które nie biorą udziału w szrankach: Tak gotuję rosół: Skrzydło z indyka, udko z kurczaka, pół kilograma kurzych skrzydełek, porcja rosołowa - mięso zalewam zimną wodą w garze bigosowym, dosypuję 1 łyżeczkę soli i gotuję na malutkim ogniu bez przykrycia, tylko tak żeby woda sie ruszała, ale nie bulgotała. Po zagotowaniu usuwam szumowiny, najłatwiej to zrobić kiedy mają jeszcze postać pianki. Kiedy mięso jest jeszcze twarde dodaję: 3 duże marchewki, 2 pietruszki, kawałek pora, ósemkę kapusty włoskiej, ćwiartkę selera z liścmi i 3 małe łyżeczki soli. Ubywającą wodę trzeba uzupełniać w trakcie gotowania, dlatego najlepiej używać źródlanej, żeby nie zagęszczać różnych małociekawych soli zawartych w kranówce. Podaję z makaronem, a czasem ze spaghetti, pokrojonymi naleśnikami, lanym ciastem lub ostatecznie z ryżem, ale tego akurat nie lubię. Panierowane kawałki kurczaka Mięso oddzielam od kości i skór. Panierkę robię grubą i mocno chrupiącą z zamiennika jajka, obtaczam w bułce tartej i smażę Zapiekane skrzydełka i nóżki Kawałki kurczaka obsypuję solą i przyprawami (ostra papryka, tymianek, majeranek, rozmaryn) i opiekam pod górną grzałką aż skórki staną się brązowe i chrupiące (tak, tak, bogate źródło wielopierścieniowych węglowodorów aromatycznych, amin heterocyklicznych i akrylamidu).   Makaronowa sałatka z mięsem z rosołu Mięso z rosołu oddzielone od kości, makaron (np kolorowe świderki lub pełnoziarniste penne) oraz: oliwki, suszone pomidory, ugotowane brokuły;lub: kukurydza, oliwki, jajko na twardo, kiszony ogórek. Do tego zioła (bazylia, tymianek) i sos winegret. Sałatka z mięsem z rosołu Sałata lodowa, mięso oddzielone od kości mechanicznie :), groszek, kukurydza, ziemniaki pokrojone w plasterki, fasola biała i co jeszcze się znajdzie w lodówce. Do tego winegret lub majonez. Acha, no i ordynarne odsmażane mięso z kaszą Mięso z rosołu oddzielone od kości smażę na oleju (lub maśle) na chrupiąco, przyprawiam "comiwpadniepodrękę" i podaję z kaszą gryczną lub jęczmienną, kuskusem lub ryżem i jakimś warzywem. 