Piliście kiedyś kawę z żołędzi? Ma dosyć uciążliwe fusy, ale poza tym jest całkiem przyjemna. A własnoręcznie przygotowana będzie wprost magiczna!  Po pierwsze należy zebrać żołędzie. Nie należy tego robić przed świętym Michałem (26 września) ponieważ żołędzie, które spadają z drzewa jako pierwsze są w większości robaczywe. Lepiej poczekać, aż zaczną spadać te naprawdę dojrzałe, bez czapeczek, a w dodatku przejdą już pierwsze przymrozki. Żołędzie trzeba rozłupać - młotkiem. Odrzucić ewentualnie zamieszkałe.  Wyłuskane żołędzie należy teraz wyługować. Specjaliści (tacy jak Łukasz Łuczaj, czy Wojciech Szymański) zalecają moczenie z popiołem drzewnym, ale że o takowy trudno w mieście, moim zdaniem można użyć sody. Wobec tego żołędzie trzeba zalać gorącą wodą, dodać łyżkę sody (lub popiołu z palenia drzewa liściastego) i zostawić na noc. Wypłukać i następnego dnia powtórzyć. I jeszcze raz ponownie na trzeci dzień. Do wody będą przechodziły brązowo zabarwione taniny odpowiedzialne za gorycz, a po każdym moczeniu woda będzie coraz jaśniejsza. Na koniec porządnie wypłukać. Inna metoda odgoryczania polega na wypłukiwaniu tanin dużą ilością wody. Należy worek z żołędziami przywiązać do dna łódki i niech sobie tak pływa przez kilka tygodni... Odgoryczone żołędzie trzeba zmielić (w blenderze), namoczone żołędzie są dosyć miękkie. Potem należy je wysuszyć w piekarniku nastawionym na 50°C. Po suszeniu ponownie zmielić. Następnie na suchej patelni uprażyć "kawę". Delikatnie, żeby nie spalić, lecz wydobyć aromat.  Koniec pracy. Pozostaje kawę zaparzyć. Można po turecku albo w kawiarce (wtedy unikniemy większości fusów). Najlepiej w towarzystwie cynamonu, goździków i kardamonu. Kawa żołędziowa to moja aromatyczna propozycja do Korzennego Tygodnia u Ptasi. Smacznego! 