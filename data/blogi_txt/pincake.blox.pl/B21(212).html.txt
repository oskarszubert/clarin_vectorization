Wszyscy w panice szukają już świątecznych przepisów, a ja bawię się warzywami. Ale bez obaw, propozycje świąteczne też będą :) ﻿ Marchewka z kolendrą to świetne połączenie smakowe, sprawdza się zarówno na ciepło jak i na zimno. Pochodząca z Azji fioletowa marchewka (ciemna odmiana nazywana jest czarną) w zasadzie smakuje tak samo jak pomarańczowa, może jest nieco ostrzejsza. Ale jaka ona jest śliczna! I taka fotogeniczna :) Tylko uwaga - silnie farbuje dłonie! Wyciągi z czarnej marchwi są z resztą używane do kolorowania żywności.  Surówka z fioletowej marchewki z kolendrą Marchewkę pokroić w drobne słupki lub zetrzeć na tarce starając zbliżyć się do idealnych julienne;) Zmieszać łyżkę oliwy, łyżeczkę miodu i łyżkę soku z cytryny, polać marchew i odstawić pod przykryciem na przynajmniej kwadrans. Przed podaniem posypać obficie poszatkowanymi listkami kolendry. Fioletowa marchew karmelizowana na ostro Na patelni rozgrzać łyżkę miodu, łyżkę oliwy i pół ząbka czosnku, dorzucić pokrojoną w słupki marchewkę i chwilę dusić. Kiedy cały sok odparuje doprawić solą, papryczką chilli i ulubionymi ziołami. Ponieważ święty Mikołaj przyniósł mi w koszyczku same frykasy, więc działam z nimi, działam! Wbrew postępującej szaro-białości bawię się kolorami i na moim stole wylądowały: fioletowa marchewka, żółta marchewka, różowe pasiaste buraki, czarne pomidory, fioletowe ziemniaki i topinambur.  A fioletowa marchewka akurat wpasowała się w Tęczę smaków. P.S. Ponieważ niemal każdy o to pyta, to odpowiadam, że tego typu warzywa, ale też jadalne kwiaty i kiełki można kupić np w Fusion Gusto lub ich firmach partnerskich np krakowskich Świeżych ziołach. 