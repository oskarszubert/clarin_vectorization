Zapraszam serdecznie do Klubu Kwiatożerców! To już czwarta edycja akcji, w której jemy jadalne kwiaty.  Bawimy się, bo o zabawę tutaj chodzi, przez całą wiosnę i lato, aż do końca sierpnia. W akcji liczą się również przyprawy kwiatowe. Natomiast niejadalne kwiatowe dekoracje nie nadają się do Klubu Kwiatożerców. Zapraszam również do dołączenia kwiatowych przepisów, które ukazały się od początku tego roku. Bardzo proszę, postarajcie się wyjść poza brokuły i kalafiory, bo to nie o nie tu idzie;) Swoje kwiatowe przepisy możecie rejestrować na durszlaku, mikserze lub przysyłać na maila pinkcake()gazeta.pl Uprzejmie proszę o opatrzenie przepisów moim banerem lub linkiem do tego wpisu albo prowadzącym bezpośrednio do podsumowania, które będę uzupełniać w miarę na bieżąco. Proszę, o sprawdzenie, czy nie zamieszczacie przypadkiem banerów prowadzących do podsumowań na agregatorach blogowych - choć bardzo cenne, to nie one są organizatorami zabawy, a ich podsumowania nie będą kompletne. ﻿﻿    Inspiracje do kwiatowych przepisów znajdziecie w naszej wspólnej Kwiatowej Książce Kucharskiej z roku 2009, 2010 i 2011. Mam nadzieję, że pomocna dla Was okaże się również moja książka: "Kwiatowa uczta. Jadalne kwiaty w 100 przepisach", która już (klik) jest dostępna:)  A poniżej zapraszam do zapoznania się ze szczegółami dotyczącymi jedzenia kwiatów. Skrócona lista jadalnych kwiatów: kwiaty ozdobne: aksamitki, begonie, bławatki, bratki, chryzantemy, fiołki wonne, floksy, geranium (pachnąca pelargonia), goździki, hibiskus, lewkonie, liliowce, lwiepaszcze, maki, magnolie, nagietki, nasturcje, niecierpki, róże, słoneczniki, stokrotki, szafirki, tulipany, wiciokrzew japoński kwiaty drzew i krzewów: akacja (robinia), bez czarny, bez lilak, cytrusy, goździkowiec, grusza, jabłoń, jaśmin (nie jaśminowiec), judaszowiec, lipa, śliwka, wiśnia  kwiaty ziół: anyż, bazylia, czosnek, kolendra, koniczyna, koper, lawenda, lubczyk, mięta, mniszek lekarski, ogórecznik, oregano, rozmaryn, rumianek, szałwia, szczypiorek, ślaz, tymianek, żywokost kwiaty warzyw: kwiaty cukinii (kwiaty męskie i żeńskie), kwiaty dyni, kwiaty zielonego groszku, kwiaty fasolki szparagowej, no i kalafiory, brokuły, kapary i karczochy:) Przy jedzeniu kwiatów warto pamiętać o środkach ostrożności: 1. Nie jedzcie kwiatów roślin trujących ani kwiatów, których nie znacie lub macie problemy z ich identyfikacją. Jeżeli macie jakiekolwiek wątpliwości - zrezygnujcie albo przyślijcie mi zdjęcie. Lista roślin trujących: azalia czyli rododendron lub różanecznik (Rhododendron, Azalea), barwinek (Vinca), glicynia (Wisteria), groszek pachnący (Lathyrus odoratus), hiacynt (Hyacinthus), hortensja (Hydrangea), irys (Iris), jaskier (Ranunculus), konwalia (Convallaria), kaczeniec czyli knieć błotna (Caltha palustris), krokus jesienny (Colchicum), lantana pospolita (Lantana camara), naparstnica (Digitalis purpurea), oleander (Nerium oleander), ostróżka (Delphinium), powojnik (Clematis), lobelia (Lobelia), zawilec vel anemon (Anemone), żonkile i narcyzy (Narcisuss). Tych kwiatów nie wolno używać nawet do dekoracji potraw! 2. Nie wolno zbierać w celach konsumpcyjnych kwiatów, które rosły na terenach zanieczyszczonych i w pobliżu ruchliwych dróg. Nie wolno jeść kwiatów z kwiaciarni. Były sztucznie nawożone, opylane, pryskane nabłyszczaczami, utrwalaczami itp. Nie należy również jeść kwiatów ze sklepów ogrodniczych, chyba że mają certyfikat uprawy ekologicznej i jest wyraźnie zaznaczone, że roślina nadaje się do spożycia. Pamiętajcie o bezwzględnej konieczności mycia kwiatów rosnących nisko przy ziemi. Kwiecień to pora siewu wielu jadalnych kwiatów, więc warto je samemu posiać w ogródku lub na balkonie. 3. Jedzenie kwiatów warto zaczynać od niewielkich ilości, pojedynczych sztuk, a najlepiej samych płatków. Kwiaty o intensywnym zapachu będą też miały wyrazisty smak. Kwiaty tego samego gatunku, choćby najpiękniejsze i najokazalsze ale bezzapachowe, będą smakowały trawiaście.Jednak istnieją wyjątki od tej reguły (nasturcje, begonie) a wiele kwiatów pozbawionych zapachu może być z powodzeniem używane do sałatek. Kilka ilustracji: JADALNE KWIATY W KWIETNIU JADALNE KWIATY W MAJU NA PRZEŁOMIE MAJA I CZERWCA JADALNE KWIATY W LECIE i moja książka na papierze Zapraszam serdecznie i życzę smacznego kwiatka:) 