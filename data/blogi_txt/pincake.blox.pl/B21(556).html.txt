Prima Aprilis blisko, pora więc odkurzyć pomysł z oszukanym piwem. Ostatnio nabrałam tak gości na przyjęciu urodzinowym Córci;) Dziewczynki najpierw były zaszokowane, a potem z bananowymi uśmiechami szokowały rodziców, że ciocia Gosia dała im piwo;) Co prawda Wielkanocna obfitość posiłków raczej nie sprzyja podawaniu złocistego trunku, to pewnie najbardziej wytrwali piwosze skuszą się na szklaneczkę jęczmiennego napoju. Oszukiwane piwo na Prima Aprilis 1 galaretka pomarańczowa400 ml wody Zagotuj wodę i rozpuść w niej galaretkę. Galaretkę wystudź, a kiedy będzie już na granicy tężenia (musi być jeszcze płynna, ale już delikatnie czuć, że gęstnieje), przelej część do kufli (polecam małe naczynia, pół litrową porcję ciężko zjeść na raz, ale najlepiej wybrać szklankę, z której zazwyczaj ofiara żartu zazwyczaj pija), zaś resztę zmiksuj na najwyższych obrotach. Powstanie pianka, którą należy wyłożyć na wierzch "piwa". Odstaw je do lodówki do całkowitego stężenia.  Jeżeli chcesz, żeby "piwo" miało bardziej naturalny kolor, możesz dodać łyżeczkę brązowego cukru lub na chwilę zanurz w wodzie torebki herbaty ekspresowej. Jeżeli trudno Ci ocenić, czy galaretka już się zsiada, to możesz spróbować miksować wcześniej, najwyżej wtedy piana się nie utrzyma, po czym spróbuj ponownie za chwilę. A jak się przegapi ten moment i galaretka się zsiądzie, można wstawić miskę z galaretką do naczynia z ciepłą wodą - galaretka ponownie się rozpuści i po chwili można próbować miksować jeszcze raz. Biorąc pod uwagę ilość udostępnień mojego przepisu (na samej zszywce ponad 7500 przepięć), trzeba się spieszyć z wykonaniem, zanim wszyscy piwosze nie poznają dowcipu. Choć oczywiście tylko nieliczni wybrańcy będą wiedzieć, kto ten dowcip wymyślił... Ach, ciężkie jest życie anonimowego geniusza :D 