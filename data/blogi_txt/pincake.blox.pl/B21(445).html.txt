To było najgorsze ciasto, jakie jadłam. Co prawda nie robiłam go osobiście, tylko moja mama dla swojej ukochanej wnusi 5 lat temu, ale ja również ponoszę za nie odpowiedzialność. Zrobiłam do niego masę, dekorację też, ale moja największa wina polegała na tym, że nie powstrzymałam babci przed zrobieniem tego tortu:D Ciasto takie, jak na    ciasteczka piwoszki: 2 szklanki mąki1/2 szklanki piwa1 margaryna Wszystko trzeba zagnieść, schłodzić i rozwałkować. Dwa podstawowe błędy, którym nie zapobiegłam (cóż akurat nie dysponowałam bronią palną) to: 1- nie posłodzenie ciasta, 2 -naponczowanie go. W efekcie powstała okropna w smaku lepka klucha:[ Masa czekoladowa to margaryna utarta z cukrem pudrem, rozpuszczoną gorzką czekoladą i budyniem zrobionym z półtorej szklanki słodkiego mleka sojowego i 2 łyżek mąki ziemniaczanej. Masa była nie tylko jadalna ale nawet całkiem smaczna. Chociaż rodzina była dopiero na etapie przyzwyczajania się do smaku mleka sojowego, to masę wszyscy zlizywali a ciasto wylądowało w koszu. Jednak to był pierwszy tort, jaki mogła zjeść moja alergiczna siostrzenica i była zachwycona samą ideą tortowatości. A misiu?... Ach, misiu! Jejku, jak ona się z niego cieszyła, wspominała go jeszcze po roku. Tak więc, o ile ciasteczka są bardzo fajne, to tort był całkowitą pomyłką. Ale cóż, nie znaliśmy wtedy innych przepisów na ciasta bez jajek i mleka. Wtedy nie miałam internetu ani motywacji:) Biedna była moja siostrzenica, dobrze, że już jej prawie ustąpiła ta alergia. Mam nadzieję, że mojej Córci też minie... Tak mnie wzięło na wspomnienia, bo już nie długo będą 8 urodziny siostrzenicy, a poza tym mam teraz porównanie z tortem bezalergicznym na 3 urodziny dla własnej Córki, który jest tutaj. Znalazłam zdjęcie rok później. Takie samo ciasto (ale z cukrem waniliowym), taka sama masa, lecz w ogóle nie ponczowane. Pod masą czekoladową była jeszcze masa pomarańczowa, taka jak w mazurku. Może nie było rewelacji ale już duuużo lepiej;) 