Nie mam szczęścia do kwiatów w tym roku. Zupełnie. Długi weekend ociekał deszczem i nie pojechałam zbierać mniszków na syrop mniszkowy, czyli inaczej "miodek majowy". Ten weekend też nie był całkiem udany. Co prawda dojechaliśmy na wieś, odwiedziliśmy rodzinę, ale wszystkie kwiaty były pozamykane, a po godzinie naszego pobytu lunęły na nas strugi deszczu. Na razie mogę zapomnieć o syropie czy konfiturach z mniszka, to był mój ostatni wolny weekend w tym roku:( Na szczęście jadalne są również całkiem niedojrzałe, nierozwinięte pączki mniszka lekarskiego. A w ich zbieraniu deszcz zupełnie nie przeszkadza:) Wyczytałam, że należy odciąć dna kwiatowe i zblanszować je lub usmażyć. Niestety wróciliśmy bardzo późno, a cały następny dzień cały aż do wieczora spędziłam w pracy. Pączki schowałam do lodówki w nadziei, że niska temperatura i ciemność zapobiegnie ich rozwijaniu. Na moje nieszczęście niezbyt to pomogło i większość pączków zaczęła się rozwijać. Te choćby najlżej rozwinięte na patelni rozpadły się na setki złotych płatków, barwiąc olej na piękną słoneczną żółć. W całości zostało zaledwie około 20. Która to ilość stanowiła porcję w sam raz dla mnie, bo i tak cała pozostała część naszego stadka odmówiła spożycia takich dziwactw:P Miałam zamiar podać je (sobie:)) z bułeczką, ale okazało się, że bułki tartej niet, więc zjadłam po prostu z masłem.  Pycha! Zupełnie zapach i smak zapożyczony od szparagów. Delikates godny królewskiego stołu. Smażyła je również Wegetarinka. 