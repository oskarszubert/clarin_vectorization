Kwiaty cukinii to wspaniały dar natury. Ciekawe kiedy wreszcie zaczną je sprzedawać? Tymczasem jeszcze raz polecam własną uprawę na balkonie. Naprawdę warto odstąpić kawałek miejsca na doniczkę lub skrzynkę i przez całe lato mieć dostawę pięknych żółciutkich kwiatów. Przed jedzeniem z kwiatow należy usunąć pręciki.  Chciałam dać jeszcze jedną szansę kwiatom cukinii w słodkim wydaniu. Usmażyłam je w cieście naleśnikowym, ale nie z serem i szynką, jak zazwyczaj, lecz z nadzieniem bananowym podpatrzonym u Kwiecienki.  Ciasto naleśnikowe z mleka koziego, mąki, szczypty soli i szczypty cukru waniliowego. Nadzienie utrzeć z banana, moreli, skórki pomarańczowej, soku cytrynowego, cynamonu, migdałów i łyżeczki dżemu brzoskwiniowego. Nadzienie nałożyć łyżeczką do wnętrza kwiatka pozbawionego pręcika, zwinąć płatki, zanurzyć w cieśćie i wrzucić na patelnię z rozgrzanym olejem. Smażyć na rumiano. Dobre, ale bez fajerwerków. Zdecydowanie wolę kwiaty cukinii na ostro i wytrawnie. W słodkim wydaniu odczuwałam pewien dysonans smakowy.To zupełnie odwrotnie jak owoce cukinii, które dla mnie są składnikiem wybitnie cukierniczym;) 