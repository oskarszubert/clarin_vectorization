W czwartym tygodniu życia mojej Córki wyszła szorstka wysypka na policzkach, potem czerwone plamy w zgięciach łokci i kolan. Przyjęłam to z ciężkim westchnieniem od serca. Nie była to już dla mnie nowość, bo moja siostra 5 lat wcześniej przchodziła to samo. Moja sytuacja była o tyle lepsza, że już od 5 lat wiedziałam, czym jest skaza białkowa. Moja siostra musiała sama się dowiadywać wszystkiego od zera. Lekarze nic nie mogli pomóc, wmawiali tylko, że to potówki, alergia na proszek do prania albo zła pielęgnacja skóry. Siostra wszystkich informacji szukała sama, dopiero od niej uczyliśmy się my. Kiedy okazało się, że moje dzieciątko nie toleruje jajek, mleka i całego nabiału, wołowiny i cielęciny, wiedziałam, że to nie tragedia, z tym da się żyć. Po prostu miałam nadzieję, że będę mogła zadzierać nosa, że moje dziecko jest normalne:) No i utarło mi ten nos... Przez 2 lata karmiłam piersią, sama żyjąc na bezmlecznej, antykrowiej, bezjajecznej diecie. Szczerze mówiąc było mi obojętne, co jem, byle tylko nie czuć głodu i zapewnić podaż składników odżywczych mojemu dziecku. Córka na szczęście nie jest niejadkiem i właściwie zjada wszystko co dostanie. Rzeczywiście najtrudniej w eliminacyjnej diecie bezmlecznej i bezjajecznej jest ze słodkościami. Trudno zrobić biszkopt bez jajek. Bezy, lukier klasyczny nie istnieją. A kupienie czegoś słodkiego gotowego jest praktycznie niemożliwe.  Mojej siostrze nie bardzo się udawało, a ja wstyd przyznać nie podniosłam wtedy rękawicy. Mięso i warzywa zawsze można jakoś przyrządzić, ale upiec ciasto bez jajek jest już trudno. Kombinuję jak mogę, przerabiam przepisy jajeczno-mleczne i czasem coś mi się uda. Dlatego w ogóle się wzięłam za dekorowanie ciast, żeby przynajmniej wizualnie je urozmaicić:) Mina dziecka, kiedy widzi (i może zjeść!) niebieskiego pająka, zwiewnego motyla, bukiet kwiatków czy tort z lalą jest niezapomniana. Dla takiego widoku na prawdę warto się pomęczyć. Mojej Córeczce nie wolno jeść wielu rzeczy, ale za to z pomocą odrobiny wyobraźni staram się wyczarować jej takie rzeczy, o których inne dzieci nawet nie marzą. Nadzieja na zdrowie jest. Moja siostrzenica w wieku 6 lat wyrosła z alergii to może i moja Mała też w końcu ozdrowieje :) 