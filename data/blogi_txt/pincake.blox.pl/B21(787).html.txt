O tym, że hosta ma jadalne kwiaty, teoretycznie wiedziałam, ale uważałam ją za roślinę egzotyczną, trudną do zdobycia, wobec tego nie wartą wspomnienia. Tymczasem w nowej książce Łuczaja, pojawiła się w pełnej krasie funkia i wtedy mnie olśniło, że hosta to przecież to samo co funkia. A ta wspaniale rozrasta się pod przedszkolem. Nie zwlekając, postanowiłam skorzystać z okazji, że właśnie kwitnie i udać się na grandę. Jeżeli nie jesteście przekonani do kwiatów, nie skreślajcie tego dania z listy, waniliowe risotto, to pyszny deser, który możecie podać z sezonowymi owocami lub owocowym musem. A zdjęcie risotto miało premierę w Dzienniku Bałtyckim;)  Risotto z kwiatami funkii na liściu hosty pół szklanki ryżu do risotto (np. arborio)ok. 2,5 szklanki mleka (ja dałam jedną owsianą, a resztę dolewałam kozie)ok. 2 łyżek cukru z wanilią1 łyżka oliwy Ryż wysypać na patelnię z oliwą i podprażyć chwilę. Wlać 1 szklankę mleka. Pomalutku zagotować. Mieszając drewnianą łyżką, gotować na malutkim ogniu, dolewając małymi porcjami mleko, aż ryż całkiem zmięknie. Jednak pilnujcie, żeby całkiem się nie rozsechł. Ugotowany ryż powinien być nadal mokry i lepki. Na koniec dodać cukier, rozmieszać i przestudzić. Podawać na dokładnie umytym i osuszonym liściu funkii udekorowane kwiatami na wszelki wypadek pozbawionymi pręcików (polecam mój artykuł o bezpieczeństwie jedzenia kwiatów).  Kwiaty hosty mają całkiem przyjemną konsystencję, która przypomina mi sałatę masłową, a na dnie kielicha czeka porcja niesamowicie słodkiego nektaru. Więc polecam spróbować :) Liście też są jadalne, ale tylko wiosną, zanim wypuszczą pędy kwiatowe. Teraz są bardzo łykowate, jednak i tak ich spróbowałam. Mają bardzo fajny smak, więc na wiosnę, na pewno zjem więcej. Natomiast można by je fajnie wykorzystać do zawinięcia produktów na grilla, zamiast folii aluminiowej, albo jak to robią nowobogaccy - liści bananowca sprowadzanych specjalnie w tym celu, bo przesyłka trwa tylko trzy dni :D Szukacie egzotyki? Rośnie w ogródku ;) Pozdrawiam dziwnoroślinożercy! 