Przyznaję, że po raz pierwszy w życiu jem pierwiosnki i ogórecznika razem w jednym daniu! Tak wychodzą zalety posiadania balkonu ze specyficznym mikroklimatem;) Pomimo iż jest koniec czerwca, czyli pora typowa dla ogórecznika, to pierwiosnki kwitną i nadal zawiązują pączki. Uwielbiam ich owocowy zapach i cytrynowy smak, do tego ogórkowy aromat ogórecznika, no i brokuły, nolens volens również kwiaty i gotowy obiad przyprawiający o uśmiech od ucha do ucha:)  ryż do risotto pół cebuli czosnkowej 2 ząbki czosnku 1 brokuł 2 szklanki bulionu warzywnego 15 dag chudego boczku wędzonego woda oliwa pieprz, zioła (tymianek, majeranek, bazylia) kwiaty pierwiosnków i ogóreczników Boczek pokroić w kostkę i podsmażyć na skropionej oliwą patelni, dodać posiekaną cebulę i czosnek i je zeszklić. Dodać ryż i podsmażać, aż ziarenka zaczną w środku robić się białe. Wtedy podlać szklaną bulionu i mieszać. Kiedy odparuje, dolać znów. Kiedy odparuje, ja już dalej podlewam wodą, bo danie wyszłoby za słone. Mieszać, aż ryż będzie prawie gotowy, wtedy dodać pokrojonego drobno brokuła i zioła, smażyć i mieszać, aż będzie gotowe, czyli jeszcze jakieś 5 minut. Na talerzach udekorować pierwiosnkami i ogórecznikami.  Jak kwiaty ogórecznika są bardzo świeże, to ciężko odchodzą od szypułki. Muszą dopiero lekko zwiędnąć, żeby dało się je ładnie oderwać. Zielone przylistki mają dość intensywny smak, ale na pewno nikogo nie zatrują. Zielone części ogórecznika są toksyczne dla wątroby, ale dopiero w naprawdę dużych ilościach. Hurra! Kwiatowa Książka Kucharska już pęka w szwach:) 