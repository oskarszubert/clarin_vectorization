Rukiew wodna jest bardzo pikantna w smaku. Posłużyła jako uzupełnienie azjatyckiej potrawy pod roboczą nazwą Not Nem, bazującej na cieście do Springrollsów, którą to razem z Ulką przygotowywałyśmy pod bacznym okiem szefa kuchni Yellow Dog.  W moździerzu utarliśmy na miazgę kilka suszonych krewetek i przegrzebków z łyżeczką orzeszków ziemnych, kilkoma truskawkami i sokiem z limonki. Do tego sosu dorzuciliśmy paski marchewki, ogórka i rzodkwi. Lekko zmiękczyliśmy je tłuczkiem. Płachetkę ciasta do spring rolls posmarowaliśmy tajemnym pikantnym sosem szefa. Na to wyłożyliśmy nasz sos z warzywami, dołożyliśmy zielska: kwitnące pędy gorczycy, rukwi wodnej, liście pok-choi, mięty i czegoś jeszcze. Zawinęliśmy ciasto w pakiecik. Ja dostałam naganę od mistrza, że mój pakiecik jest za gruby, ale wepchnęłam tam tyle zielska, że ciaśniej się nie dało zwinąć ;) Do stoiska zachęciły mnie rzecz jasna jadalne kwiaty ;) Poniżej na zdjęciu Ulli, uczestnicy pierwszej tury warsztatów:  A wszystko to działo się na festiwalu kulinarnym Najedzeni Fest Lato. Wreszcie się coś kulinarnego dzieje w Krakowie :) Wpadłam tam w przelocie między jedną uczelnią a drugą i najadłam się dobrych rzeczy m.in przepysznych ciast z Manufaktury słodyczy czy tofurnika kapuczino z Zielonego talerza, pokrytego bardzo smakowitą polewą. Wiecie o mojej niechęci do tofu, jednak nie ucierpiałam jakoś specjalnie podczas jedzenia:)  Była też okazja na wymianę książek kulinarnych i ciekawa jestem, czy ktoś zdecydował się na moją "Kwiatową ucztę", którą tam zostawiłam? Najedzeni Fest to była bardzo fajna impreza, choć moim zdaniem wielu wystawców nie podzielało mojej opinii o festiwalu, że to okazja, żeby się wypromować, a nie koniecznie dorobić wystawiając swoje produkty po regularnych restauracyjnych cenach. Po kilku gryzach chińszczyzny, koreańczyzny, gruzińczyzny i innych, chyba nikt by się nie zdecydował na 20 kawałków sushi;) A w soboty na Rynku Podgórskim będzie się odbywał Trag Pietruszkowy, gdzie lokalni producenci i rolnicy będą mogli bezpośrednio sprzedawać swoje produkty. Czyli Kraków zaczyna jeść:) 