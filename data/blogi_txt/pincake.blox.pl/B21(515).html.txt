Zazwyczaj nie kupuję słodyczy, 95% słodkości zjadanych przez nas jest zaprezentowane tutaj - na blogu. Ale czasem nie mogę się powstrzymać i ostatnio nabyłam sobie Knoppersika. Córcia wtedy wypaliła:- On wygląda zupełnie jak ten wafelek, co mi kiedyś zrobiłaś! Zrobisz mi znowu? Czemu nie? Tym razem zrobiłam wafelki knoppersopodobne bez mleka krowiego na okrągło. Instrukcja wykonania "knoppersa" w 5 krokach. 1. Wafle bez dodatku jajek i mleka - kupione (te same co w fiołkowym bloku) Przed składaniem ciastka wafelki najlepiej podsuszyć w ciepłym piekarniku, żeby były bardzo chrupiące. 2. Masa czekoladowa Margaryna bezmleczna nieutwardzana nieohydna lub masło kozie, gorzka czekolada roztopiona w kąpieli wodnej i wystudzona. Mieszać w proporcji 1 do 1, czyli 100 g tłuszczu - tabliczka czekolady. Można dodać odrobnikę cukru pudru, jak ktoś lubi. Orzechy: orzechy podprażyć na suchej patelni i posiekać. Wmieszać do masy. Na tym etapie Córcia zawyła: CO TY ROBISZ? NIE RÓB TAK! Więc w tych knopersach nie ma orzechów, bo je zjadła osobno;) 3. Masa mlecznaMargaryna bezmleczna jak wyżej i kozie mleko w proszku w proporcjach 1 : 1, cukier puder wg uznania (jeżeli używacie masła lub margaryny wysokotłuszczowej, może się okazać konieczne dodanie odrobiny płynnego mleka, ale masa powinna być jak najbardziej sucha). 4. CzekoladaRozpuścić w kąpieli wodnej. 5. Składanie:Wafelek smarować masą orzechowo- czekoladową, nałożyć drugi wafelek, posmarować masą mleczną, nałożyć kolejny wafelek, a po wierzchu posmarować roztopioną gorzką czekoladą. Poczekać, aż czekolada zastygnie, zawinąć, obciążyć i wstawić do lodówki. Bardzo dobre są! Nie przypominają zupełnie smakiem oryginału ale dla dziecka, które nie zna mlecznej czekolady, to bez znaczenia. Tylko okazało się, że po pierwsze są za duże i po połowie Córcia miała dość, a po drugie masy nakładałam za gubo jak na jej gust. Obiecuję, że na przyszłość się poprawię ;) 