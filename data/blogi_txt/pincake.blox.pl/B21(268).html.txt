Jakoś przez tyle lat nie byłam w stanie zmobilizować się do zrobienia przyzwoitego zdjęcia ekstraktowi z wanilii. A to jeden z podstawowych składników w kuchni! Nie kupujcie cukru wanilinowego (dokładnie przeczytajcie ten wyraz) ani obleśnego olejku w sklepie, nie mają porównania do naturalnych aromatów zawartych w lasce wanilii, a wcale taniej nie wychodzą. Produkcję domowego ekstraktu i cukru z wanilią należy bowiem zacząć od zakupu lasek wanilii na allegro, gdzie kosztują ok 1,5 zł za sztukę o długości ponad 17 cm. Warto się umówić z koleżankami na wspólne zakupy, żeby obniżyć koszty transportu. Każda laska zazwyczaj jest zapakowana oddzielnie i ma przynajmniej 2-letni okres ważności, więc spokojnie można wziąć na zapas. A mogą się przydać, bo domowy cukier waniliowy to zawsze trafiony prezent :)  Domowy cukier waniliowy 1,5 szklanki cukru 2 laski wanilii Wanilię rozkrój wzdłuż i przeciągnij nożem, żeby wyskrobać nasionka. Cukier wsyp do blendera, dodaj nasionka i zmiksuj przez 5 sekund. Jeżeli nie masz blendera to nic, wystarczy, że porządnie wytrząśniesz cukier z ziarenkami wanilii. Tylko że one są nieco lepkie i się sklejają w grudki, więc blender ładne je rozprowadza po całej objętości cukru. Przesyp cukier do szczelnego słoika lub puszki, do środka włóż wydrążone laski – mają one wciąż dużo aromatu, który będzie przechodził do cukru. Cukier z wanilią jest od razu gotowy do użycia. Przygotowuję również brązowy cukier waniliowy, ale trzymam go w brzydkiej puszce, więc nie pokażę ;)  Domowy ekstrakt waniliowy 3 laski wanilii 200 ml wódki Laski wanilii rozkrój wzdłuż, nie wydłubuj nasionek. Włóż rozcięte laski do butelki i zalej wódką. Zadbaj, żeby żaden kawałek wanilii nie wystawał ponad powierzchnię płynu. Z czasem ekstrakt będzie nabierał coraz ciemniejszej barwy. Mocnego aromatu nabierze w około dwa tygodnie, ale nawet po tygodniu już nadaje się do użytku. Po zużyciu części ekstraktu można dolać wódki. Na bieżąco można też ekstrakt wzmacniać dokładając nowe laski. Ja zazwyczaj dorzucam takie, z których wyskrobałam nasionka do innych celów. No i wreszcie wódka dostawana przez męża na imieniny nie stoi bezczynnie w szafce ;) 