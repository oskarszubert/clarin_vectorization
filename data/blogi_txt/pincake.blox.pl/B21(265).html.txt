Pierwszy raz w życiu piekłam jagodzianki ;) Moja niechęć do nich wynikała z dwóch powodów, no trzech. Po pierwsze jak to ma być, że bułki z borówkami nazywają się jagodzianki, przecież powinny się nazywać borówinki albo borówniczki albo jakoś tak;) Po drugie jako dziecko uważałam, że pieczenie ciast z owocami w sezonie to marnowanie owoców i trochę tej niechęci zostało mi do dziś. Po trzecie kiedyś dawno, dawno temu jadłam jagodzianki i w wielkiej suchej bule było tylko parę borówek - błee :/ Tak czy siak, upiekłam jagodzianki. Pomysł z mlekiem kokosowym zaczerpnęłam od Olgi, a jak powinny wyglądać jagodzianki podejrzałam u Doroty. Bez owijania powiem, że wyszły boskie! Cieniutka otoczka z delikatnego ciasta, a w środku mnóstwo borówek! Mmmm... i tylko jedna mi pękła :P  Jagodzianki 2 szklanki mąki 1 szklanka pełnego mleka kokosowego (lub możecie użyć 60 g margaryny i 180 ml wody z przepisu na bułeczki) 1 opakowanie suszonych drożdży 1/2 szklanki cukru malutka szczypta soli 150-200 g borówek czarnych2 łyżeczki mąki kukurydzianej (lub ziemniaczanej) 1 łyżka cukru pudrukilka kropli soku z cytryny Zmieszać mąkę z drożdżami, solą i cukrem. Dolać dobrze wytrząśnięte mleko i wyrobić na gładkie ciasto. Zostawić w ciepłym miejscu do wyrośnięcia (podwojenia objętości) na około godzinę. Borówki dokładnie umyć i osuszyć, przebrać. Skropić cytryna, zmieszać z cukrem i mąką kukurydzianą. Wyrobić wyrośnięte ciasto. Odrywać małe kulki, ewentualnie podsypać mąką, jeśli za bardzo się lepią do rąk, i rozciągać je w cieniuteńkie okrągłe placki. Ciasto można też rozwałkować i wycinać kółka. Na każde kółko nakładać 2-3 łyżeczki borówek, ma ich być dużo! Zlepiać jak pierogi. Odłożyć na blachę wyłożoną papierem na 20-30 minut do wyrośnięcia. Piec w 180°C przez ok 12 minut. Wyszło mi 15 borówinek, które musiałam studzić pod wiatrakiem, bo hieny czyhały ;)  Miałam jeszcze lukrować lukrem z soku z cytryny, ale nie zdążyłam, bo za szybko znikały, a to znaczy, że nie trzeba było lukrować ;)  ﻿Polecam ogromnie! :) I dołączam do akcji Olcik. 