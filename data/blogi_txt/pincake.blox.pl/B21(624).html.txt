Czy marzycie czasem, żeby być bohaterkami? Heroinami przenoszącymi góry i rzucającymi wagonami kolejowymi, które potrafią się obejść bez snu przez kilka dni i strzelać z kałacha jedną ręką? Bo ja wcale nie chcę być bohaterką. Chcę sobie spokojnie i nudno żyć. Nie chcę być zmuszona do podejmowania heroicznych wyzwań. Nie chcę codziennie walczyć. Nie chę dzień w dzień patrzeć śmierci w oczy i śmiać się z niej. Jestem tchórzem. Dlatego się badam. Kilka lat temu ten strach mnie zmienił. Utwierdziłam się w przekonaniu, że jestem tchórzem i nie chcę być bohaterką. Nie chcę, żeby moje kochane Drożdżóweczki musiały być dzielne i bohaterskie. Choć niektórych badań się brzydzę lub boję, to bardziej się boję ich zostawić. Kończy się Różowy Tydzień. Solidaryzujemy się, wzruszamy, informujemy, przekonujemy i bla bla bla, pitu pitu. Pieczemy i gotujemy na różowo, bo różowy jest fajny. Tylko że to nie chodzi o to, żeby przypinać różową wstążeczkę. Chodzi o to, żeby żyć. W czasie samoobmacywania można spokojnie wyczuć guza wielkości 4 mm. Niemal wszystkie guzy poniżej 1 cm są całkowicie wyleczalne. Żeby tak urosnąć, guz potrzebuje kilku lat, więc jeżeli raz na 2 lata zrobicie USG i co miesiąc się same sprawdzicie, będziecie mogły sobie spokojnie żyć. W dodatku zdecydowana większość zmian, jakie powstają w tkance piersiowej w ogóle nie ma nic wspólnego z nowotworem. Jesteście bohaterkami, czy - tak jak ja - tchórzami?  Kolega z liceum - onkolog, opowiadał mi ostatnio o kobiecie, która przyszła z 10 cm guzem. Umrze. Ja nie mam nawet takich dużych piersi. A galaretka, jak to galaretka. Domowa, truskawkowa, różowa. O niej opowiem jutro, bo to już zupełnie inna bajka. 