Szukamy nazwy dla kwiatowego napoju, który oczarował uczestników moich warsztatów w czasie targów Gastro Trendy 2011. Napój z fiołków i lawendy o magicznym wprost smaku skomponowałam specjalnie dla Gastronomii na Obcasach. Zapraszam wszystkich, nie tylko osoby, które piły go osobiście, do konkursu na nazwę dla tego niezmiernie kobiecego napoju. Pomysły zgłaszamy i lajkujemy na profilu Gastronomii na Obcasach. Nagrodę dla autora zwycięskiej nazwy funduje GNO:)  Wyobraź sobie upojną słodycz fiołków przetkaną słoneczną mocą lawendy. Zaczarowane aromaty wiosny i lata złączone w niesamowity duet, skąpany w radosnych bąbelkach. W tle fiołkowo-lawendowej symfonii przewija się delikatny aromat wanilii. Wrażeń dopełnia różowo-liliowa barwa. To napój stworzony przez kobietę, zadedykowany kobietom. Jakimi słowami ująć całą magię tego smaku?﻿ Wygrała: FIOLENIADA! Przepis na napój lawendowo-fiołkowy: 4 litry wody gazowanej2 cytryny 1 szklanka cukru 2 laski wanilii 4 łyżki suszonej lawendy 400 ml syropu fiołkowego* Zagotuj półtorej szklanki wody z 1 szklanką cukru, dodaj wanilię przekrojoną wzdłuż na pół. Gorącym syropem zalej 4 łyżki lawendy i odstaw pod przykryciem do wystudzenia. Wyciśnij sok z cytryn, dodaj syrop fiołkowy i przecedzony syrop lawendowy. Całość zalej wodą mineralną. W wersji dla dorosłych połowę wody mineralnej można zastąpić białym winem.﻿ * Syrop fiołkowy przygotowujemy wiosną:100 g fiołków zalej pół litra wrzątku i odstaw pod przykryciem do wystudzenia. Dodaj 500 g cukru. Podgrzej do rozpuszczenia cukru. Przecedź i dodaj sok z cytryny. Przelej do butelek i zapasteryzuj. 