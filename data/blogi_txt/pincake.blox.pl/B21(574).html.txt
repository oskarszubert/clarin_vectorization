Majo-jajo, jajecznica z majonezem. Czyli pomysł, który mojego W przyprawia o różne grymasy-wygibasy, ale przecież jajka podaje się z majonezem i takie zestawienie nikogo nie odrzuca. Usłyszałam dawno temu jednym uchem, w jakimś angielskim serialu pytanie, czy do scrambled eggs dodać majonez i przez wiele lat nie dawało mi to spokoju. Możliwe, że to nie był serial tylko jakiś program i nie angielski... Uwielbiam jajecznicę na maśle bez żadnych dodatków i dłuuugo nie mogłam się zdecydować na spróbowanie takiego wynalazku, pomimo iż bardzo lubię jajka na twardo z majonezem. Wreszcie spróbowałam i nie żałuję:) Trzeba dodać łyżeczkę majonezu na każde jajko i usmażyć na maśle. Bardzo kremowy ciekawy smak. W sumie 3 składniki:)   Zdjęć nie robiłam, bo ta jajecznica wyglądała jak... jajecznica:) Poza tym jajecznicę uwielbiam jeść gorącą i parzącą i świętokradztwem byłoby odwlekanie jedzenia przez sesję fotograficzną:) Wkleję zdjęcie słoneczno-herbacianych refleksów, bo gorąca herbata po tłustym posiłku zyskuje niezmiernie.  Ech, kiedyś jajecznicą z dwóch jajek i piętką chleba nakarmiłam 9 osób:) No ale oprócz jajek był tam zielony groszek, pomidor, kiełbasa, żółty ser i coś jeszcze:) Wszyscy się najedli! 