Dziś jest Światowy Dzień Pieczenia, czyli World Baking Day. To zabawa propagująca zwyczaj domowego pieczenia ciast, a jak wiecie bardzo lubię zwyczaj pieczenia ciasta na weekend.Zostało wybranych 100 przepisów, by piec odważnie, piec dzielnie. A wśród nich jest i mój!Zapraszam do wspólnego pieczenia:)Podejmiecie wyzwanie? Upieczecie coś, czego nigdy wcześniej nie piekliście?  Po szczegóły przepisu na mój sernik na zimno bez sera, bez mleka, bez jajek, ale z truskawkami zapraszam na stronę WBD oraz do wpisu na blogu, gdzie znajdziecie więcej zdjęć, kilka porad i propozycje zamienników. Bądźcie dzielni! Podejmijcie wyzwanie i zrobicie mój sernik! (klik) :) Sernik bez nabiału, czyli jak matka staje na głowie Kruchy spód90 g margaryny (najlepiej naturalnej np.: oleju kokosowego) 50 g drobnego cukru 1 łyżka oliwy 150 g mąki Masa „sernikowa”0,5 szklanki kaszy jaglanej 1,5 szklanki ulubionego mleka (migdałowego, owsianego, koziego, ryżowego) pół laski wanilii 0,5 szklanki śmietany migdałowej (możecie też użyć kupnej śmietany roślinnej albo zmiksowanych nerkowców) 1 łyżka margaryny (najlepiej naturalnej np.: oleju kokosowego) 0,5 szklanki cukru, miodu, syropu z agawy lub innego słodzidła 1 szklanka kremu kokosowego (możecie użyć gęstej części mleka kokosowego z puszki BIO) odrobina skórki startej z cytryny 1 kopiata łyżka żelatyny Wierzch1 szklanka truskawek (mrożonych lub świeżych) galaretka truskawkowa Składniki ciasta szybko zagnieść i wykleić nim spód tortownicy 18 lub 20 cm. Piec do zezłocenia, czyli ok. 12 minut w 200°C. Po upieczeniu wystudzić. Kaszę jaglaną ugotować w ulubionym mleku z dodatkiem przekrojonej i wyskrobanej laski wanilii. Przetrzeć przez sitko lub zmielić na gładko. Zmiksować z resztą składników (poza żelatyną). Żelatynę namoczyć w niewielkiej ilości mleka, kiedy spęcznieje, delikatnie rozpuścić na małym ogniu. Dodać do masy sernikowej i zmiksować. Wyłożyć masę na upieczony spód i wstawić do lodówki. Galaretkę rozpuścić w szklance wrzątku. Truskawki rozmrozić (nie trzeba całkowicie), zmiksować i połączyć z galaretką (jeżeli używacie świeżych truskawek, galaretkę trzeba wystudzić przed ich połączeniem). Wylać na zastygniętą masę sernikową. Odstawić na kilka godzin, a najlepiej na całą noc, do lodówki.  Jeśli macie konto na Fejsbuku, Tłiterze lub Pinterest, po wejściu na mój przepis (Jak to upiec), kliknijcie na szeroki niebieski pas "Upiekę to ciasto 85", w ten sposób dacie znać organizatorom, że się przyłączyliście do zabawy:) Smacznego!Gosia P.S. Sponsorem Polskiej edycji World Baking Day jest firma Unilever, producent Kasi do pieczenia, która zawiera nabiał, ale też producent Delmy, która nabiału nie zawiera. 