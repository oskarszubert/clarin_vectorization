To nie jest książka kucharska. To jest mój blog. To jest mój kawałek internetu. Dzielę się tu tym, co robię dla przyjemności. Przyjemności robienia, przyjemności jedzenia i przyjemności dzielenia się. To nie jest tylko książka kucharska. Za tymi przepisami stoję ja. Jestem kucharką. Choć nie lubię gotować codziennie, codziennie muszę jeść i muszę nakarmić rodzinę (bo to ja wracam wcześniej z pracy - głodna). Nie jem by żyć, nie sprowadzam jedzenia do czynności fizjologicznej. Nie żyję by jeść, mam wiele innych rzeczy do zrobienia. Jestem łasuchem. Choć staram się jeść zdrowo, to porcję wysokoglikemicznych węglowodanów wolę przyjąć z kawałkiem tortu czekoladowego niż z toną ziemniaków do obiadu. Nie muszę od razu zjadać całego tortu, by twierdzić, że lubię słodycze. Nie muszę dosypywać do tortu razowej mąki orkiszowej, żeby zdrowo się odżywiać. Jestem mamą. Nie wiem, czy dobrą. Staram się. Chyba wystarczająco, choć to ocenią moje dzieci. Ale dopiero kiedy dorosną i same zostaną rodzicami, nie wcześniej. Jestem domorosłym specjalistą od dziecięcych alergii pokarmowych. Z musu, nie z własnego wyboru. Jestem naukowcem. Na koncie mam zdecydowanie mniej publikacji niż wymyślonych przepisów i choć w kuchni nie używam sprzętu za kilkaset tysięcy, to właśnie w kuchni łatwiej mi się eksperymentuje. Nie muszę trzymać się sztywno protokołu, a ogranicza mnie wyłącznie fantazja, a nie wiedza (wciąż zbyt mała). Jestem kobietą. I mam swojego mężczyznę. I nasze długo i szczęśliwie. Jestem człowiekiem. Mam swoje marzenia i swoje problemy. Swoje wspomnienia i pomysły. Mam swoje uczucia i prawo do wypowiadania własnych myśli. Nawet przy okazji ciasta czekoladowego. Jestem blogerką. To jest mój blog. To nie jest książka kucharska. Nie okradaj mnie! Sama zrobiłam moje zdjęcia, nie przywłaszczaj ich sobie. Sama wymyśliłam moje przepisy - nie wysyłaj ich na konkurs jako swoich. Ich miejsce jest na moim blogu. Przepisy podaję, żebyście mogli z nich korzystać w swoich kuchniach i mogli sprawić przyjemność swoim bliskim. Zapraszam do korzystania z moich przepisów, smakowania, krytykowania zestawień smakowych, dzielenia się swoim zdaniem przed i po wypróbowaniu mojego przepisu. Lubię pochwały, ale lubię i budującą krytykę. Jeżeli coś Ci nie wyszło, to zapytaj, spróbujemy dojść, co poszło nie tak. Zapraszam do wymiany zdań i opinii, ale nie pozwolę się obrażać. Wpisy o charakterze reklamowym lub obraźliwym będę kasować. Proszę, pamiętaj, że to jest mój prywatny blog i Ty jesteś tu gościem. PozdrawiamGosia 