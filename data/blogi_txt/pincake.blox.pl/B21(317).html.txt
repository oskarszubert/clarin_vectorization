Co można uzyskać z płatków róż i cukru? Smak nieba.  Konfitura różana 250 g płatków róży cukrowej 1l wody 300 g cukru sok z 1 cytryny Płatki róż oczyścić. Jeżeli białe końcówki płatków są gorzkie trzeba je poodcinać. Płatki wrzucić do gotującej się wody. Kiedy ponownie zawrzą, odcedzić płatki, zachowując wodę. Sito z płatkami zanurzyć w zimnej wodzie i wyciągnąć. Do wody, w której gotowały się płatki, dodać cukier i ugotować gęsty syrop. Wrzucić płatki i smażyć na małym ogniu delikatnie mieszając przez godzinę. Odstawić konfiturę do wystudzenia. Ponownie zagotować. Dodać sok z cytryny. Gorącą konfiturę przełożyć do wyparzonych słoików i szczelnie zamknąć. Zapasteryzowć w piekarniku.  Przecier różany 200 g (ok. 3 litrów) płatków róży200 - 500 g cukru kryształu1 łyżeczka kwasku cytrynowego lub sok z połowy cytryny lub 1 łyżka octu jabłkowego Płatki róży oczyścić. Z każdego trzeba odciąć białą nasadę, najlepiej robić to już podczas zbioru. Róże, z których ja robię przetwory nie mają silnej goryczy, tylko delikatną intrygująca goryczkę, którą uwielbiam. Stopniowo wrzucać płatki do makutry i ucierać z cukrem do uzyskania gładkiej konsystencji. Na koniec dodać jakiś kwas, który utrzyma kolor i zakonserwuje przecier. Przełożyć utarte płatki do wyparzonych sterylnych słoików. Ja wolę przecier mniej słodki, ale dla pewności, żeby przetrwał do końca zimy, mrożę go. Wtedy też nie będzie "pod ręką", więc ma większe szanse przy podżeraniu ;)  Cukier różany Kilka garści płatków róży, najlepiej karbowanej lub stulistnej, oczyścić i porządnie osuszyć. Zmiksować je w blenderze lub utrzeć w makutrze z dodatkiem niewielkiej ilości cukru. Następnie zmieszać je z większą ilością cukru i rozsypać cienką warstwą na dużej blasze. Proporcje zależą od preferencji, Chińczycy tradycyjnie zalecają użycie 50 płatków na funt cukru. Suszyć w piekarniku nastawionym na 40 – 50°C lub po prostu w suchym, ciepłym i przewiewnym miejscu. W Chinach cukier różany suszony na słońcu jest nazywany różanym piaskiem. Co jakiś czas trzeba przemieszać, żeby cukier równomiernie się wysuszył. Jeżeli używacie brązowego cukru, suszenie musi trwać dłużej. Zupełnie suchy cukier można zemleć w blenderze lub młynku na różany cukier puder. Gotowy cukier można przechowywać w szczelnym pojemniku przez 2-3 miesiące. Można również zmielić cukier z ususzonymi wcześniej płatkami róż. W ten sposób uzyska się cukier o słabszym aromacie, jednak o zdecydowanie dłuższym okresie przydatności. Poza tym można jeszcze przygotować syrop z płatków róży, nalewkę z płatków róży, miód różany, galaretkę różaną, oliwę różaną i ocet różany. A z nich?... Ach, czegóż to z nimi nie można zrobić!!! Może kiedyś uda mi się Wam pokazać wszystkie moje przepisy z różami...  I mam nadzieję, że już niedługo ukaże się mój artykuł o zdrowotnych właściwościach róż :) 