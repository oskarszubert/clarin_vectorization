W sumie to chyba niewiele rzeczy tak mnie drażni, jak okropnie mnie drażnią "jagody". Jestem pełna tolerancji dla kartofli, gruli, pyr i ziemniaków. Nawet jestem w stanie przełknąć wychodzenie na dwór, choć przecież wiadomo, że we dworze się mieszka, a wychodzi się na pole. Sama kiedy tylko się da wychodzę na zewnątrz. Dziękuję Panie Dukaj, że pan potrafił się wyłamać z dyktatury warszawskiej i Pan również wychodzi na pole. Jagodą jest pomidor, ogórek, cukinia jest jagodą, jagodą jest też pomarańcza, arbuz, czy nawet banan. To prawda, borówki też są jagodami, ale czemu odmawiacie im ich prawdziwej nazwy? Borówki brusznice, to te czerwone do mięs, one też są jagodami. Nawet głupie amerykany zasłużyły na dumne imię borówki, choć do naszych czarnych borówek zawartością polifenoli (szczególnie kwasu elagowego i antocyjanów), potencjałem przeciwutleniającym i działaniem antynowotworowym nawet do pięt nie dorastają. ﻿Co ciekawe, niemal w całej Polsce gwarowo borówki nazywało się borówkami, tylko pozaborowo literacko odstołecznie up... utknęły jako jagody. Konopnickiej nigdy nie lubiłam, a piosenka o czarnych sercach od najmłodszych lat prześladowała mnie jako koszmar. Sczerniałe serce? Brrr!.... Jakkolwiek w Małopolsce jagodami nazywa się nawet wielopestkowce i wieloorzeszkowce, to przynajmniej borówki to borówki. Jak już jestem w temacie kulinarnej polszczyzny, to cierpnie na mnie skóra, kiedy widzę lub słyszę: ten pomarańcz, ta pora, 500 gram, ta brokuła, czy krojenie kalafior zamiast kalafiora. Wyć się chce! Ja jem borówki. I basta. I Wam też radzę, bo są bardzo zdrowe:) W czasie borówkowego sezonu, chyba najbardziej oczywiste zastosowanie borówek, obok pierogów z borówkami to ciasto borówkowe. U mnie bez jajek i bez mleka krowiego. Bo kto pije mleko, będzie kaleką.  Ucierane ciasto bez jajek z borówkami i owsianą kruszonką Ciasto:2 szklanki mąki (w tym pół szklanki gryczanej)1 szklanka brązowego cukruszczypta soli morskiej1 lekko kopiata łyżeczka proszku do pieczenia bezfosforanowegopół szklanki oleju1 łyżeczka octu balsamicznego1 łyżeczka ekstraktu waniliowego1 szklanka mleka koziego BORÓWKI Kruszonka:2 łyżki mąki pszennej3 łyżki zmielonych płatków owsianych1,5 łyżki cukru4 łyżki oleju Pomieszane składniki wylane na blaszkę 20 cm, na ciasto wyłożone umyte, osuszone borówki i kruszonka. Pieczone przez 35 minut w 180°C﻿﻿. ﻿ 