Tort na 3 urodziny mojej Córeczki. Tort był czekoladowy, ale równie dobrze mógł być selerowy, bo i tak liczyła się tylko laleczka:) Dopiero po kilku godzinach zabawy lalką i pieskiem Córka ochłonęła z wrażenia i była w stanie zjeść kawałek ciasta. Zapewniam, że pomimo braku jajek ciasto jest wyśmienite. Ciasto czekoladowe bez jajek: 1,5 szklanki mąki 1 szklanka cukru szczypta soli 3 łyżki kakao 1 łyżeczka proszku do pieczenia BIO6 łyżek oleju 1 łyżeczka spirytusu1 łyżeczka octu 1 szklanka wody Suche składniki trzeba zmieszać, dolać olej, spirytus i wodę i wymieszać. Piekłam w małej prostokątnej formie 20 minut w 180 stopniach. Boki odcięłam i zrobiłam z nich nogi łóżka. Ale potem się okazało, że to był zbędny zabieg bo ciasto niepotrzebnie schło od spodu. Masa czekoladowa: 2 tabliczki gorzkiej czekolady rozpuścić w łaźni wodnej i ostudzić.  Utrzeć kostkę margaryny z ok. 100 g cukru pudru, dodać przestudzoną ale płynną czekoladę i utrzeć razem. Masa na maśle jest oczywiście smaczniejsza, ale co komu wolno... Dekoracja jest z masy piankowej. Wystarczyło ok. 200 g białych pianek. Trzeba rozpuścić pianki w kąpieli wodnej z 2 łyżkami wody. Potem dodawać cukier puder aż powstanie plastyczna, nieklejąca masa. Przepis wzięty z Galerii Potraw. Masa na kołderkę została zabarwiona kilkoma kroplami soku z buraka, kwiatki farbowane szafranem i ekstraktem z papryki. Miś i perełki kupne. Karbowane krawędzie kołdry i poduszek cięłam ozdobnymi nożyczkami dziecięcymi a wzorki wyciskane pierścionkiem zaręczynowym. Przynajmniej się do czegoś przydał:) Poduchy nadziewane kawałkami ciasta z masą. Do etapu przykrycia czekoladowego łóżka prześcieradłem Córka asystowała wiernie, z resztą ozdób i usypianiem lali musiałam czekać do dobranocki:) Warto było zrobić z tego niespodziankę. Córeczka była zachwycona, aż oniemiała z zachwytu. Jej mina była największą nagrodą. Oczywiście lalka z pieskiem były najważniejsze, o torcie przypomniała sobie dopiero pod wieczór.  A tak wyglądało łóżko w przekroju. 