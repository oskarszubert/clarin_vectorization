Ciasto czekoladowe z dużej blachy: 3 szklanki mąki 2 szklanki cukru 6 łyżek kakao 2 łyżeczki sody 0,5 szklanki oleju 2 łyżki spirytusu 2 szklanki wody   Suche składniki zmieszać, dolać olej, spirytus i wodę, wymieszać. Piekło się zaledwie 25 minut w 180 stopniach. Coś mi się porobiło z piekarnikiem i wszystko się strasznie szybko piecze, muszę pilnować, chwila zapomnienia i wyciągam węgielki. Jest to o tyle dziwne, że przeciez napięcie w sieci podnieśli już jakiś czas temu...   Z ciasta wykroiłam kwadrat a pozostały kawałek posmarowałam polewą czekoladową (gorzka czekolada z margaryną) dla bezmlecznej Córeczki. Kwadrat przekroiłam na dwa plastry. Jeden plaster był dnem a z drugiego kwadratu wycinałam kolejne mniejsze kwadraty, tak że powstawały coraz mniejsze ramki. Po kolei: pierwsza ramka na dnie, uzupełnić bitą śmietaną z cukrem waniliowym, kolejna ramka z ciasta, uzupełnić śmietaną ubitą z kawą rozpuszczalną, kolejna ramka, śmietana, ramka, śmietana z kawą itd. Na wierzchu piramida była wygładzona resztą bitej śmietany (w sumie było 750 ml) i obsypana tartymi migdałami. Każdą warstwę chłodziłam przed położeniem kolejnej. Wielbłąd i palma są z masy cukrowej barwionej kakao, brązowym cukrem i szpinakiem. Chciałam jeszcze talerz wysypać brązowym cukrem, jako piaskiem, ale akurat miałam tylko muscovado a nie demerarę, więc zrezygnowałam.   Rodzina była bezwzględna i tak się śmiali z wielbłąda, że omal nie wpadli pod stół. A tak piramida wyglądała po przekrojeniu. W środku nie było mumii :) 