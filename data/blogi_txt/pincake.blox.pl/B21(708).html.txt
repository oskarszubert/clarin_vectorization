Sierpień w tym roku był taki, jaki powinien być - nieznośny. Skwar spieczonej ziemi, duchota upalnych popołudni, kiedy nie ma się siły na odklejenie spoconego ciała od prześcieradła (choć obowiązki zmuszają do ganiania dookoła stołu i skakania po kanapie:)) Kiedy każde wyjście z domu polega na przemykaniu się od jednej plamy cienia do drugiej i nie da się wytrzymać bez późniejszego prysznica, a w przypadku dzieci trzeba je wkładać do wanny w całości w niebożebnie zakurzonych butach i upapranych przepoconych ubraniach jednokrotnego użytku. Do tego nocne inwazje komarów, przed którymi nie ma jak się schronić, bo zakrywanie rozgrzanego ciała jakąkolwiek narzutą jest torturą, zaś w dzień dokuczliwa plaga os wymusza zamykanie okien, więc kuchnia w porze przedobiadowej staje się gigantycznym piekarnikiem. Tak, tak właśnie powinien wyglądać sierpień. Gwałtowne burze i nagle pstryk - jest już jesień. I nagle spacerując wybieramy słoneczne ścieżki. Kiedy sierpień się kończy, można westchnąć z ulgą i już zacząć tęsknić do kolejnego lata, bo świadomość nadciągających krótkich dni, chłodnych wichrów, stosów swetrów i niekończącego się ubierania latorośli już niedługo da się we znaki. Drżę już na myśl o wyzwaniach, które czekają nas w tym roku. Tymczasem zapraszam na najpyszniejszą formę Kwiatożerstwa! To już ostatni dzwonek na róże fałdzistolistne, które już mają zdecydowanie więcej owoców niż kwiatów. Ostatni kęs lata. Sorbet z płatków róż  Miskę pełną płatków róż (ok 100 g) trzeba zalać gorącą wodą (ok. 300 ml). Ja nie odcinam końcówek z płatków, bo "moje" róże nie mają goryczy, lecz delikatną zadziorną nutę smakową, którą uwielbiam. Odstawić do wystudzenia i dodać sok z 1 cytryny (napar nabierze intensywnej różowej barwy).  Przecedzić. Odcisnąć porządnie płatki. Można też wcześniej płatki zmiksować, żeby wyekstrahować jeszcze więcej smaku. Osłodzić do smaku + jeszcze odrobinka, ponieważ na zimno słodycz jest słabiej wyczuwalna, więc proponuję 3/4 szklanki. Im więcej cukry, tym gładszy sorbet da się uzyskać, ja jednak wolę mniej słodkie.  I teraz, komu wolno dolewa 200 ml białego lub różowego wina, a komu nie wolno - to dolewa tyleż wody. Następnie trzeba wlać do maszyny do lodów lub wstawić do zamrażarki. Kiedy zacznie zamarzać przy brzegach, wyciągnąć i zmiksować lub porządnie zamieszać.  Wstawić do zamrażarki i kiedy znów zamarznie przy brzegach, ponowić miksowanie. Powtarzać te czynności, aż uzyskamy gładki sorbet. Przydałaby mi się bardzo maszyna do lodów, ale i tak całkiem nieźle idzie. Choć polecam raczej blender, a nie rózgę, żeby sorbet mniej przypominał granitę.  ﻿Nałożyć i przenieść się do krainy elfów.  Lato, lato, dam ci różę Lato, lato, zostań dłużej Zamiast się po krajach włóczyć stu Lato, lato, zostań tu. Ludwik Jerzy Kern "Lato, lato" Dodaję do akcji lodowej i Kwiatożerców. 