To przecież zwykły dzień, bez znaczenia. Nie ma przesilenia, peryhelium minęło dwa tygodnie temu, ktoś się rodzi, ktoś umiera. Po prostu zmienia się numerek dnia. A przecież  zmienia się każdej północy. Ale mimo to właśnie tej nocy składamy sobie życzenia wszystkiego dobrego. Czy dlatego że ciągle mamy niedobory dobrych myśli, czy może wciąż szukamy dobra w innych? A może zaklinamy swoją przyszłość życząc innym tego, czego sami potrzebujemy? Bo wciąż mamy nadzieję, że JUTRO, ten nowy numerek, przyniesie coś lepszego...  Życzę Wam drogie kucharzące blogerki i blogujące kucharki, mamy, siostry, córki, żony, tego co sama mam i tego, czego pragnę: Żeby ten rok był lepszy niż poprzedni. Życzę Wam wielkich wyzwań i malutkich sukcesów.Spokoju zewnątrz i odrobiny szaleństwa wewnątrz.  Żeby Wasi bliscy byli zdrowi.By Wasze dzieci uczyły się od Was mądrości, nie tej z książek, ale tej z serca. By nikt nie chciał ich skrzywdzić.Aby źli ludzie nie mierzyli Was swoją miarką.Życzę wam pracy, która daje satysfakcję, pozwala godnie żyć i pozostawia czas na słodkie nicnierobienie.Zdolności kredytowej.Życzę Wam przyjaciół, którzy pamiętają o urodzinach i nie wierzą w kłamstwa podłych miernot.By zupełnie obcy ludzie okazali się pokrewnymi duszami.Żebyście w uścisku ukochanych osób zawsze znalazły dom.Życzę Wam ciepłego i suchego kąta, czystego stołu, gorącego piekarnika i sprawnej lodówki. I tysiąca cudownych potraw, które będą dawać Wam przyjemność, dumę, zdrowie i siłę, a których przepisy umieścicie na swoich blogach:) 