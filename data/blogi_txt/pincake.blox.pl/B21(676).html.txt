W zimie róże nie kwitną. Zimą róże śpią. Ale ich aromat tylko leciutko drzemie zamknięty w słoikach. Wystarczy odkręcić nakrętkę, zamknąć oczy i głęboko westchnąć, by przenieść się w krainę wonnych ogrodów i brzęczenia pszczół...    Potrzebowałam ciasta na skromne spotkanie przy herbacie: prostego lecz ciekawego. Serniko-brownie - vel czekosernik, który przecież dobrze znacie - zrobiłam w mojej odsłodzonej wersji (nieco mniej radykalnej niż wg własnego gustu), lecz wzbogaciłam tym razem smakiem róży. Różana konfitura uatrakcyjniła, i tak doskonały, smak ciasta nadając mu lekko cierpkich akordów, eleganckiego aromatu i kwiatowej słodyczy. Takie moje skromne kwiatowe czary... :) Sernikobrownie z konfiturą różaną 2 tabliczki gorzkiej czekoladykostka (200 g) masła 1 kopiata łyżka brązowego cukru Muscovadomniejsze pół szklanki białego cukru5 małych jajek większe pół szklanki mąki400 g sera w wiaderku bez dodatkówkilka łyżek konfitury różanej Czekoladę rozpuścić w kąpieli wodnej, ostudzić. Masło ubić z 3  jajkami i brązowym cukrem, zmiksować z czekoladą i mąką. 3/4 masy rozsmarować po blaszce  20x20 cm wyłożonej papierem. Utrzeć ser z cukrem i 2 jajkami. Wylać masę serową na masę  czekoladową. Przykryć resztą masy czekoladowej pomiędzy nią nakładając równomiernie porcje konfitury różanej. Piec w temperaturze  170ºC przez 50 minut. Studzić w otwartym piekarniku.  Różany sok spod płatków wciekł pomiędzy warstwy sera tworząc pokłady absolutnie nieziemskiej rudy różanej esencji. Słodkie smużki lata w samym sercu lutej zimy. Krótko mówiąc: NIEBO W GĘBIE! Różane serniko-brownie to moja propozycja na Czekoladowy Weekend, który darzę ogromnym sentymentem. I pozdrawiam serdecznie wszystkich Kwiatożerców;) To już naprawdę niedługo!   . 