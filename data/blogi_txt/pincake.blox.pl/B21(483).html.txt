Tuż przed wyjazdem na wakacje okazało się, że mam w lodówce mam jeszcze mnóstwo koziego mleka w napoczętym kartonie. Córcia wypiła szklankę a resztę postanowiłam zagospodarować i nadać jej formę muffinek (choć nie lubię tej nazwy, to chyba jednak się na tyle przyjęła, że nie ma po co z nią walczyć:)) Oczywiście mogłam sama wypić to mleko, ale uznałabym to za zmarnowanie dóbr dziecka:D  MUFFINKI BIAŁE wg przepisu na "biszkopt" 1,5 szklanki mąki3/4 szklanki brązowego cukru pół na pół z białym i z dodatkiem waniliiszczypta soli2 łyżki mąki ziemniaczanej1,5 łyżeczki proszku do pieczenia BIO6 łyżek oleju (dużych łyżek)1 łyżka octu1 szklanka mleka koziego rozcieńczonego wodą 3:1 Suche składniki trzeba zmieszać, dolać olej, spirytus i mleko, wymieszać. Piekłam ok. 20 minut w 170°C. I mi nie wyszły :( Przynajmniej nie tak, jak powinny. Smaczne owszem, ale jakieś takie za ciężkie, trochę za suche. Nie wyrosły porządnie. Zupełnie nie przypominały tego samego ciasta pieczonego w tortownicy. Może miałam za słabo nagrzany piekarnik, na pewno za długo w nim siedziały i chyba powinnam dać więcej proszku. W każdym razie po fakcie żałowałam, że nie miałam borówek, bo takie ciężkie ciasto idealnie by utrzymało ciężar owoców ;) MUFFINKI CZARNE wg "doskonałego" przepisu:) 1,5 szklanki mąki1 szklanka brązowego cukru pół na pół z białymszczypta soli3 łyżki kakao1 łyżeczka proszku do pieczenia BIO6 łyżek oleju (dużych łyżek)1 łyżka octu1 szklanka mleka koziego rozcieńczonego wodą 3:1 Suche składniki zmieszać, dolać płynne i wymieszać. Dzięki papilotkom nie miałam przerwy ze studzeniem, myciem itp, tylko od razu mogłam wkładać drugą turę. Te piekłam ok. 15 minut w 170°C i wyszły tak jak powinny czyli: DOSKONAŁE! Wilgotne, delikatne, aromatyczne. Część zamroziłam, część spakowałam, a część zjedliśmy nie dyskryminując kolorów :P  Jednak wcześniej można było się troszkę nacieszyć, ponapawać i pouczyć liczenia:) Nie muszę chyba dodawać, że Córcia była aktywnym uczestnikiem każdego etapu muffinkowania. Doskonale mieszała ciasto, układała papilotki, pilnowała, czy równo rozdzielam mieszaninę, patyczkiem sprawdzała, czy już upieczone (już na stole;)) no i wydzielała, które będą dla kogo :D 