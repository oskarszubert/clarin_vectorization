"Biedroneczki są w kropeczki", o tym wie każdy, ale nie każdy już zdaje sobie sprawę, że: "Tylko biedronka nie ma ogonka" ;) U mnie biedronki z borówkami, co prawda nie siedmiokropki, jednak na pewno nie te wielokropkowate chińskie przeprowadzające inwazję na nasz kraj, nasze mszyce i niestety również nasze biedronki.  ﻿Zainspirowana ciastem biedronką przygotowałam prościutki deser z galaretki wiśniowej. Miseczki napełniłam do połowy przygotowaną i wystudzoną galaretką, powrzucałam po kilka czarnych borówek (przez zwolenników zaboru rosyjskiego zwanych jagodami). Wstawiłam do lodówki do stężenia, podczas gdy reszta galaretki oczekiwała na blacie. Kiedy galaretki z borówkami zastygły, wylałam na nie pozostałą galaretkę. Po całkowitym zastygnięciu, łyżeczką wybrałam część galareki kształtem odpowiadającej biedronkowej głowie. Te wyskrobki roztopiłam nad gorącą kąpielą wodną i rozgniotłam w nich kopiatą łyżeczkę borówek. Sczerniałą od soku galaretkę przez siteczko wlałam w powstałe od łyżeczki dołki i odstawiłam do lodówki. Po stężeniu wyciągnęłam z miseczek - biedronki gotowe! 