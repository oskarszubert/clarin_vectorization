Dziś relacja z degustacji wołowiny, czyli coś, czego raczej się nie spodziewaliście w Trochę Innej Cukierni ;) Zostałam zaproszona przez Moo Moo Steak and Burger Club na wykład, prezentację i degustację wołowiny. Zaproszenie przyjęłam z ciekawości i moja ciekawość została zaspokojona. W dodatku uznałam, że to fajnie, że zapraszają kogoś niemal z przeciwnej strony żywieniowej barykady. Nie skorzystałam z tego wydarzenia w takim stopniu, jakim bym chciała, bo poszłam z dziećmi i zamiast plotkować z innymi blogerkami, musiałam co chwilę wstawać i tonować Synutka, który się wspinał na stołki barowe, kolekcjonował świeczniki i froterował tyłkiem podłogę. A kiedy podano steki zaczął śpiewać i piszczeć. Więc to była pora, żeby się zwinąć i nie terroryzować reszty otoczenia ekspansywnym urwisem. ﻿ Na wykładzie przedstawiono nam krówki Limuzyny o długich tułowiach oraz rodzaje mięsa, które potem mogliśmy dokładnie pooglądać. Mięso w Moo Moo jest sezonowane 21-27 dni, czyli ktoś złośliwy mógłby stwierdzić, że podają trzytygodniową padlinę, ale ten proces nadaje mięsu delikatności, a odpowiednia temperatura zapobiega psuciu. Gdybym nie wiedziała, to bym powiedziała, że mięso przed nami zostało świeżo przywiezione z rzeźni, takie było ładniutkie. Kucharz wyjaśnił, jaka jest różnica między stekiem rare, medium i well done oraz jak sprawdzić stopień ścięcia podczas smażenia. Metodę badania stopnia napięcia mięśni kciuka znałam od Gordona Ramsaya, ale minimalnie inną, angażującą jedną rękę: źródło﻿ zdjęcia Część o zdrowotnych walorach wołowiny mnie nie rozczarowała, ponieważ zgodnie z przeczuciami kucharz zaserwował nam dodatkowy stek, tym razem stek głupot. Kiedy usłyszałam do czego są potrzebne witaminy B6 i B12, myślałam, że się udławię ze śmiechu. Ale przy walorach białkowych już nie utrzymałam języka za zębami. Mięso zalegające na żołądku prawie pół doby, wcale nie jest najlepszym posiłkiem potreningowym. Zdecydowanie skuteczniejsza w budowaniu masy białkowej byłaby choćby sałatka z soczewicą i jajkami - 3 godziny przed treningiem. Cała moja wiedza przemawia za tym, że całkowicie mięsa nie powinniśmy się wyrzekać, szczególnie w okresie rozwoju, jednak powinniśmy go zjadać jak najmniej, używać wyłącznie od święta lub jako przyprawy. Ktoś, kto zjada duże ilości wołowiny i każdego innego mięsa, szczególnie grillowanego lub smażonego, robi sobie krzywdę. Wysoka temperatura powoduje powstawanie związków kancerogennych w mięsie, zwłaszcza w czerwonym. Nawet w tatarze najwartościowsze jest dodane żółtko :P Nie powinniśmy zjadać więcej mięsa niż 500 g na TYDZIEŃ! Więc 400 g stek to jednorazowa niemal tygodniowa porcja :D Potem przyszła pora na degustację. Podano carpaccio, czyli cieniuteńkie jak bibułka płatki polędwicy. Surowej - więc bez kancerogenów ;) Naprawdę smaczne, choć nie skłamię, jeśli przyznam, że dla mnie w daniu najsmaczniejsze były parmezan i rukola. Potem były steki z polędwicy. W karcie dań jest zdjęcie, jak wyglądają stopnie wysmażenia mięsa, więc żeby uniknąć nieporozumień, można pokazać palcem, jakie się chce dostać;) Został podany z wspaniale przygotowanymi warzywami, których było nieco więcej niż tylko skromne garnie. Nie za miękkie, nie za twarde, świetnie przyprawione. Poza tym wyborna wprost konfitura z czerwonej cebuli. Absolutne mistrzostwo! Te warzywne dodatki moim zdaniem świadczą o kunszcie kucharza i umiejętnościach przekraczających obracanie mięsa na ruszcie. Stek dobry, ale drugą połowę już w siebie wmuszałam tylko po to, żeby mieć czym przegryzać wyborne wino. Wina to był dodatkowy plus prezentacji. Powitano nas wytrawnym "szampanem" i z przyjemnością stwierdziłam, że moje kubki smakowe jeszcze się dobrze mają, bo rozpoznałam w nim hiszpańską Cavę. Do carpaccio było włoskie Bardolino o wiśniowych nutach, a do polędwicy podano ciężkie chilijskie Falernia, w którym z zaskoczeniem wyczułam silną nutę kawy (w teorii miałam wyczuć gorzką czekoladę;)). Przez dzieci ominęła mnie druga część degustacji, czyli antrykot i rostbef, ale żałuję głównie ze względu na portugalskie wino Quinta do Cerrado, sosy i warzywne dodatki, których byłam bardzo ciekawa. Mięsa miałam już wybitnie dość i czułam je w żołądku jeszcze przy śniadaniu. Fajnie by było, gdyby mógł ze mną przyjść W, ja mogłabym popieścić kubki smakowe, a on obżarłby się mięsem, bo biedak narzeka, że czasem chciałby zjeść obiad w innym kolorze niż zielony :) Menadżerka nie mogła znieść, że moje dziatki nic nie jedzą i co rusz coś proponowała, jednak w karcie Moo Moo, podobnie jak w większości restauracji, jest tylko jedna beznabiałowa pozycja: frytki. Na skali niezdrowości na podobnej pozycji co steki, ale przynajmniej bez jajek i krowiego białka. Pani Beata mogła zaspokoić swoją potrzebę gościnności, zaś dzieci przynajmniej na chwilę zajęły buzie czymś innymi niż paplanie. Ogólnie wydarzenie oceniam bardzo pozytywnie, a lokal polecam z kilku powodów: Po pierwsze: dbałość o klienta i gościnność, szczególnie menadżerki, są niezmiernie ujmujące. Po drugie: kucharz, choć nie ma pojęcia o dietetyce i zdrowym odżywianiu, widać, że kocha swoją pracę i wkłada w nią mnóstwo serca. Na pewno zadba o każdą wydawaną porcję z największą pieczołowitością. Po trzecie: w Moo Moo naprawdę dużą wagę przykładają do jakości mięsa, która wynika z dbałości o krowy. Zwierzęta żyją szczęśliwe na pastwisku i nie umierają w masowych rzeźniach, tylko w spokojnych warunkach. I to powinno być standardem dla wszystkich zwierząt, które zjadamy. Zamiast zaglądać na żydowskie i muzułmańskie stoły, lepiej sami wraz z naszymi wspaniałymi parlamentarzystami zajrzyjmy do tradycyjnych rzeźni. Biorąc pod uwagę, że statystyczny Polak zjada 1,5 kg mięsa na tydzień, a najczęściej wyrzucanym produktem spożywczym w polskich gospodarstwach domowych, zaraz po pieczywie, są wędliny, oznacza to, że spokojnie można by zabijać 3 razy mniej zwierząt bez jakichkolwiek ubytków odżywczych dla naszej populacji, a nawet z efektem pozytywnym. Czwarty powód, to fakt, że Moo Moo jest lokalem przyjaznym dzieciom, co wybitnie udowodniły moje, więc o ile dzieci są przyjazne lokalowi, to można z czystym sumieniem je tam zabrać. Wołowina też jest dla ludzi i raz na kilka tygodni można sobie na nią pozwolić (no chyba że tak jak moje dzieci jest się uczulonym na krowę;)) Sama nie jadłam wołowiny przez 15 lat i nie rozpaczam z tego powodu, ale jeżeli ktoś lubi i potrzebuje, to spokojnie może iść do Moo Moo, bo tam nie zmarnują mięsa. Bardzo dziękuję za otrzymane zaproszenie i pozdrawiam. Moo MooSteak and Burger ClubKraków, ul. św. Krzyża 15 