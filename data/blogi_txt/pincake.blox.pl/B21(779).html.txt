Dziewczyny, w przyszłym roku siejcie nasturcje! Koniecznie! Dziś ostatnia już część wakacyjnych pocztówek. Nie wiedziałam, czy się śmiać, czy płakać, kiedy u gospodyni na wakacjach zobaczyłam cały szpaler nasturcji. Moje upragnione kwiaty, których tak bardzo brakowało mi w Kwiatowej Książce Kucharskiej, i których szukałam bezskutecznie po całym Krakowie i okolicach, pięknie i radośnie sobie kwitły łu podnóża Tater.  Nie miałam odwagi prosić gospodyni o pozwolenie zerwania bukieciku tuż przed powrotem a tym bardziej nie chciałam ukraść całego pęczka i przywieźć go do domu, choć rozważałam obie opcje;) Już i tak uważała mnie za dziwadło:/ Dlatego też tylko kilka razy je delikatnie podskubałam:P Rosły tak bujnie, że klomby nic na tym nie straciły ze swojej urody. Swoją drogą zdumiało mnie jak pięknie rosły kwiaty w górskim klimacie. Tak ogromnych pelargonii, wybujałych pnących róż, czy nawet zwykłej koniczyny o kwiatach wielkości dziecięcej pięści nigdzie indziej nie widziałam.  W każdym razie, nasturcje smakują jak... rzeżucha:) Jak słowo daję! Doskonały, ostry smak rzeżuchy, może nie aż tak szczypiący, tyle że zamknięty w prześlicznych jaskrawych płatkach. Teraz już nic mnie nie powstrzyma przed wysianiem jej w przyszłym roku na balkonie:)  Próbowałam jej prosto z łodyżki - pycha! Doskonale nadaje się do wszelkich kanapek: z serem, twarożkiem, wędliną, rybą, a nawet z samym masłem oraz do różnorodnych sałat i sałatek. No i ten wygląd! Ten smak! To połączenie wyglądu i smaku! :D Absolutnie doskonały kwiat kulinarny. SUPER! Młode listki też są jadalne:) A jakie fotogeniczne! Tylko trzeba się śpieszyć zanim mały upiorek nie postrąca wszystkich kropli deszczu;) 