Oj, strasznie mi było tego potrzeba! Chyba przeżywam kryzys odstawienia i niemal się rozpłakałam na widok weselnych ciast ociekających śmietaną. I wtedy przyszło natchnienie! Konrektnie natchnęła mnie Zauberi, która nie piecze bezmlecznie, jednak jej ciasta puściły do mnie oczko: "Umiesz to zrobić, tak, zrobisz to bez użycia jajek i bez krowiego nabiału!" I zrobiłam sobie kremówkę, taką jak z cukierni, tyle że na kozim mleku. Ciasto prawie gotowiec, z kupionego budyniu, ale właśnie takiego potrzebowałam. Oj, jak bardzo!  Kremówka pyszna (opcjonalnie wegańska) 3/4 arkusza ciasta francuskiego (bardzo dobre teskowe - bez masła i innych dodatków i nie mam po nim zgagi)pół kostki dobrej margaryny1 budyń "śmietankowy"1,5 szklanki koziego mleka (lub dozwolonego roślinnego)łyżka cukru pudru na posypkę Ciasto upiekłam wg przepisu tj. 15 minut w 200ºC﻿. Budyń był z cukrem z rodzaju tych bez gotowania. Trzeba go było tylko rozmieszać w gorącym mleku. Uznałam, że warto poeksperymentować z masą budyniową, bo zgadzam się tu z Zauberi, że ostatnio ciężko zrobić masę budyniową, która się nie zważy i zrobiłam tak: do gotowego gorącego budyniu wrzuciłam margarynę i mieszałam, aż się roztopiła i masa wprost błyskawicznie jest gotowa. I to bez użycia miksera! Po wystudzeniu rozsmarowałam masę na połowie wystudzonego ciasta, przykryłam drugą połówką ciasta i delikatnie posypałam cukrem pudrem.  Wyszło mi z tego 6 kremówek, które zjadłam wszystkie sama (Młoda nie przyzwyczajona do mas, więc nie chciała) 4 wieczorem i 2 rano, i wcale a wcale nie jest mi z tego powodu wstyd :D 