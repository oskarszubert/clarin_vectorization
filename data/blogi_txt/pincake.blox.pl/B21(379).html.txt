Nad przepisem na niemieckie pierniczki pomyślała Dorota i bardzo się z tego cieszę, bo to wyborne pierniczki bez jajek. Jakoś mnie nikt nie wierzy, że wypieki bez jajek mogą być przepyszne, no bo to dla dziecka, bo to choroba, więc nie wyjścia, a przecież bez jajek to może wyjść tylko nieapetyczny glut, ciaparaja bez smaku itd itp... A jak piecze Dorota, to się nikt nie zastanawia, czy są jajka, czy nie, tylko każdy wierzy bez żadnych dyskusji, że pyszne są i już:) I tak właśnie jest i w tym przypadku, lebkuchen są bardzo smaczne, choć ja nie odmówiłam sobie dodania miętowej nutki.  Lebkuchen, czyli pierniczki norymberskie 250 g mąki pszennej85 g zmielonych migdałów (na mąkę)3 łyżeczki przyprawy korzennej do piernika (użyłam przyprawy Poleczki - dzięki Polcia:))1 łyżeczka zmielonego cynamonu (nie dałam, bo akurat cały oddałam na ćwiczenia)1 łyżeczka proszku do pieczenia (BIO)1/2 łyżeczki sody oczyszczonej (ominęłam, bo nie miałam)200 ml płynnego miodu85 g masła (użyłam smalcu, ale może być masło kozie, tłuszcz palmowy, kokosowy itp)pół szklanki drobno posiekanej kandyzowanej skórki pomarańczowej i cytrynowej (dałam otartą skórkę z cytryny i pomarańczy, ale tak sobie myślę, że w przypadku ich nietolerancji można dodać trochę kandyzowanej papai, melona lub żurawiny) Suche składniki wymieszać w misce. Masło i miód podgrzać do roztopienia tłuszczu. Lekko przestudzić (mieszanka ma  jednak być ciepła) i wlać do sypkiej mieszanki. Dodać skórki lub kandyzowane owoce i porządnie wymieszać, by nie było grudek. Ciasto powinno wyjść lepiące. Przykryć ściereczką i  odstawić do ostudzenia (zgęstnieje). Po  tym czasie z ciasta robić kulki wielkości niedużego orzecha włoskiego. Układać na blaszkach wyłożonych  papierem do pieczenia w dużych odległościach od siebie (bardzo rosną).  Każdą kulkę spłaszczyć trochę wilgotną łyżką. Piec  w temperaturze 180ºC przez 15 minut (dla moich to było za dużo i drugiej turze wystarczyło 12).  Lebkuchen wyciagnięte prosto z piekarnika są bardzo miękkie, należy poczekać 2 minuty, potem przenieść je na kratkę do wystudzenia. Lukier miętowy zagotowałam z wody i cukru pudru. Pierwszą partię ciasteczek lukrowałam lukrem zwykłym, ale drugą lukrowałam na miętowo - do ostudzonego lukru dodałam sporego chlustka kropli miętowych. I to był absolutny strzał w dziesiątkę!   W lejącym lukrze maczać pierniczki i odkładać na kratkę do  całkowitego zastygnięcia lukru. Pychotki! Dzięki Dorotko za przepis! A od siebie, polecam Wam mocno lukier miętowy:) Orzeźwiająca mięta tworzy niesmowite połączenie z rozgrzewającymi przyprawami. Partię ze zwykłym lukrem zaniosłam w prezencie studentom na nasze ostatnie zajęcia, bo ciastek było stanowczo za dużo na potrzeby rodzinne, a miętowe jednak były lepsze;) 