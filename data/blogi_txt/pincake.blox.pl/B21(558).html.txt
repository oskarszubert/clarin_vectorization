Kiedy zostałam zaproszona do kulinarnego pojedynku na pizze w Trattoria Soprano od razu pomyślałam o tym przepisie, bo nie znam dziwniejszej pizzy niż pizza z ziemniakami ;) W klasycznej wersji smaruje się placek oliwą, obkłada ziemniakami i rozmarynem, czasem jeszcze cebulą, ale kiedy chciałam ją zrobić w domu, Córcia powiedziała, że co to za pizza bez sera, więc dodałam kozi twarożek:) Do Soprano poszłam z nastawieniem na zjedzenie pizzy, dobrą zabawę i miłe towarzystwo, bo wiedziałam, że będzie Ulka z Kuchni na Wzgórzu i Ada z Pora coś zjeść, więc to akurat miałam gwarantowane:) Zakładałam, że z tak dziwacznym przepisem nie mam szans na wygraną, ale tu się akurat przeliczyłam :P  Pizza z ziemniakami spód do pizzy oraz: 2-3 smaczne surowe ziemniaki2-3 łyżki koziego twarożku (ale może też być bieluch lub ricotta)1 łyżka oliwy lub masłaulubione świeże zioła (rozmaryn, tymianek, lawenda, szczypiorek, pietruszka, pół malutkiego ząbka czosnku)sól, pieprz, oliwa  Ziemniaki obrać, opłukać i pokroić na cieniuteńkie plasterki. Jak najcieńsze się tylko da, jak na chipsy. Spód na pizzę posmarować twarożkiem, oprószyć pieprzem. Ja najpierw rozcieram twarożek w miseczce, żeby zrobił się gładki. Na wierzchu poukładać plasterki ziemniaków, tak, żeby lekko na siebie nachodziły. Skropić lekko po wierzchu oliwą i piec, aż spód i ziemniaki będą rumiane. Podczas pieczenia w kamiennym piecu pojawił się problem, bo spód upiekł się błyskawicznie, a plasterki cięte na maszynie były deczko zbyt grube, więc w takiej sytuacji, dobrze by było plasterki ziemniaków wpierwej zblanszować. Na szczęście pizzaman z Trattorii Soprano uratował moją pizzę, tak kręcił łopatą w piecu, że spód pizzy nie dotykał kamieni, więc się nie spalił, a ziemniaki sobie doszły. Oliwę (lub masło) zmieszać z posiekanymi ziołami i zgniecionym czosnkiem. W domu robię z oliwą, na potrzeby restauracji użyłam masła idąc tokiem myślenia W, że do ziemniaków "normalni" ludzie wolą masło, a nie oliwę. Po upieczeniu pizzę posolić i rozprowadzić na niej oliwę lub masło z ziołami. Oj, miałam straszną ochotę na dodatek lawendy, ale niestety już mi przekwitła. Nie wiem jak Wy, ale ja uwielbiam pieczone ziemniaki z tymiankiem i lawendą. Powiem wam, że żadnej uczestniczce tak nie patrzono na ręce, jak "tej od ziemniaków". Miałam wrażenie, że chyba cała obsługa restauracji się wgapiała, co robię :D Oczywiście nie mogłam się powstrzymać i przed wydaniem pizzy na wierzchu położyłam jadalne kwiaty (2 bratki), jako znak firmowy Trochę Innej Cukierni ;)  Bardzo się cieszę, że wybrałam się na ten konkurs. Nie tylko dlatego, że wygrałam ;) A propos, Ulka była druga z szynką parmeńską, gorgonzolą i konfiturą ze śliwek i cebuli, a Ada o włos za nią z brzoskwinią i sałatką z roszponki z musztardowym winegretem. W sumie było 6 uczestniczek. Choć jak jury odczytywało wyniki, ja zrozumiałam najpierw, że wygrała Ada, potem że wygrała Ulka, więc kiedy przewodniczący powiedział, że jednak ja, to zdziwiłam się podwójnie:) Ale najbardziej się cieszę, że się wyrwałam z amoku pracy, bo już nie wiedziałam za co się łapać, a taki wyskok dał mi oddech i dorzucił nowej energii. Poza tym warsztaty ze specjalistą od pieczenia pizzy (szkoda, że nie przyjęła się włoska nazwa zawodu: pizzaiolo) były bardzo pouczające. Dowiedziałam się, że do tej pory robiłam za rzadkie ciasto i za gęsty sos, że na środku powinno być jak najmniej sosu, żeby kawałek się nie wyginał i jak fajnie jest rozciągać ciasto na marmurowym blacie. Bardzo dziękuję organizatorom za zaproszenie i fajnie spędzony czas:) Fotografie Piotr Kierat dzięki uprzejmości HarmoniquePR. W serwisie Smaker można przeczytać relacje z wydarzenia (klik). 