Ach! Która z kobiet nie marzy o łożu usłanym różami? Czyż może być coś bardziej romantycznego?  Zebrane płatki róż miałam ochotę rozrzucić po pościeli, a jednak się wstrzymałam... Jak zwykle - dziecko: "Mamo, zrobimy dżemik z płatków? Zrobimy teraz? A kiedy będzie?" Z konfiturą jest za dużo roboty: mieszać, smażyć, szumować, pilnować. O nie! Kopiata miska płatków to zaledwie 100 g.  Do makutry dorzuciłam 150 g cukru i dawaj ucierać! Tak naprawdę trwało to króciusieńko, żeby z romantycznych utensyliów uzyskać cudny przecier różany. Boże, JAK TO PACHNIAŁO!!! Na koniec sok z połowy cytryny (lub szczypta kwasku cytrynowego - podobno, wg babci, wtedy nie ma szans, żeby się rozwinęła pleśń, wg mnie - nie zdąży:)).  Unoszący się boski zapach, tak słodki, urzekająco słodki, rozgrzewający wysiłek, makutra między udami... Szybciutko przełożyłam przecier do słoika (uzbierał się pełen) i ... ach! Nie tylko róże w bukiecie działają na niewiasty i do tego W nie musiał mi ich kupować;P 