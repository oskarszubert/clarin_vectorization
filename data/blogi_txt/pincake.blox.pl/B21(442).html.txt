Mój wpis o tym jak zrobić mleko owsiane bardzo Wam się spodobał - bardzo mi miło:) Dzisiaj prezentuję mleko migdałowe. Nie dlatego, że przepis się jakoś wybitnie różni, lecz dlatego, że użyłam go do czegoś specjalnego! Ale o tym jutro... Poza tym może się przyda na Wegańską Wielkanoc.  Mleko migdałowe przygotowuje się podobnie jak mleko z innych ziaren na surowo: z sezamu, słonecznika, orzechów włoskich, nerkowców, laskowych, lnu, maku, owsa itp. W zasadzie jedyny problem z robieniem mleka migdałowego, to powstrzymanie się od zjedzenia namoczonych migdałów. Są po prostu bosko pyszne! Mleko z migdałów 1 miarka migdałów3-5 miarek wody Miarka to może być szklanka, kubek, kieliszek w zależności od pożądanej ilości mleka. Zaczynamy od zblanszowania migdałów, jeżeli mleko ma być białe, a nie beżowe. Potem migdały należy namoczyć na noc w 1 miarce wody.Następnego dnia, jeżeli używamy orzechów, to trzeba je odcedzić, pozostałych ziaren nie trzeba. Brązowa łupina orzechów zawiera gorzkie taniny, więc mleko byłoby niesmaczne. Dlatego, jeżeli używamy orzechów, to odcedzamy, a potem dolewamy z powrotem 1 miarkę wody. Następnie wlewamy migdały (ziarna, orzechy) razem z wodą do blendera i miksujemy. Dodajemy pozostałe miarki wody i znów miksujemy. Teraz trzeba mleko przecedzić i pić. Asia z Sojaturobię proponuje, żeby przecedzać migdały po dodaniu każdej szklanki wody, wtedy ekstrakcja jest dokładniejsza. No i można spokojnie użyć małego blendera. Gotowe mleko można przechowywać do 48 godzin w lodówce, więc przygotujcie sobie taką ilość, żeby szybko zeszło. Mnie zeszło bardzo szybko, ponieważ posłużyło mi do innych celów... (W tym miejscu należy wstawić upiorny śmiech przechodzący w szaleńczy chichot :)) 