Siedzę właśnie w pracy, a że akurat nie ma żadnych problemów, to potwornie się nudzę. Zapomniałam w pośpiechu książki więc obmyślam, co by tu jeszcze upiec... Mam ogromny dylemat, ponieważ strasznie mi się chce piec ciasta i robić inne słodycze, ale przeraźliwie nie chce mi się ich jeść. Miałam ogromne parcie na cukier na początku roku, ale teraz - w ogóle! Co prawda moje zniechęcenie wynika też z tego, że w niektórych porach miesiąca w ogóle nie mam ochoty na słodycze, a w innych żarłabym wyłącznie cukier. Teraz akurat mam ochotę wyłącznie na świeże warzywa, mięsko ale ani grama skrobi. Kołacze mi się po głowie jakieś 10 przepisów, które ogromnie pragnę wypróbować (pół na pół inspirowane i wymyślone od zera). Mam pomysły na ozdabianie i upiększanie tortów. Ale jak sobie pomyślę, że będę musiała później to jeść, to mi się odechciewa i wpadam we frustrację :/ Karmienie cukrem tylko Córci i męża też do mnie nie przemawia. W pewnym wieku panom już tylko rosną brzuchy... :P  A Córcia? Podobno można wychować dziecko bez słodyczy, ale po co? Umiarkowane ilości cukru nie zaszkodzą zdrowiu, jeżeli dieta jest bogata i zbilansowana pod innymi względami. A przecież słodkości są szczęściem dla każdego dziecka. Znam dzieci, które były wychowywane bezcukrowo i rzucają się teraz na słodycze jak wygłodniałe wilki. Nie bronię mojej Córce słodyczy (tylko na noc ma kategoryczny zakaz), a ona najczęściej po malutkiej porcji nie ma ochoty na więcej. Resztę odkłada na talerzyk, bo wie, że nikt jej tego nie zabierze i spokojnie poleży do następnego dnia. Tylko trzeba pamiętać, że co za dużo to niezdrowo. A ponieważ mam teraz awersję na cukier, to każda ilość wydaje mi się już za duża i absolutnie niezdrowa.   Ech, chyba po prostu przeczekam wahania hormonów. Albo... Albo zacznę spraszać gości:) Zaspokoję swoje ambicje i pomysłowość a nie będę miała na głowie tarzających się po stole słodyczy:) 