Najlepsze sezamki w życiu jadłam w Grecji, gdzie kupowałam je wprost w ilościach hurtowych. Pamiętacie jeszcze te możliwości, kiedy idąc ulicą w ciągu 3 sekund podejmowało się decyzję o wakacjach last-minute? Wyjazd następnego dnia, koszt 10 dni w Grecji rzędu dwóch dni w Zakopanem. Ech, studenckie czasy! Na sezamki zawsze mam ochotę podczas robienia depilacji cukrowej. Nie mogę się powstrzymać od podjadania tej słodkiej do mdłości masy, zamiast wsmarowywać ją w nogi;P Tym razem do zrobienia sezamków użyłam złocistego siemienia lnianego. Ziarna lnu złocistego, mają ponoć więcej kwasów omega-3 niż len pospolity. Wow! Poza tym ten złoty jest jakoś mniej obleśny, niż czarne ziarenka zwykłego lnu, które przypominają mi małe żuczki. A jeżeli ktoś ma uczulenie na sezam, może ucieszy go ta alternatywa. Jeżeli wolicie jednak normalne sezamki, to odsyłam Was do Kuchareczki.  Sezamki z lnu złocistego (lnianki, siemianki, kto da lepszą nazwę?) 250 g złocistego siemienia lnianego1 szklanka cukru2 łyżki soku z cytryny1 płaska łyżka miodu Na patelnię wysypać cukier, dodać sok z cytryny (można zastąpić wodą) i gotować na nie za dużym ogniu, nie mieszając, aż cukier się stopi i powstanie jasnobrązowy karmel. Do karmelu dodać miód, wsypać ziarna lnu i zamieszać, aż masa się połączy. Wyłożyć na papier do gotowania, przykryć drugim arkuszem i rozwałkować. Uwaga, masa będzie bardzo gorąca! Jeszcze ciepłe odkryć i pokroić. Nie chciałam prażyć siemienia, żeby nie stracić wszystkich cennych kwasów tłuszczowych, ale przez to ziarna są nieco twarde. Miód można ominąć, jednak wtedy batoniki będą twardsze. Nie będę nikomu wmawiać, że jest to zdrowa przekąska, przy takiej ilości cukru to raczej nie możliwe! Ale mały kwadracik jest bardzo fajną przegryzką przy pracy;) 