Zakupiłam sobie cudo, cudeńko, cacuszko: białą herbatę z kwiatem liczi a drugą z kwiatem pomarańczy. Bardzo droga:/ Niezmiernie wykwintna, wypasiona na maksa:D  W czasie zaparzania młodziutkie listki herbaty się rozchylają i ukazują schowany w środku kwiat liczi. Ma delikatny owocowy aromat, najbliżej chyba mu do rodzynek. Orzeźwiający smak zielonej herbaty zmieniony posmakiem piernika. Przynajmniej wg mnie. Kulkę można zaparzać kilkakrotnie, co zresztą robię zawsze z zieloną herbatą. Co prawda trzecie zaparzanie jest zarezerwowane dla najbardziej zaufanych przyjaciół, ale mój najserdeczniejszy przyjaciel w ogóle nie pije zielonej herbaty, tylko krzywi się na moje "trociny" :/ W związku z tym zaparzam tylko dwa razy. Ile razy zaparzę kulkę, jeszcze nie wiem. Po trzecim: kwiat liczi stracił kolor. Sam pukiel herbaty parzę właśnie 4 raz i ciągle daje silny napar, ale już smak nie ten.  Nie próbowałam jeszcze tej z kwiatem pomarańczy, którą kupiłam pod szumną nazwą: "Romeo Juliet". Dopisuję: okazało się, że "Romeo i Julia" nie jest z kwiatem pomarańczy tylko z kwiatem nagietka i czegoś jeszcze. Niestety sztucznie aromatyzowana. A po sztucznych aromatach mam bardzo niemiłe doznania fizjologiczne:( Wygląda pięknie, ale cóż z tego.  Z tej samej rodziny herbat biało- kwiatowych można kupić jeszcze "Cesarską perłę": pojedyncze listki białej herbaty zawijane z kwiatem jaśminu. Amatorom dziwnych i wymyślnych herbat polecam zakupy w sklepach internetowych, ponieważ ceny w sklepach herbacianych są 3-4-krotnie wyższe:/ Inne kwiaty "herbaciane", które pijam i dzielę się w ramach Klubu Kwiatożerców i kwiatopijców:) Hibiskus - jest w większości mieszanek owocowych, bo jest kwaśny i podbija inne smaki. Bardzo go lubię. Rumianek - oczywiście! Na ukojenie albo katar. Lipa - rozgrzewa niezmiernie, może trochę mdła, ale da się lubić. Kiedy chodziłam jeszcze do liceum pijałam codziennie lipę i rumianek, tak mi smakowały. Jaśmin - jako dodatek do czarnych i zielonych herbat. Osobiście nie lubię, a odkąd od Duńczyków dostałam w prezencie herbatę z jaśminem, jabłkiem, skórką mandarynki i czymś jeszcze, obrzydł mi przeraźliwie! Dziki bez - dla mnie muląco mdła. Wolę kwiaty dzikiego bzu w syropie, a najbardziej w postaci cydru:) Pąki róży cukrowej - róże kocham w każdej postaci, w herbacie również. Bławatek - solo lub jako ekskluzywny dodatek do czarnej herbaty np.: earl grey, też dostałam kiedyś w prezencie. Smaku nie zmieniał, ale wyglądał szpanersko;) Nagietek - fajny jako dodatek do zielonych herbat Aha, i jeszcze herbata z konfiturą fiołową:) Kto da więcej? Jest jeszcze cała gama kwiatów o zastosowaniach bardziej leczniczych, których nigdy nie piłam:akacja, dziurawiec, fiołek trójbarwny, jasnota biała, lawenda, macierzanka, mniszek, pierwiosnek, słonecznik. 