Święty Mikołaj przygotował dla mnie miłą niespodziankę. A mianowicie, w lecie przeżyłam bardzo sympatyczną przygodę - zostałam zaproszona do programu "Maja w ogrodzie", żeby zaprezentować kilka kwiatowych potraw, jako autorka "Kwiatowej uczty". I właśnie dostałam informację, że program ukaże się w niedzielę 8 grudnia o 7.55 w TVN. Juppi! Odcinek 473 - Kwiatowe gotowanie na zboczu góry - lista odcinków do odtwarzania jest też tutaj.  Razem z dziećmi spędziłam fantastyczny upalny dzień w wiejskim ogrodzie pani Katarzyny. Dzieci biegały w górę i w dół po stromym zboczu, znalazły wspaniałe towarzystwo w postaci krewnych gospodyni, a ja plotkowałam, podglądałam zdjęciowców, no i gotowałam oczywiście też. Choć poza przygotowaniem półproduktów poza planem, na planie gotowała już wyłącznie pani Maja, twierdząc, że to ona jest od brudnej roboty :P  W odróżnieniu do reportażu z Dzień Dobry TVN obyło się bez tysiąca dubli, po prostu ugotowaliśmy i zjedliśmy. Załapałam się też na piknik ze swojskimi serami z mleka krowy czerwonej, które ja doprawiłam aromatycznymi kwiatami. Z wielką przyjemnością obserwowałam rodzącą się miłość do jedzenia nasturcji i bergamotki u kolejnych kwiatożerców;) Strasznie fajnie mi się patrzyło na pracującą ekipę, bo widać było, że to zgrany zespół, ludzie którzy sobie ufają i wiedzą, co mają robić. A pani Maja Popielarska okazała się być bardzo sympatyczną i skromną osobą. To był niezmiernie miły i udany dzień. Dzieci jeszcze długo go wspominały. Na pamiątkę dostałam pęczek lawendy, worek płatków róży i ogromny bukiet pysznogłówki! Pamiętacie boską kwiatową lemoniadę? To właśnie stąd miałam surowce:) A poniżej przedstawiam ser podpuszczkowy od krowy czerwonej w kwiatach pysznogłówki (bergamotka, Monarda fistulosa), która jest niesamowicie smaczna! Przy okazji uknułam teorię, że bergamotkę nazywa się pysznogłówką, bo ma pyszną główkę, a nie dlatego że się pyszni cudną koroną ;) To zdecydowanie jeden z moich ulubionych kwiatów do jedzenia -  zajrzyjcie do "Kwiatowej uczty", ile tam jest z nią przepisów:) Bergamotka smakuje prawie jak... oregano, ale wygląda bosko! Zdecydowanie warto ją mieć w swoim ogrodzie.  Zapraszam Was serdecznie do obejrzenia tego odcinka "Mai w ogrodzie" w niedzielę rano i przekonania się, co jeszcze przygotowałam :) Ja się nie mogę doczekać emisji, żeby powspominać ten niezwykły wypad za miasto. Odcinek o moim kwiatowym gotowaniu znajdziecie tutaj. A jeszcze przez cały ten tydzień odcinek będzie gościł na antenie TVN Meteo codziennie o 1:05, 4:05, 5:05, 18:05, a w niektóre dni nawet częściej ;) poniedziałek-wtorek: 1:05, 4:05, 5:05, 9:05, 10:30, 15:05, 17:05, 18:05, 19:05, 23:05 środa-czwartek: 1:05, 4:05, 5:05, 18:05 piątek: 1:05, 4:05, 5:05, 18:05, 20:05 sobota: 1:05, 4:05, 5:05, 9:05, 10:30, 15:05, 17:05, 18:05, 20:05, 21:05, 22:05, 23:05 