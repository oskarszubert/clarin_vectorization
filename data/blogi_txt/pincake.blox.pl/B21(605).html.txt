Tak na wszelki wypadek, gdyby trafiła tu kiedyś jakaś początkująca osoba z dietą bezmleczną i bezjajeczną, podaję spis produktów zakazanych i dozwolonych oraz kilka zasad utrzymania eliminacyjnej diety bezmlecznej i bezjajecznej.Może się przyda np.: żeby wypisać babci, czym ma nie raczyć wnuczka, kiedy do niej przychodzi z wizytą. Ja tak zrobiłam, kiedy się okazało, że musimy wyeliminować jajka i krowinę. Bardzo pomogło :) PRODUKTY ZAKAZANE W ELIMINACYJNEJ DIECIE BEZMLECZNEJ I BEZJAJECZNEJ:  Jajka, jajecznica Ciastka, ciasta, batoniki Cielęcina Wołowina Nabiał cały! Nie daj sobie wmówić, że w maśle nie ma białek, a w jogurcie nie uczulają. Makarony jajeczne Masmixy, margaryny Pieczywo tostowe chipsy i chrupki aromatyzowane naleśniki, racuchy, kluski, kopytka, pierogi ruskie itp przygotowane w tradycyjny sposób  i wszystkie inne produkty, które mogą zwierać w składzie coś, co dotykało krowy lub jajek:  Białka mleka Jogurt Kazeina - kazeinian amonu, kazeinian wapnia, kazeinian magnezu, potasu, sodu itp Kefir Kwaśne mleko Laktoalbumina Fosforan laktoalbuminy Laktoza Masło Masło klarowane (ciężko je dobrze oczyścić) Maślanka Mleko Mleko w proszku Mleko zagęszczone Podpuszczka Ser Ser żółty Serwatka Serwatka liofilizowana Suszona serwatka Suche mleka Śmietana Śmietanka Tłuszcz mleczny Twaróg Twarożek Zsiadłe mleko Żelatyna wołowa   Jajka Masa jajeczna Albumina jaja kurzego Białko kurze Żółtko  Dodatkowo należy unikać: sztucznych barwników, konserwantów, emulgatorów, wzmacniaczy smaku i zapachu, bo te substancje mogą nasilić lub wywołać objawy alergii. Trzeba czytać wszystkie etykiety (tu dochodzi jeszcze kwestia zaufania do producenta, którą pominę milczeniem...). Białka mleka lub jajka bywają używane jako aromaty np.: do kostek rosołowych lub jako wypełniacz białkowy w parówkach. Czasem kryją się pod hasłem: aromat - białko zwierzęce. Najbezpieczniej nie używać PRZETWORZONYCH produktów. Ostrzeżenie, że "produkt może zawierać śladowe ilości mleka i jaj" osobiście lekceważę, bo może nie znaczy musi, ale tu każdy musi ocenić ryzyko indywidualnie, ponieważ niektóre dzieci reagują nawet na pojedyncze cząsteczki alergenu. Nie ma sensu ograniczać diety o kolejne potencjalne alergeny, jeżeli objawy ustąpiły. Jeżeli objawy nadal występują, trzeba tropić dalej. Alergenem może się okazać wszystko, nawet pokarmy uznawane powszechnie za bezpieczne. Często też mylone są uczulenia na pestycydy czy inne chemikalia obecne na warzywach z uczuleniem na samo warzywo. Pomidory i truskawki wcale nie są takie straszne, gorsze bywają jabłka i marchewka. Bardzo częstymi alergenami jest seler i pszenica. Testy skórne u małych dzieci niczego nie potwierdzają, ani nie wykluczają. Nawet oznaczenie miana przeciwciał z krwi nie musi być wiążące. Najważniejsza jest obserwacja dziecięcych objawów przez rodziców. PRODUKTY DOZWOLONE W DIECIE BEZMLECZNEJ I BEZJAJECZNEJ:  Wszystkie świeże owoce i warzywa Kiszonki i przetwory warzywno-owocowe (ale trzeba się upewnić, czasem do kiszenia jest dodawana serwatka) Drób, wieprzowina, królik, ryby i inne mięsa nie wykrojone z bos taurus, czyli krowy Margaryny bezmleczne (trzeba czytać etykiety, czy nie zawiera mleka lub jego pochodnych, najczęściej dodawana jest maślanka, jogurt, serwatka) Makaron bezjajeczny Chleb ryżowy Chleb chrupki, niestety nie każdy (trzeba czytać etykiety) Pieczywo wyłącznie ze sprawdzonych piekarni (podobnie bułka tarta) Chrupki kukurydziane niearomatyzowane (trzeba czytać etykiety) Wędlina czysto wieprzowa lub drobiowa wyłącznie ze sprawdzonych masarni Ziarna i orzechy Gorzka czekolada (trzeba czytać etykiety, bo może zawierać masło - tłuszcz mleczny) Żelki (trzeba czytać etykiety, bo niektóre są na żelatynie wołowej lub zawierają jogurt) Pierniczki toruńskie (trzeba czytać etykiety) Mleko sojowe - najlepiej w wersji dla dzieci o obniżonej zawartości bioflawonoidów, które mają działanie estrogenowe. Około 30% osób z alergią na mleko krowie, nie toleruje też soi. Należy wprowadzać ostrożnie. Mleko ryżowe Mleko owsiane (tutaj jest opisane, jak zrobić samodzielnie mleko owsiane) Mleko kokosowe (jak zrobić domowe mleko kokosowe jest opisane tutaj) Mleko migdałowe (tutaj jest opisane, jak zrobić samodzielnie mleko migdałowe)   Mleko kozie - może być w proszku, warto też spróbować kozich serów i twarogów. Nabiał dziecku jest potrzebny, a kozi jest nawet lepszym źródłem przyswajalnego wapnia niż krowi. Pod warunkiem, że alergia nie obejmuje również laktozy i białek mleka koziego – wtedy przechlapane :(  Do smaku można się przyzwyczaić, a szybko przegotowane lub pateryzowane nie ma skarpetowatego zapachu. Wprowadzenie go do diety pozwoli zmniejszyć ryzyko wystąpienia nietolerancji laktozy w starszym wieku.Około 1/3 uczulonych na mleko krowie wykazuje alergie krzyżowe z nabiałem innych ssaków. Dla mnie to nie jest argument, żeby pozostałe 2/3 osób miało unikać mleka koziego, czy owczego, natomiast jest to powód, żeby wprowadzać je do diety ostrożnie i powoli, dokładnie obserwując reakcję organizmu. I jeszcze uwaga z doświadczeń osobistych: mleko kozie jednego producenta może uczulać, podczas gdy mleko kozie z innych mleczarni nie uczula (co stawia pod znakiem zapytania uczciwość niektórych producentów...).   Zamienniki mleka typu Nutramigen, Bebilon Pepti i Amino akurat zostały odrzucone przez organizm mojego dziecka, a mnie od ich zapachu zbierało się na wymioty, ale jeżeli nie ma przeciwwskazań, to proszę bardzo - można próbować. Pod warunkiem, że nie dasz sobie wmówić przez niedouczonych lekarzy, że nie możesz karmić piersią, tylko musisz przejść na mieszanki. Żadna mieszanka nie zastąpi naturalnego pokarmu, pod warunkiem, że zachowasz zbilansowaną i zróżnicowaną dietę pozbawioną alergenów - naprawdę się da.   Do panierowania polecam używanie bezglutenowego zamiennika jajka. Rewelacja! Warto spróbować, czy dziecko toleruje jaja przepiórcze. To wiele ułatwi np w kwestii ciasteczek, a jajeczko na twardo jest wielkim smakołykiem do śniadania. (Tutaj opisałam, jak się obchodzić z przepiórczymi jajkami) Najczęściej zadawane pytanie brzmi: gdzie, jeśli nie w nabiale, znaleźć wapń? Zapraszam do przeczytania o nienabiałowych źródłach wapnia (klik). POZA TYM: Jeżeli dieta dotyczy dziecka wciąż karmionego piersią, mama musi również zachować ścisłą dietę eliminacyjną. Sporadyczność karmienia piersią nie upoważnia do sporadycznego zarzucania diety. Z moich obserwacji wynikało, że Córcię obsypywało praktycznie od razu po posiłku, w ok. 8 do 10 godzin, po tym jak ja zjadłam coś podejrzanego, czyli to był okres mojego i jej trawienia. Ale stwierdzić jak długo alergeny utrzymywały się w mleku, to już trudniejsze zadanie. Nie wolno kroić tym samym nożem np.: sera a potem czegoś (chleba, wędliny) dla dziecka. To samo dotyczy deski do krojenia, talerzy, łyżek do mieszania w garnku itd. Dziecko powinno mieć swój własny kubek, talerzyk, miseczkę, sztućce, których nigdy nie wolno używać do nabiału. Można odwyknąć od bielenia zup lub każdy zabiela u siebie na talerzu. Mniej kłopotu, niż z gotowaniem dwóch potraw. Przygotowując posiłek dla innych członków rodziny, pamiętaj o umyciu rąk, zanim zaczniesz dotykać jedzenia dla dziecka. Jeżeli przygotowujesz różne dania jednocześnie, ręce musisz myć każdorazowo np.: po dotknięciu nabiału lub rozbiciu jajka. Nie wolno smażyć na tej samej patelni kotleta dla dziecka (tego starszego) i tych panierowanych w jajku. Usmaż dziecku najpierw, lub na osobnej patelni. To samo dotyczy duszenia i zapiekania potraw. Jakikolwiek dodatek alergenów do potrawy wymaga użycia osobnego naczynia dla dziecka. Zapomnij o recyklingu bułki tartej (zsypywanie z powrotem do torebki), jeżeli były używana do wymaślonej tortownicy lub kotleta panierowanego w jajku. Bułka tarta też musi pochodzić ze sprawdzonego (niestety na dziecku) źródła, żeby nie zwierała np.: resztek chleba tostowego. I najważniejsze: dania dla alergika muszą być tak samo smaczne jak jedzenie „tradycyjne”. Mieszaj, kombinuj, eksperymentuj, byle wyszło tak pyszne, że „normalne” osoby się nie zorientują, że jedzą coś bezalergicznego (a fuj!), a domownicy nie będą narzekać, a wręcz przeciwnie:) Rola jajek i nabiału w wielu potrawach jest przereklamowana i spokojnie można zrobić niealergizujące pierogi, naleśniki czy kopytka. Pomocne może być odkrywanie uroków smakowitej kuchni wegańskiej (bez nabiału i jaj), którą możesz urozmaicić mięsem, bo przecież ono nie uczula. Również wiele oryginalnych dań orientalnych nie zawiera nabiału. W dodatku odczuwanie smaków zależy w dużej mierze od przyzwyczajenia, po pewnym czasie przywykniecie - ja np.: już nie mogę znieść zapachu smażonego masła. PONADTO: Alergiczne dziecko nie jest kaleką. Dziecko nie odczuwa diety jako nieszczęścia. Czy uważasz za wielkie nieszczęście, że dziecko nie może napić się wódki, czy zapalić? Nabiał alergikowi zaszkodzi jeszcze bardziej! A dla dziecka jasne przesłanie, że małym dzieciom nie wolno jeść szkodliwych rzeczy, powinno być naturalne. I tak będzie, dopóki nie zrobisz z tego sztucznego problemu. Ponadto dziecko może się nauczyć wykorzystywać słabość innych, jeżeli traktują je, jakby działa mu się krzywda. Znam takie przypadki małych szantażystów emocjonalnych wymuszających na dorosłych co rusz nowe ustępstwa biorąc ich "na litość" tylko na podstawie swojej alergii. Alergia nie jest karą. Po prostu się zdarza. Większe nieszczęścia chodzą po ludziach. Nic nie stoi na przeszkodzie, żeby Twoje dziecko umiało najpiękniej śpiewać, malować, lepić z plasteliny, najszybciej jeździć na rowerze, najdłużej siedzieć w wannie, czy najgłośniej marudzić przy ubieraniu. Niektóre dzieci mają niebieskie oczy, inne mają krzywe nogi, a niektóre mają alergię pokarmową. Nad alergią naprawdę nie ma co rozpaczać. Życie towarzyskie będzie odrobinę utrudnione, ale nie niemożliwe. Zazwyczaj na proszonych przyjęciach da się znaleźć posiłek lub chociaż trochę warzyw i mięsa bez alergenów. Kłopotem jest słodkie, na które - nie oszukujmy się - większość z nas ma ochotę. A żeby nie było dziecku smutno na przyjęciu, upiecz tort bez jajek, najlepiej taki, żeby to wszyscy inni zazdrościli dziecku. Pomoc znajdziesz na portalach wegańskich i np.: na moim blogu. Po to go założyłam:D Do przedszkola trzeba niestety nosić jedzenie w termosie... Do żłobka chodzę dzwoniąc słoikami;) Rozmawiaj z dzieckiem o alergii, wyjaśniaj wątpliwości, tłumacz, dlaczego nie może jeść tego, co inne dzieci. Kiedyś alergia przejdzie (na pewno) i jak podrośnie, też będzie mogło jeść "mu-mu" i jajka. Wypracowuj u niego nawyk, by pytało o skład nieznanych produktów i potraw, czy przypadkiem nie zawierają mleka. Największą trudnością będzie rodzina, przypuszczalnie babcie i ciocie, nianie i opiekunki. Niereformowalne i nadopiekuńcze lub, delikatnie mówiąc, nierozsądne. To z nimi najczęściej toczy się największe bitwy i przez nie najbardziej opadają ręce. I to wieczne biadolenie, że dziecko, które nie je mleka pewnie głoduje!... Na stwierdzenie, że przecież łyżeczka masła w wielkim garnku na pewno nie zaszkodzi, można odpowiadać, żeby do zupy dodała łyżeczkę szamponu, albo lakieru do włosów - odrobinka na pewno nie zaszkodzi. Aha! Przypomniałam sobie, że warto jeszcze przynajmniej raz do roku odrobaczyć całą rodzinę. Szczególnie jeżeli dziecko bawi się w piaskownicy lub ma kontakt ze zwierzakami. Pasożyty naruszają barierę jelita i ułatwiają przenikanie alergenów do krwiobiegu. Może to dawać objawy, że dziecko jest uczulone na "wszystko".Ponadto dobrze jest podawać dziecku probiotyki (te bezmleczne, kwas mlekowy nie ma nic wspólnego z mlekiem). Zdrowa funkcjonalna flora symbiotyczna sprzyja prawidłowej pracy jelit. Wirusy, antybiotyki i niektóre inne leki uszkadzają jelita, więc nie podawaj dziecku nowych pokarmów, w czasie infekcji. A co do słodyczy. Dzieciom do drugiego roku życia nie należy ich w ogóle podawać, wyłącznie naturalne słodkości w postaci owoców. Ale to nie znaczy, że karmiąca mama nie może czasem zaspokoić swojej zachcianki. Starszym dzieciom powyżej drugiego roku życia, należy wyrobić właściwe nawyki żywieniowe, w których słodycze nie pojawiają się zbyt często. Jednak moim zdaniem nie ma sensu całkowite zakazywanie jedzenia słodyczy. Takie dzieci przy lada wyrwaniu się spod opieki rodziców rzucają się na słodycze jak wygłodniałe sępy, wyjadając w gościach nawet cukier z cukierniczek (naprawdę wiem, co widywałam nie jeden raz). Należy uczyć dzieci, że słodycze od czasu do czasu mogą się pojawić, ale nie codziennie i nie w dużych ilościach, nie przed obiadem i nie na dobranoc. W dodatku alergiczne dzieci od małego są nauczone, że nie kupuje się słodyczy w sklepie, tylko je te przygotowywane w domu. Więc z dużym prawdopodobieństwem nabiorą właściwej postawy względem słodkości w wieku późniejszym. POWODZENIA! Może za 3 lata, a może za 5 lat, ale przejdzie. Nam już się częściowo udało:) PozdrawiamMałgorzata Kalemba-Drożdż Dopisek: W wielu 6 i pół roku Córcia nie reaguje na krowi nabiał. Teraz jeszcze musi wyrosnąć jej Braciszek. 