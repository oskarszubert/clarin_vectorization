Proszę bardzo, przepis na zamówienie :) W tym roku jest tyle słońca, że maliny są niezmiernie słodkie. Dodawanie do nich cukru wydaje się barbarzyństwem.  Dżem malinowy dla dzieci bez cukru bez pestek 1 kg malin1 opakowanie pektyny jabłkowejewentualnie 1-2 łyżki glukozy, jeżeli owoce są bardzo kwaśne Zaczynamy od słoików. Porządnie je trzeba wyszorować, wstawić do zimnego piekarnika i włączyć grzałkę na 120ºC. Maliny rozgnieść widelcem, aż puszczą sok, zagotować na minimalnym ogniu. Dokładnie przetrzeć przez sito. Do przecieru dodać pektynę, ponownie zagotować. Przelać gorący dżem do gorących słoików. Zakręcić szczelnie. Można po prostu odstawić pod kocyk, żeby zassały, albo zostawić w piekarniku nastawionym na 100ºC na 15 minut, jednak nie dłużej, bo pektyna może się rozgotować. Pasteryzowane przetwory powinny się dobrze przechowywać, nawet bez dodatku cukru. Świeży dżem jest trochę zbyt rzadki, ale po nocy w chłodzie gęstnieje. Aha, pestek nie wyrzucajcie! Świetnie się nadają na peeling :)  Wczoraj zrobiłam też 12 słoików wiśniowej konfitury bez dodatku cukru. Pewnie znikną w tydzień ;) 