Drodzy Sympatycy, Użytkownicy, czy też Czytelnicy Trochę Innej Cukierni, jak właściwie powinnam Was nazywać? ;) Pora zacząć przygotowania do Wielkanocy bez jajek i bez mleka:) Ponieważ nie piekę wg przepisów świątecznych przed świętami, zapraszam na moje propozycje na ten rok oraz przepisy pozostawione specjalnie na tę okazję z zeszłego roku.  My wielkanocne pisanki robimy z jajek przepiórczych, jednak do pieczenia ich nie używam. Pojawiające się w moich przepisach mleko kozie, możecie zastąpić mlekiem migdałowym, owsianym lub ryżowym. Święta nie mogą się obyć bez tradycyjnej baby drożdżowej. Polecam oczywiście moja rewelacyjną babę na bani, jeżeli nie dysponujecie przecierem dyniowym zapraszam na nieco uciążliwą drożdżową babkę marchewkową, albo banalnie prostą jabłkową babkę drożdżową. Każda jest puszysta, wilgotna i żadna nie zawiera jajek, a i mleka ssaczego też nie muszą. Na pewno na te święta upiekę mazurek migdałowo-morelowy, ponieważ to ulubiony wypiek Córci (fiołki możecie ominąć:)). Lub mazurek czekoladowy z różą i marcepanem, pokażę Wam również mazurek daktylowy na mące razowej (również bez mleka, bez jajek,bez cukru) upieczony w zeszłym roku. Jeżeli lubicie eksperymenty na świątecznym stole to zapraszam na ciasto szpinakowo-kokosowe - przecudnie zielone, wielu moich przyjaciół serdecznie je polubiło, bo oblane czekoladą smakuje jak pewien popularny batonik. Myślę też o serniku (i był jaglany!), jednak na pewno będzie pascha wegańska, bez jajek, bez mleka, bezglutenowa, bez cukru;) I może znikające bułeczki drożdżowe, a może takie bułeczki drożdżowe, może pojawi się jakaś niespodzianka: marcepanowe pisanki, ciasto drobiowe, trufelki z prażonej mąki lub czekoladowe jajeczka, które miałam wykorzystać do ozdoby mazurka, jednak zniknęły w przedbiegach:) Koniecznie trzeba też zrobić dowcip na Prima Aprilis! A jeśli chodzi o dania niesłodkie, to na pewno przyda się sałatka jarzynowa z wegańskim majonezem i domowe mleko owsiane. Życzę spokojnych przygotowań świątecznych, niczym się nie przejmujcie, zapewniam, że Wielkanoc bez jajek i mleka może być pyszna, a przecież nie o samo żarcie chodzi w te święta. A w między czasie zapraszam do naszej zielonej wiosennej zabawy. PozdrawiamGosia 