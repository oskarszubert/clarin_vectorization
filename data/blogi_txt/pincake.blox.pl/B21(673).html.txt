World Baking Day to międzynarodowa zabawa propagująca domowe pieczenie, która odbywa się 19 maja. W tym roku hasło przewodnie brzmi: "Bake brave". Zostałam mianowana ambasodorką WBD, a moje zadanie polegało na przygotowaniu przepisu z margaryną, który będą piekli ludzie z całego świata. Ponieważ ze względu na alergię moich dzieci nie mogę do wypieków używać masła, stosowanie tłuszczów roślinnych mnie nie oburza, tak jak niektórych purystów. Kwestia w umiejętności wyboru tych najlepszych (Jakiej margaryny używam? Zajrzyjcie do FAQ). Propozycja pieczenia na okoliczność WBD wypadła akurat przed Wielkanocą, a Córcia prosiła o sernik na święta. Stąd stawałam na głowie, żeby wymyślić przepis na sernik bez nabiału. To był drugi z treningowych przepisów. A na pieczony sernik wielkanocny, zapraszam tu (klik).  Mój przepis w skali trudności został zakwalifikowany na 85 miejscu ze 100. Nie mam pojęcia dlaczego;) Może dlatego, że trzeba dużo odwagi, by podać gościom sernik i przyznać się, że nie ma w nim nabiału :) Zapraszam Was do wspólnego pieczenia, szczególnie, że tutaj nie za wiele go jest:P A sezon truskawkowy już lada moment się zacznie na całego.  Sernik bez nabiału, czyli jak matka staje na głowie Kruchy spód90 g margaryny (najlepiej naturalnej np.: oleju kokosowego) 50 g drobnego cukru 1 łyżka oliwy 150 g mąki Masa „sernikowa”0,5 szklanki kaszy jaglanej 1,5 szklanki ulubionego mleka (migdałowego, owsianego, koziego, ryżowego) pół laski wanilii 0,5 szklanki śmietany migdałowej (możecie też użyć kupnej śmietany roślinnej albo zmiksowanych nerkowców) 1 łyżka margaryny (najlepiej naturalnej np.: oleju kokosowego) 0,5 szklanki cukru, miodu, syropu z agawy lub innego słodzidła 1 szklanka kremu kokosowego (możecie użyć gęstej części mleka kokosowego z puszki BIO) odrobina skórki startej z cytryny 1 kopiata łyżka żelatyny Wierzch1 szklanka truskawek (mrożonych lub świeżych) galaretka truskawkowa  Składniki ciasta szybko zagnieść i wykleić nim spód tortownicy 18 lub 20 cm. Piec do zezłocenia, czyli ok. 12 minut w 200°C. Po upieczeniu wystudzić. Kaszę jaglaną ugotować w ulubionym mleku z dodatkiem przekrojonej i wyskrobanej laski wanilii. Przetrzeć przez sitko lub zmielić na gładko. Zmiksować z resztą składników (poza żelatyną). Żelatynę namoczyć w niewielkiej ilości mleka, kiedy spęcznieje, delikatnie rozpuścić na małym ogniu. Dodać do masy sernikowej i zmiksować. Wyłożyć masę na upieczony spód i wstawić do lodówki. Galaretkę rozpuścić w szklance wrzątku. Truskawki rozmrozić (nie trzeba całkowicie), zmiksować i połączyć z galaretką (jeżeli używacie świeżych truskawek, galaretkę trzeba wystudzić przed ich połączeniem). Wylać na zastygniętą masę sernikową. Odstawić na kilka godzin, a najlepiej na całą noc, do lodówki. Jeżeli zależy Wam na wegańskiej wersji, użyjcie galaretki karagenowej, a zamiast żelatyny - agaru. Żeby dobrze rozpuścić agar, trzeba go chwilę pogotować (w odróżnieniu do żelatyny, której zagotować nie wolno). Zaufajcie w tej kwestii mojemu doświadczeniu, ilość agaru, jaką rozpuszczam w laboratorium pod żele do elektroforezy, przekracza wszelkie wyobrażenie;) Najlepiej robić to w mikrofalówce. Ocena ciasta przez niezależnych ekspertów: w skali pyszności: 9/10, w skali podobieństwa do wyrobu z sera: 1/10 :) Smacznego!  To co? Upieczecie ze mną? (klik) Zapraszam serdecznie na 19 maja do przygotowania mojego sernika bez nabiału:) Smacznego!Gosia 