Od piątku w Krakowie trwa Święto Ogrodów. Seria imprez  potrwa do następnej niedzieli. Z wielką przyjemnością wybrałam się wczoraj do Ogrodu Botanicznego na długo oczekiwany wykład połączony z degustacją: "Rośliny jadalne dziko rosnące" prowadzony przez dwóch przemiłych panów: Piotra i Wojciecha. Super było! :) Niestety urządzenie wykładu w szklarni w pełnym nasłonecznieniu w samo południe, gdy temperatura w cieniu przekracza 35°C, nie było fortunnym posunięciem:/ A po wykładzie można było spróbować takich pyszności jak: kandyzowany tatarak, kawa z perzu, barszcz z barszczu, szpinak ze szczawiu, syrop z kwiatów bzu (phi!:)), pieprzyca, marchewnik anyżowaty i jeszcze kilka innych rzeczy (ale nie kwitnących:)) Opowiadali też jak zrobić lipną czekoladę z owoców lipy;)  Pewnie panowie przeklinają teraz upierdliwą babę z pierwszego rzędu, która zadawała mnóstwo niewygodnych pytań, ale mnie się naprawdę bardzo podobało;) I dziękuję organizatorom i wykładowcom za taki fajny pokaz. Nawet dręcząca mnie od tygodnia angina nie przeszkodziła mi się nań stawić. Po degustacji można było zabrać sobie po troszku pozostałych „materiałów”, czego nie omieszkałam zrobić.  Córci najbardziej smakował groszek bulwiasty (po lewej), a mnie korzeń dzwonka wydawał się całkiem smakowity (u góry), w środku świerząbek bulwiasty (Kamil, dziękuję za przypomnienie:)) nie zachwycał, ale może po ugotowaniu byłby lepszy. A później z Córcią wybrałyśmy się na wspólną eksplorację skarbów Ogrodu Botanicznego UJ. 