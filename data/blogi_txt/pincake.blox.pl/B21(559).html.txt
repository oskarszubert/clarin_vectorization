Ostatnio z powodu tygodnia kuchni rosyjskiej pełno było wszędzie blinów. To nasunęło mi wspomnienie jednego ze smaków dzieciństwa. Placki-pankracki to były placuszki z samej mąki na wodzie (czasem na mleku), z odrobinką soli, które smażyłyśmy jako dzieci, kiedy rodziców nie było w domu. Ja byłam kurduplem, siostra już potrafiła odpalić palnik. W domu się nie przelewało, chleb i wędlina były reglamentowane, a w brzuchu burczało. W dodatku ta adrenalina, przygoda, że same coś robimy! Ech, aż mi się łezka zakręciła... Swojemu dziecku zrobiłam placki-pankracki w wersji de luxe:)  Mąka, mleko sojowe, szczypta soli. Smażone na oleju. Do tego rozpuszczona czekolada i orzechy oraz 2 dżemy do wyboru rozsmarowywane z wielkim skupieniem:) 