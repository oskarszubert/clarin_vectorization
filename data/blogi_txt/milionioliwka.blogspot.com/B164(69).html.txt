Teraz wśród młodych ludzi panuje moda na 'bycie dorosłym'. A ja tego nie rozumiem... Po co niektóre nastolatki postarzają się na siłę? Chodzą w butach na obcasie i pełnym makijażu? A w ekstremalnych przypadkach dochodzi o tego 'fajka' i przekleństwa. Nie będę teraz już mówić jak bardzo to niszczy cerę i śmiesznie wygląda... Ale po co marnować sobie te piękne lata z życia, żeby być 'doroślejszym'? No bo nie dorosłym. Dorosłość to etap w którym człowiek jest dojrzały, umie podejmować właściwe decyzje, ponosi odpowiedzialność za swoje czyny, potrafi sobie samemu poradzić. Więc dorosłym nie staje się nawet w dzień osiemnastych urodzin. Prawie każdy nastolatek chciałby być już starszy. Chciałby mieć te trzy, czy cztery lata więcej. Chciałby chociaż wyglądać na starszego. A ja wcale nie chcę! Nie chcę jeszcze dorastać! Nie chcę mieć chłopaka, bo doskonale wiem, że to nie będzie miłość na całe życie. Nie chcę się już malować, bo bez makijażu wyglądam lepiej. Właśnie nie chcę być jak wszyscy! Nie chcę być jakimś 'plastikiem'! Nie chcę kreować się na 'dorosłą'! I nie chcę słyszeć "Dorośnij!". I myślę, że słowa "Ale jesteś dziecinna" skierowane w moją stronę nie są obraźliwe :) Wiem, że teraz jeszcze nie powinnam się martwić, bo nawet do takiej 'pełnoletności na papierze' brakuje mi jeszcze pięć lat, ale mimo wszystko... Czas tak szybko leci. Wszystko się zmienia. Wszyscy się zmieniają. Im starsi jesteśmy więcej się od nas oczekuje, musimy być dojrzali i odpowiedzialni, więcej mamy obowiązków. A ja tego właśnie się obawiam. Tego nie chcę!       ~Doceń to co masz i na siłę tego nie zmieniaj. Zobaczysz, kiedyś jeszcze zatęsknisz~  Kiedy byłam mała marzyłam o tym, aby być już dorosłym i zarabiać. Jak ktoś mówił do mnie 'dziecko' to protestowałam i odpowiadałam, że przecież jestem już duża. Wtedy nie zdawałam sobie sprawy z tego jakie to głupie... Bo tek naprawdę dzieckiem jestem do tej pory. Jednak to już nie jest to samo co siedem lat temu. Niestety. Bo dzieciństwo to cudowny okres w życiu. Może i najpiękniejszy. Kojarzy mi się z bieganiem boso po trawie, puszczaniem latawca, czekoladą w tubce i całym 'upapranym ryjkiem'.  To słowo przywodzi mi na myśl odwieczne nieudane próby lepienia igloo, rysowanie kredą tęczy na chodniku oraz szparą miedzy ząbkami, która świadczyła o braku mleczaka. Dzieciństwo to magiczny czas. Wiara w wróżki i w świętego Mikołaja. W jeden dzień było się księżniczką, a w drugim Indianinem. Budowało się wtedy bazy z kartonu, lub krzeseł. A każdy chciał mieć domek na drzewie. Co wieczór słuchało się pięknych bajek i czekało na Zębową Wróżkę. Gdy wracam myślami te siedem lat wstecz przypominam sobie czasy kiedy od rana do wieczora bawiłam się na podwórku. Całymi dniami jeździłam na rowerze, rolkach, lub 'niańczyłam' małe koty pod blokiem. Nie myślałam wtedy o tym, że muszę się pouczyć, zrobić zadanie domowe, a pomoc mamie w kuchni to była przyjemność. Ty też to pamiętasz? Tak to były piękne czasy, które niestety już nie wrócą...  I właśnie teraz za nimi tęsknię. Tęsknię za byciem małą Oliwką tarzającą się w piaskownicy z poobdzieranymi kolanami. Za smakiem ziemniaków z grilla. Za całymi dniami lenistwa. Za dymem z ogniska, który teraz niby pachnie tak samo, ale jednak inaczej... A co było w tym wszystkim najlepsze? Nie dostrzegałam tego zepsucia wokół. Nie otaczało mnie wtedy tyle fałszywych i pustych ludzi. Wtedy priorytetem nie była metka przy ubraniu, czy uroda. Przyjaźń była bezinteresowna. Bo dzieci są szczere, nie kłamią i nie udają. Są sobą. Wiedziałam mało, ale i wystarczająco dużo. I to jest piękne... Dlatego właśnie nie chcę się zmieniać, nie chcę dorastać!       ~Dzieciństwo. O tym, że jest piękne dowiadujemy się dopiero gdy dorośniemy~ Podziwiam wszystkich którzy dotrwali do końca! I proszę, jeśli tak naprawdę to co napisałam cię nie interesuje i tego nie przeczytałeś nie komentuj. Dziękuję ;) 