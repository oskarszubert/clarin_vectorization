"Te bułeczki piekłam już wiele razy, nawet w czasach, kiedy jeszcze nie prowadziłam własnego blogu :). Może dlatego, że uwielbiam smak pieczonej cebulki, albo są tak wyborne …;))). Na pewno są w środku bardzo mięciutkie i delikatne w smaku, a na zewnątrz mają pyszną chrupiącą skórkę. Cebulowe drożdżówki tym razem upiekłam do obiadu i podałam z tradycyjnym żurkiem, taki zestaw nieziemsko Nam smakował ;). Przepis znalazłam, u Dorotus i cytuję go za jego autorką. Polecam !:).       Składniki na 20 bułeczek:  ½ szklanki letniego mleka 1 łyżka cukru 2 łyżeczki soli 3 łyżki roztopionego masła 1 ½ szklanki letniej wody 1 duża łyżka suchych drożdży (12 g) lub 24 g świeżych 3 średnie cebule, (drobniutko pokrojone i podsmażone) 5 ½ szklanki mąki pszennej Ponadto:  1 jajko roztrzepane z 1 łyżką mleka do posmarowania Wykonanie:  Wymieszać mleko, wodę, cukier, sól i masło. Drożdże wymieszać z mąką (ze świeżych zrobić wcześniej rozczyn), umieścić w dużej misce, dodać płyny i cebulkę. Zagnieść ciasto gładkie i elastyczne, w razie potrzeby dosypać więcej mąki (do pół szklanki). Odstawić przykryte do podwojenia objętości w ciepłe miejsce. Po tym czasie ciasto wyjąć, wyrobić, podzielić na około 20 części (po ok. 65 gram). Uformować bułeczki, położyć na blaszce (wcześniej wysypanej mąką lub wyłożonej papierem do pieczenia). Przykryć, odstawić do napuszenia na 30 minut. Przed samym pieczeniem bułeczki można naciąć i posmarować jajkiem roztrzepanym z mlekiem. Piec około 20 minut w temperaturze 200ºC. Studzić na kratce. Smacznego :) 