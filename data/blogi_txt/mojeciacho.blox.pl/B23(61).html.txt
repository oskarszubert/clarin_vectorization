Pyszne ciasto, mięciutkie, delikatne, z aromatem kremu orzechowego, a zarazem wilgotne w środku, takie jak lubię najbardziej. Łatwo się je piecze i jest proste w przygotowaniu. Polecam wszystkim miłośnikom nutelii. Przepis pochodzi z blogu Niebo w gębie.   Składniki:   250 g miękkiego masła lub margaryny 250 g cukru (ok. 1 szklanka) 200 g nutelii lub podobnego kremu 6 jajek 375 g maki pszennej (ok. 2 ½ szklanki) 15 g proszku do pieczenia (ok. 4 ½ łyżeczki) 125 ml mleka ( ½ szklanki) szczypta soli wnętrze laski waniliowej (u mnie cukier waniliowy 16 g) 50 g posiekanych drobno migdałów (dałam 20 g migdałów i garść rodzynek)   Ponadto:   cukier puder do posypania lub polewa na ciasto (u mnie gotowa polewa z Delekty ,, Krówka”)  Wykonanie:  Masło i cukier utrzeć na puszystą masę mikserem. Potem dodać nutellę, wanilię, wymieszać. Następnie dodawać po jednym jajku, mieszać aż powstanie jednolita konsystencja ( masa może się lekko ważyć, ale to nie ma wpływu na jakość ciasta).  Mąkę wymieszać z solą, proszkiem do pieczenia i dodawać stopniowo do masy jajecznej, na przemian z mlekiem. Dobrze wszystko wymieszać mikserem, na mniejszych obrotach. Na koniec dać posiekane migdały (grubo lub drobniej wysiekane, w zależności, jak kto lubi).  Masę wylać na natłuszczoną blachę, poprószoną mąką lub bułką tartą. Rodzaj blaszki: większa keksówka, piekłam w ok. (14 x 32 cm) lub foremka do babki. Piec w 175 - 180 st.C, około 60 do 75 minut. Pamiętajmy, że każdy piekarnik może piec inaczej, więc najlepiej stosować sprawdzoną zasadę do ,,suchego patyczka”.  Po upieczeniu, należy pozostawić na chwilę ciasto w blaszce do odparowania. Po ostudzeniu wyjąć z formy i udekorować według uznania. Moja uwaga: obok podanych składników zapisałam moje przeliczenia w nawiasach, piszę (ok., czyli, około) bo szklanka szklance nierówna. Ja zawsze sobie przeliczam składniki, by następnym razem pieczenie szło mi sprawniej.  Smacznego :) 