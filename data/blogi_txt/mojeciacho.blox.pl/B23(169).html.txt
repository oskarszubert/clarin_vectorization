Dziś podaję przepis na piernik do którego dodaje się szklankę mocno zaparzonej herbaty. Jest to fajna alternatywa dla osób, które pod wieloma względami nie chcą dodawać wina czy piwa do ciasta ;). Piernik nie należy do tych wilgotnych, ale też nie jest za suchy. Jego smak wzbogaca krem kakaowy, który robi się na parze. Piernik dodatkowo jest przyprawiony śliwkami, a całość wieńczy polewa czekoladowa. Polecam Wszystkim, którzy szukają nowych piernikowych smaków ;). Przepis pochodzi z zeszytu Mamy, mojego męża. Trzymajcie się cieplutko, Justyna :*** Ps. Ja walczę z katarem i przeprosiłam się z herbatką imbirową ;). Składniki:  1/2 szklanki miodu 1 szklanka cukru 1/2 kostki masła (100 g) 400 g mąki pszennej 2 jajka 1 szklanka zimnej herbaty (mocnej) 2 łyżeczki sody 1 łyżka przypraw korzennych 1 łyżka kakao opcjonalne bakalie ( u mnie 200 g suszonych śliwek)  Krem: 2 całe jajka 3 łyżeczki kakao 1 szklanka cukru 1 kostka margaryny lub masła (250 g) 1 łyżka rumu  Jajka, cukier, kakao, dać do miseczki ( u mnie metalowej), umieszczamy nad garnkiem z gotująca się wodą i gotujemy na parze przez 20 minut, często mieszając !. Ja mieszałam za pomocą ręcznej trzepaczki, praktycznie nie odchodząc. Po wskazanym czasie masa zaczyna gęstnieć, przypomina swoją konsystencją coś w rodzaju ,,rozpuszczonej czekolady mlecznej". Masę pozostawić do ostygnięcia. Następnie do zmiksowanego masła lub margaryny, dodajemy stopniowo masę i miksujemy, aż wszystkie składniki się połączą. Można dodać rum.   Polewa kakaowa z żelatyną (z przepisu Cinki):  4 łyżki cukru 2 łyżki kwaśnej śmietany (12% lub 18 %) 3 łyżki kakao 60 g masła 1 łyżeczka żelatyny  Żelatynę zalać niewielką ilością gorącej wody. Wymieszać, do rozpuszczenia. Resztę składników zagotować. Dodać żelatynę do reszty masy. Wymieszać dobrze i przestudzić. Jak już lekko zgęstnieje, polać ciasto. ﻿﻿﻿   ﻿Wykonanie: Miód, masło, przyprawy korzenne, kakao, rozpuścić na małym ogniu, delikatnie zagotować i odstawić do wystygnięcia. Mąkę przesiać razem sodą. Herbatę zaparzyć i pozostawić do ostygnięcia. Śliwki zalać wrzątkiem (na ok. 25 sekund), by je oczyścić i ew. sparzyć, przelać na sito. Jak ostygną pokroić na małe kawałki i oprószyć delikatnie mąką. Jajka ubić z cukrem na biały puch. Następnie dodać ostygnięty miód z masłem i przyprawami, wszystko razem zmiksować. Stopniowo dosypywać mąkę z sodą, na przemian z zimną herbatą. Na koniec wrzucić śliwki i delikatnie wymieszać łyżką. Blaszkę o wymiarach 23 x 32 cm, wyłożyć papierem do pieczenia (może być mniejsza blaszka, piernik będzie wyższy). Piec w nagrzanym piekarniku ok. 175 - 180 st. C, na ok. 45 minut, do suchego patyczka. Po upieczeniu, zostawić ciasto do całkowitego ostygnięcia, następnie przekroić na dwie równe połowy. Przełożyć kremem, a wierzch udekorować polewą. Smacznego :)    drukuj przepis   ﻿﻿ 