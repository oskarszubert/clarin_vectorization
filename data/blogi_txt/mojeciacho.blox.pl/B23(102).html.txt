Potwierdzam, przepis jest rewelacyjny, czy najlepszy ze wszystkich znanych mi przepisów na jagodzianki, to rzecz gustu. Na pewno są warte upieczenia, ciasto jest bardzo plastyczne i fajnie się nim pracuje. Po upieczeniu bułeczki są bardzo mięciutkie o delikatnym wnętrzu. Mój najstarszy synek jest w nich zakochany, w ciągu dnia zjadł aż cztery jagodzianki :-) i poprosił mnie już o kolejne pieczenie. To dowodzi, że przepis jest wart uwagi i zachęcam Was do wypróbowania, pozdrawiam serdecznie i do następnego wpisu ;). Przepis znalazłam na blogu sweet dreams, a źródło przepisu pochodzi z tej strony klik klik. Składniki:  550 g mąki 250 ml mleka 100 g masła 2 pełne łyżki serka mascarpone 2 jajka 7 łyżek cukru 25 g świeżych drożdży szczypta soli 1 l jagód 2 - 3 łyżki cukru pudru   Lukier:  1 szklanka cukru pudru 2 - 3 łyżki zimnej wody (ja dodaję gorące mleko)  Wykonanie: Drożdże rozetrzeć z 5 łyżkami ciepłego mleka, 1 łyżką cukru i 2 łyżkami mąki. Odstawić na 20 minut w ciepłe miejsce. Do garnka wlać pozostałe mleko, dodać mascarpone, masło i cukier. Podgrzewać mieszając, do rozpuszczenia masła i serka. Przestudzić trochę i dodać jajka, roztrzepać widelcem. Do miski przesiać mąkę ze szczyptą soli. Dodać mleko z jajkami i wyrośnięty zaczyn. Ciasto wyrobić ręcznie, lub mikserem przez 5 - 7 minut. Ciasto będzie dosyć luźne, ale nie należy zbyt dużo podsypywać mąki, wtedy jagodzianki będą puszyste i delikatne. Ciasto odstawić w ciepłe miejsce do wyrośnięcia na około 45 minut. Wyrośnięte ciasto podzielić na 12 kulek, formować z nich placuszki, na środku kłaść jagody, wymieszane z cukrem pudrem, zlepiać i układać złączeniem do dołu. Pozostawić na 20 minut do napuszenia. Piec w 200 st. C przez około 15 - 20 minut. Wystudzić. Polukrować. Smacznego :-). ﻿  wydrukuj przepis 