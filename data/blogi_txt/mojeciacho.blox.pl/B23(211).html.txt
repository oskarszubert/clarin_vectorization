"Uwielbiam migdały, więc taka wersja sernika, bardzo mi smakowała. Sernik ma lekko kremową konsystencję, ułożony na pysznym ciasteczkowy spodzie, wypełniony migdałowymi kulkami i polany polewą czekoladową. Dla mnie to poezja dla podniebienia i rewelacja smaków ;). Gorąco polecam !:) Składniki na spód:  180 g ciastek (dałam maślane herbatniki) 100 g masła  Ciastka rozgnieść na proszek blenderem, następnie powoli wlewać stopione ciepłe masełko, dalej wymieszać blenderem, do połączenia się obu składników. Masą ciastkową wykładamy blaszkę o średnicy 26 cm i dociskamy do dna lekko łyżką, wyrównać powierzchnię. Wkładamy do lodówki na ok. 30 minut. Składniki na masę serową:   1 kg sera (dwa razy zmielonego) 5 jajka 1 pełna szklanka i 3 łyżki cukru pudru  2 budynie waniliowe po 40 g 1 pełna łyżka mąki krupczatki ½ margaryny (roztopionej) parę kropli aromatu waniliowego   Ser zmielić dwa razy. Następnie ubić całe, jaka z cukrem pudrem na biały puch. Dodawać po łyżce sera, miksować, do uzyskania jednolitej masy, dodać dwa budynie, łyżkę mąki krupczatki i aromat waniliowy, wlać roztopioną i ostudzoną margarynę, lekko zmiksować, by wszystkie składniki się połączyły. Na koniec ubić dwa białka z szczyptą soli i delikatnie wmieszać łyżką w masę serową. Migdałowe kuleczki:  200 g migdałów 2 łyżki mleka w proszku 1 łyżka cukru pudru 180 g kwaśnej śmietany szczyptę proszku do pieczenia  Migdały zmielić w blenderze. Następnie dodać do nich cukier puder, mleko w proszku, śmietanę, szczyptę proszku do pieczenie, wszystko razem wymieszać i zostawić na ok. 10 minut do napęcznienia. Teraz należy uformować w dłoni kuleczki migdałowe, nieco mniejsze od orzecha włoskiego. Wykonanie całości: Na przygotowany spód z ciastek, wylać połowę masy serowej, na nią układamy małe kuleczki migdałowe, jeden obok drugiego zostawiając między sobą przerwę serową, na całość wylewamy drugą warstwę sera. Pieczemy sernik ok. 60 minut, początkowo w wysokiej temperaturze 200 st. C przez 15 minut, a później w 180 st. C do końca wymaganego czasu, jeśli ciasto będzie się bardzo szybko złocić, można przykryć folią aluminiową z góry. Po wyłączeniu piekarnika, zostawiamy sernik przy uchylonych drzwiczkach. Jak będzie już chłodny, wkładamy go na kilka godzin do lodówki. Można udekorować polewą czekoladową. Smacznego :) 