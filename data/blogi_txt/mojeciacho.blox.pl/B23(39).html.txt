To ciasto jest moim nowym smakowym odkryciem, które bardzo mnie pozytywnie zaskoczyło. Biszkopt jest jak puszek, masa pomiędzy nim, jest jak poezja … delikatna, nie za słodka, z wyczuwalnym smakiem kokosu. Nie jestem aż takim miłośnikiem ciast kokosowych jak mój Mąż, ale to ciasto podbiło moje serce i podniebienie, od pierwszego kęsa zakochałam się w nim :). Za ten wspaniały przepis dziękuje mojej cioci Gieni. Gorąco polecam !:). A może komuś uda się jeszcze upiec to przepyszne ciasto do niedzielnej kawki ?:) Życzę Wszystkim miłego weekendu :).   Składniki na biszkopt:  5 jajek 1 szklanka cukru (dałam takie ,,solidne” ½ szklanki) ½ szklanki maki ziemniaczanej ½ szklanki mąki pszennej 1 łyżeczka proszku do pieczenia  Białka ubić ze szczyptą soli, na sztywno, dodawać małymi porcjami cukier miksować, następnie żółtka, miksować. Na koniec wsypać przesiane obie mąki z proszkiem do pieczenia i lekko wymieszać z całością łyżką. Piec ok. 30 minut w 190 st. C. Składniki na masę:  300 g wiórków kokosowych (tych grubszych) ½ litra kefiru ½ litra śmietany kremówki 30 % 2 galaretki cytrynowe 7 – 8 łyżek cukru pudru 300 g wiórków zalać kefirem na 30 minut, u mnie stały dwie godziny. Galaretki rozpuścić w dwóch szklankach wrzącej wody, schłodzić i użyć je jak będą już tężeć, w 80 %, czyli jeszcze nie za gęsta, ale też nie za bardzo płynna. Schłodzoną z lodówki kremówkę ubić z cukrem na sztywno. Połączyć z tężejącą galaretką, wszystko nadal miksować, na koniec dodać wiórka, które ja również wymieszałam delikatnie mikserem. Masa jest gotowa do przełożenia. Jeśli jest jeszcze lekko za rzadka chwilkę odczekać, zanim przełoży się na biszkopt. Ponadto:  100 g wiórków kokosowych do dekoracji  Wykonanie całości: Zimny biszkopt należy przekroić na pół, w tym, że ta dolna część placka może być grubsza od górnej. Na spód ciasta rozlewamy większą połowę masy kokosowo cytrynowej, zostawiając ok. ¼ część masy z całości. Przykrywamy kolejnym plackiem biszkoptowym, smarujemy górę, pozostawioną masą i posypujemy wiórkami. Pozostawić ciasto na parę godzin, by dobrze stężało. Smacznego :) 