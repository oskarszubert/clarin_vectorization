Te ciasteczka zauroczyły mnie swoją formą, od razu chciałam je zrobić. Pierwsze podejście skończyło się klęską, różyczki rozlały mi się w piekarniku, tracąc swój śliczny kształt. To mnie nie zniechęciło, po jakim czasie przeanalizowałam ewentualne błędy i oto mój sukces :)), są takie jakie miały być. Różyczki mają pyszny maślany smak, do tego są kruchutkie, co tu dużo pisać, są pyszne! :)), zatem polecam ten wspaniały przepis, który po raz pierwszy zobaczyłam u Jukejki.   Składniki:   200 g zimnego masła 2 ½ szklanki mąki (pół na pół mąka zwykła i krupczatka) ¾ szklanki cukru pudru ( dałam ½ szklanki) 3 żółtka szczypta soli 2 – 3 łyżki zimnej wody (dodać, jeśli ciasto będzie za suche)   Wykonanie:  Na stolnicę wysypać mąkę, cukier puder, sól, przemieszać, dodać masło, posiekać, dodać żółtka, posiekać. Ja dałam dwie szklanki maki pszennej a pół szklanki mąki krupczatki. Z podanych składników zagnieść ciasto, jeśli składniki nie będą chciały się połączyć, należy dodać zimą wodę. Ciasto włożyć do lodówki na pół godziny (u mnie było ponad godzinę). Po wyjęciu wałkujemy cienki placek, z którego szklanką wykrawamy kółka. Układamy cztery kółka jedno na drugim i tak zwijajmy w luźny rulon, który przekroić na pół i w ten sposób otrzymujemy dwa kwiatki. Następnie delikatnie rozchylamy jego płatki i układamy na blasze wyłożonej papierem do pieczenia. Ja część różyczek, przed pieczeniem maczałam w białku i cukrze. Pieczemy ok. 15 minut w nagrzanym do 200 st. C piekarniku (bardzo ważna jest początkowa temperatura, by była wysoka, żeby ciastka zachowały swój kształt!).  Smacznego :) 