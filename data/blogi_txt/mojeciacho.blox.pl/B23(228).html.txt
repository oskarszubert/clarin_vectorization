W szpitalu, marzyłam tylko o tym, by wszystko dobrze się skończyło. Wrócić z synem do domu, wypić tak na spokojnie wieczorem kubek ciepłego mleka i zjeść domową drożdżówkę. Wszystkie trzy życzenia się spełniły, a Wam bardzo dziękuję za te ciepłe słowa i za to, że zaglądaliście tu bardzo często. Przepis na te pyszne drożdżówki zaczerpnęłam z Jagodzianek, a pomysł na ich uformowanie od Dorotus. Polecam !:).   Składniki: 500 g mąki chlebowe (dałam pszennej) 14 g świeżych drożdży 1 szklanka mleka (250 ml) 1 jajko ¼ szklanki oleju słonecznikowego ½ szklanki cukru szczypta soli 16 g cukru waniliowego  Ponadto: jajko i jedna łyżka mleka do posmarowania przed pieczeniem ¼ roztopionego masła ok. ½ szklanki drobnego cukru do obtaczania Wykonanie: Na samym początku radzę zrobić sobie rozczyn, czyli rozkruszyć drożdże, dodać z 2 łyżki mleka ok. 2 łyżek mąki i 1 łyżeczka cukru, całość ma przypominać konsystencję gęstej śmietany, pozostawić na ok. 20 minut. Mleko rozmieszałam razem z jajkiem. Do mąki dać sól, wlać letnie mleko z jajkiem, wyrośnięte drożdże, cukier, wymieszać wszystko bardzo dokładnie, pod koniec wlać olej i wyrobić ciasto do uzyskania miękkiej i plastycznej konsystencji. Całość zostawić do wyrośnięcia na ponad godzinę. Odgazować i zwinąć w rulon, który trzeba teraz podzielić na pół. Każdą z połówek podzieliłam na 6 części. Uformowałam z nich kulki, które zostawiłam na 3o minut. Każdą z kulek rozwałkowałam na kształt koła o średnicy 15 cm. Przekroiłam na pół tworząc dwa pół księżyce. W każdym, w środku zrobiłam trzy nacięcia, a na zewnątrz cztery (jak na załączonym zdjęciu). Zrobione bułeczki przed pieczeniem zostawiłam na 20 minut do napuszenia. Przed włożeniem do pieca posmarowałam jajkiem roztrzepanym z łyżką mleka.    Piekłam je w 200 st. C, przez ok. 15 minut. Po wyjęciu na kratkę, lekko ostudzić, ale jeszcze ciepłe smarować roztopionym masełkiem i obtaczać w drobnym cukrze. Smacznego :) 