Pyszne bułeczki z nadzieniem soczystych jeżyn, to jesienny klasyk dla mojego podniebienia ;). Uwielbiam bułeczki drożdżowe z owocami, latem szczególnie z jagodami. Z podanej ilości ciasta zrobiłam 12 sztuk, jednak można spokojnie podzielić na 20, bo rosną w piekarniku jak szalone i są ogromne :-).  Do ciasta dodałam białego twarogu, by nadać wilgoci, osobiście go nie czułam. Dla mnie to cudne połączenie słodkiego ciasta drożdżowego z kwaśną jeżyną. Do tego szklanka ciepłego mleka i uleciałam myślami w świat dzieciństwa, w masę wspomnień, kiedy to moja mama piekła mi takie drożdżówki. Przepis jest kombinacją składników, które krążyły w mojej głowie ;). Może i Was namówię na domową drożdżówkę, pozdrawiam :-).   Składniki:  500 g mąki pszennej 50 g drożdży 1 szklanka mleka 3/4 szklanki cukru 2 jajka 6 kopiastych łyżek białego sera (ok. 200 g ) 16 g cukier waniliowy 1/2 kostki masła szczypta soli  Ponadto:  400 g jeżyn 3 - 4 łyżki cukru pudru 1 łyżka mąki ziemniaczanej  Wykonanie: Jeżyny umyć osuszyć (nie myłam, miałam je pewnego źródła, czyli prosto z krzaka ;) ), oprószyć cukrem pudrem, tak by cukier oblepił każdy owoc, wymieszać też z mąką ziemniaczaną, można odstawić. Masło roztopić i zostawić do ostygnięcia. Mleko podgrzać do letniego, przelać do większej miski, wsypać z łyżkę lub dwie cukru, dodać pokruszone drożdże, zamieszać tak, by drożdże ładnie się rozpuściły i połączyły z całością, oprószyć niewielką ilością mąki, przykryć, by rozczyn zaczął pracować (ok. 20 minut). Następnie jajka zmiksować z cukrami, nie musi być na biały puch, żeby składniki się tylko ze sobą ładnie stopiły, następnie dodać biały ser (wcześniej należy go albo przepuścić przez maszynkę, praskę lub potraktować blenderem, by był mięciutki bez grudek) i jeszcze raz całość utrzeć mikserem. Do rozczynu dodajemy naszą mieszankę jajeczno - serową, można zamieszać mikserem, następnie dodawać stopniowo przesianą mąkę, mieszać albo łyżką lub mikserem, w pewnym momencie wyrabiamy ręcznie ;), na sam koniec wlewamy chłodne masełko i zagniatamy, aż składniki się połączą, odstawić na ok. 30 minut do podwojenia objętości. Blaszkę posmarować tłuszczem, lekko obsypać mąką. Ciasto podzieliłam na 12 części ( można spokojnie podzielić na 20 szt, bo rośnie jak szalone, mi wyszły bardzo duże) W rękach turlałam kulkę, lekko rozpłaszczyłam, do środka wkładałam po 4 do 5 jeżyn (obtoczone wcześniej w mieszance z cukru pudru i mąki ziemniaczanej), zalepić i stroną którą kleiliśmy kładziemy na spód, na blaszce. Zostawić do wyrośnięcia ok. 20 minut. Przed pieczeniem posmarowałam je wodą, w której rozpuściłam cukier puder, można użyć białko, wedle uznania. Piec w rozgrzanym piekarniku na 180 st. C, ok. 20 minut, na złoty kolor. Na koniec jak lekko ostygną posypać cukrem pudrem lub jak to woli, lukier lub bez niczego ;). Smacznego :-) 