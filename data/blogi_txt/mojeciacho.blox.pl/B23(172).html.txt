Przepis pochodzi ze strony "Kwestia Smaku", czy najlepszy ?, z pewnością bardzo smaczny i godny polecenia. Za najlepszy piernik jaki w życiu jadłam, uważam w dalszym ciągu, że jest ten, który wypiekała mama mojego męża, który jest pełen bakali, aromatyczny, oblany grubą warstwą czekolady :-). Ale ile ludzi na świecie, tyle różnych zdań i gustów ;). To nie zmienia faktu, że piernik z tego przepisu jest wyśmienity !:-), sposób przygotowania cytuję za autorką. Gorąco polecam ... pozdrawiam i do następnego wpisu ;).   Składniki:  125 g masła  250 g (1 szklanka) brązowego cukru (lub białego)  2 łyżki miodu 2 łyżki powideł śliwkowych  4 łyżeczki przyprawy korzennej lub piernikowej  1 łyżeczka cynamonu 2 łyżeczki sody oczyszczonej 2 pełne łyżki kawy zbożowej (np. Inki) 250 ml (1 szklanka) mleka 2 jajka 300 g (2 szklanki) mąki pszennej (np. tortowej) Ponadto:  powidła śliwkowe do przełożenia   Polewa:  1/3 szklanki śmietanki kremówki 30% - 36%  1 łyżka kawy zbożowej np. Inki  100 g mlecznej czekolady (lub gorzkiej)  ﻿Wykonanie:﻿ Piekarnik nagrzać do 175 stopni. Formę keksową o wymiarach 12 x 25 cm posmarować tłuszczem i wysypać otrębami, mąką razową, płatkami owsianymi błyskawicznymi lub zwykłą mąką. W szerokim garnku na małym ogniu roztopić masło, dodać cukier i wymieszać. Dodać miód, powidła śliwkowe, przyprawę korzenną lub piernikową i cynamon. Podgrzewać jeszcze przez minutę na minimalnym ogniu cały czas mieszając. Zdjąć garnek z ognia (masa będzie bardzo ciepła), odczekać minutę i dodać kolejno sodę, kawę zbożową, mleko oraz roztrzepane jajka. Wszystko szybko oraz energicznie wymieszać łyżką (masa się spieni). Cały czas mieszając dodawać stopniowo mąkę, najlepiej bezpośrednio przez sitko. Masę wymieszać tak aby nie było w niej grudek mąki. Masę wylać do przygotowanej foremki (masa będzie raczej rzadka) i wstawić do piekarnika. Piec przez 45 - 50 minut, aż wetknięty patyczek będzie suchy. Wyjąć z piekarnika i ostudzić. Po całkowitym ostudzeniu piernik przekroić na pół i przełożyć powidłami. Można bezpośrednio ze słoiczka, ewentualnie w celu zagęszczenia bardziej rzadkich powideł, można umieścić je w rondelku i zagotować z 1 łyżką wody, chwilkę pogotować na małym ogniu. Przełożony piernik polać polewą: w rondelku zagotować śmietankę, odstawić z ognia, dodać kawę i wymieszać do rozpuszczenia, następnie dodać połamaną na kosteczki czekoladę i mieszać aż całkowicie się rozpuści. Polewę ostudzić. Jeśli chcemy aby piernik był wilgotny i smaczny przez kilka dni możemy go trzymać w pojemniku na ciasto z pokrywą. ﻿Smacznego :-)   wydrukuj przepis 