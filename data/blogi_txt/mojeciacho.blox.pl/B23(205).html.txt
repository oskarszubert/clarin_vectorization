Niebawem Walentynki, więc czas na romantyczny akcent w mojej kuchni. Takie właśnie ciasteczka zapakowane w ładne pudełeczko, podarowałam już mojemu mężowi ;), niestety nie doczekały niedzieli, pozostało jedynie pudełko :)…   Składniki:  200 g masła 70 g cukru pudru 3 łyżki mąki ziemniaczanej 210 g mąki pszennej 1 jajko cukier waniliowy (16 g) 1 łyżeczka proszku do pieczenia  Ponadto:  100 g białej czekolady  Wykonanie: Masło, cukier puder, proszek do pieczenia, cukier waniliowy, mąka ziemniaczana należy wymieszać mikserem, ale nie spieniać! Wyłożyć masę na stolnicę razem z mąką i posiekać, dodać jajko i dobrze wyrobić. Można już wycinać maślane ciasteczka. Ja chciałam nadać kształt przez rękaw cukierniczy, więc przełożyłam ciasto do miski, dodałam dwie łyżki gęstej kwaśnej śmietany, by je rozrzedzić. Następnie nabierałam ciasto łyżką do rękawa, ale i tak dość ciężko się wyciskało. Trud jednak się opłacił, bo miałam zamierzony wzór ciastek. Blaszkę wyłożyć papierem do pieczenia, ułożyć ciasteczka, zostawiając małe odległości między nimi. Piec w 180 C, przez 12 do 13 minut do momentu, kiedy brzegi zaczną się złocić, wtedy ciasteczka są gotowe (środek ciastek ma pozostać jasny). Pozostawić na blaszce chwilę do odparowania, a następnie studzić na kratce. Czekoladę rozpuścić w kąpieli wodnej i zamaczać w niej ostre końce serduszka, pozostawić do zastygnięcia. Ciastka są o smaku maślanym, kruchutkie, wręcz rozpływają się w ustach, ale też nie są ,,sypkie”. Nawet po kilku dniach zachowują swój smak i aromat, polecam wszystkim miłośnikom herbatników i ciastek maślanych… Smacznego :) 