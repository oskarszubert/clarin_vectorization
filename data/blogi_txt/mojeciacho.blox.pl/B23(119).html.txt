To ciasto, ostatnio było hitem na blogach, gdzie nie zajrzałam, widziałam ten przepis ;). Rozumiecie więc :), że musiałam je upiec, by się przekonać czy będzie kolejną perełką wśród i moich przepisów :). Z czystym sumieniem potwierdzam, że ciasto jest bardzo pyszne, delikatne i kruche. Jednak nie jestem w stanie ocenić, czy wolę ten rodzaj ciasta od tradycyjnego pleśniaka i chyba wciąż pozostanę fanką tego drugiego :). Przepis pochodzi od Dorotus, gorąco Wam polecam !:)   Składniki na kruche ciasto: 2,5 szklanki mąki pszennej (może być również mąka krupczatka) 250 g masła lub margaryny, zimnego 2 łyżeczki proszku do pieczenia 3 łyżki cukru pudru 5 żółtek  Masło pokroić w kostkę, szybko zagnieść z pozostałymi składnikami ciasta (można również składniki zmiksować w malakserze). Jeśli ciasto będzie zbyt sypkie, dodać 1 - 2 łyżki wody. Podzielić na 2 części - około 60% i 40%, każdą zawinąć w folię spożywczą, zamrozić. Tą czynność można zrobić dzień wcześniej. Blachę o wymiarach 33 x 20 cm wysmarować masłem, wyłożyć papierem do pieczenia. Na spód zetrzeć na tarce większą część ciasta (60%), lekko przyklepać dłonią i wyrównać. Podpiec na złoty kolor w temperaturze 190ºC przez około 20 minut. Odstawić do całkowitego wystudzenia. Delikatna budyniowa pianka:  5 białek 1 szklanka drobnego cukru do wypieków 1 opakowanie cukru wanilinowego 16 g 2 opakowania budyniu waniliowego lub śmietankowego, bez cukru (2 x 40 g) 1/2 szklanki oleju słonecznikowego  Ponadto:  500 g maliny, jeżyny (można dać pół na pół, mogą być mrożone, nie rozmrażamy ich wcześniej) cukier puder do poprószenia   Wykonanie całości: Kiedy podpieczony spód jest wystudzony, zacząć ubijać białka. Po ubiciu na sztywno, powoli, łyżka po łyżce wsypywać drobny cukier i cukier wanilinowy, cały czas ubijając na najwyższych obrotach. Następnie powoli wsypywać proszek budyniowy, cały czas miksując, by dobrze się rozpuścił. Strużką wlewać olej, miksując do połączenia. Na podpieczony, zimny spód ciasta wyłożyć ubitą pianę. Wyrównać i układać gęsto maliny (otworkami do góry). Maliny łopatką lekko wepchnąć w pianę. Na wierzch zetrzeć resztę zamrożonego ciasta (40%). Piec w temperaturze 190ºC przez około 30 - 40 minut. Wyjąć, przestudzić, oprószyć cukrem pudrem z wanilią.  Smacznego :)    wydrukuj przepis 