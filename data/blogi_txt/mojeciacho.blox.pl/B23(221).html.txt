Witam Was bardzo cieplutko !:-). Sernik który dziś publikuję piekłam już trzy krotnie i jest godny polecenia. Ma wspaniałą delikatną strukturę sera, którą zawdzięcza pieczeniu w kąpieli wodnej. Dla mnie jest idealny pod każdym względem, według moich kategorii ;): smaku, konsystencji, wyglądu. Całość sernika wieńczy mus truskawkowy, który nie tylko dodaje "charakteru" temu wypiekowi ale też robi za wspaniałą dekorację. Przepis na ten pyszny sernik znalazłam na stronie Kwestia Smaku. Zachęcam do zajrzenia na tą stronę, gdzie autorka dokładnie pokazuje również na filmiku, jak zrobić ten dekoracyjny wzór musem owocowym. W oryginalnym przepisie sernik jest na czekoladowym spodzie z musem malinowym. Przepis który podaję cytuję za autorką, gorąco polecam !:-). Pozdrawiam Wszystkich bardzo serdecznie i dziękuję za miłe komentarze !:).   Masa serowa: 500 g sera mascarpone﻿﻿ 500 g tłustego sera twarogowego zmielonego trzykrotnie﻿ 3 łyżki mąki ziemniaczanej (lub pszennej) ﻿1 i 1/2 szklanki cukru﻿ 5 jajek﻿  80 ml (1/3 szklanki) śmietanki kremówki 36% lub 30% 2 łyżeczki ekstraktu z wanilii﻿﻿  Mus truskawkowy:   ok. 5 dojrzałych truskawek+ 2 łyżki cukru pudru, można dodać też 1 łyżkę dżemu truskawkowego. Całość dobrze ze sobą połączyć za pomocą blendera, ewentualnie dosłodzić. Wykonanie: Do misy miksera włożyć ser twarogowy razem z serem mascarpone i mąką. Ucierać mieszadłem miksera przez około 2 - 3 minuty na małych obrotach miksera, aż masa będzie gładka. Stopniowo dodawać cukier cały czas miksując na małych obrotach miksera (starając się nie napowietrzać masy). Wbijać kolejno jajka miksując wolno przez około 15 - 30 sekund po każdym dodanym jajku. Na koniec zmiksować ze śmietanką i ekstraktem z wanilii.﻿ Szczelna tortownica o średnicy 25 cm z odpinaną obręczą, wysmarowana masłem (jeśli nie mamy pewności co do szczelności tortownicy, smarujemy ją masłem, a samo dno bardzo małą jego ilością, na spód tortownicy kładziemy papier do pieczenia i wypuszczamy go na zewnątrz, zamykając ciasno obręcz). Wadą tego rozwiązania jest to, że papier może być ciężki do usunięcia spod upieczonego już sernika.Następnie potrzeba będzie kilka kawałków grubej folii aluminiowej do zabezpieczenia formy od zewnątrz oraz duża i głęboka blacha do pieczenia, do której wlejemy wrzącą wodę i do której włożymy tortownicę z sernikiem. Po przełożeniu masy serowej do tortownicy, na wierzch wykładać po łyżeczce mus truskawkowy starając się rozprowadzić go, tzn. "kłaść" na powierzchni (punktowo), a nie zanurzać go w masie serowej. Cieniutkim patyczkiem lub najlepiej wykałaczką zrobić kilkanaście ósemek w masie serowej, rozprowadzając mus malinowy po powierzchni i tworząc fantazyjne wzorki.﻿﻿Tortownicę z sernikiem wstawić do większej formy do pieczenia, w którą wlać wrzącą wodę (z jednego czajnika).  Całość wstawić do piekarnika i piec przez 15 minut w 175 stopniach. Następnie zmniejszyć temperaturę do 120 stopni (dałam 140 st.) i piec jeszcze przez 90 minut. Sernik należy studzić stopniowo: przez pierwsze 15 minut po wyłączeniu piekarnika pozostawić w zamkniętym piekarniku, przez następne 15 minut stopniowo uchylać drzwiczki. Po tym czasie wyjąć i całkowicie ostudzić, następnie zdjąć obręcz z tortownicy i wstawić sernik do lodówki (bez przykrycia) na minimum 8 godzin. Kroić ostrym nożem zanurzanym na chwilę we wrzątku﻿. Smacznego :-)   wydrukuj przepis﻿ 