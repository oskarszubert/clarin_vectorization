"Przepis jest fantastyczny, po pierwsze robi się go błyskawicznie, bez użycia stolnicy :), po drugie w smaku jest nie tylko pyszny ale śmiało mogę napisać, że wyborny. Ciasto kruche bardzo Nam smakowało, co do farszu owocowego, radzę tak cierpkie owoce jak porzeczki wcześniej obsypać cukrem pudrem. Jest to cenna uwaga mojego Męża i mojego bratanka, którego teraz u siebie gościmy ;). Dla mnie, jako osoby, która od jakiegoś czasu woli mniej przesłodzone ciasta, całość świetnie ze sobą grała :). Za przepis dziękuję Kasi, a Wam gorąco go polecam !:) Składniki:  3 szklanki mąki 220 g masła 1 ½ szklanki drobnego cukru 6 jajek 1 cukier waniliowy 2 łyżeczki proszku do pieczenia szczypta soli do ubijania białek   Ponadto:  600 g porzeczek lub innych owoców ew. 2 łyżki cukru pudru  Wykonanie: Żółtka oddzielić od białek, białka na czas robienia ciasta można dać do lodówki, schłodzone lepiej się ubijają. Mąkę, masło, cukier waniliowy, ½ szklanki cukru, proszek i żółtka jajek łączymy w misce. Uzyskamy coś, co ma przypominać kruszonkę, (jednak mi wyszło raczej bardziej gładkie ciasto).  2/3 uzyskanej mieszanki wsypujemy do wysmarowanej olejem tortownicy o średnicy ok. (28 cm), (na spód dałam papier do pieczenia, boki wysypałam bułką tartą) i ugniatamy. Następnie wkładamy blaszkę do lodówki na ok. 15 minut. Na spód z ciasta wykładamy owoce, radzę porzeczki oprószyć 2 lub 3 łyżkami cukru pudru, przed wysypaniem do blaszki.  Białka ubijamy na sztywną pianę i pod koniec ubijania dodajemy szklankę cukru. Pianę wykładamy na owoce, a wierzch posypujemy pozostałą kruszonką. Pieczemy 45 minut w temperaturze 190 stopni. Ciasto pozostawić w blaszce do całkowitego ostudzenia ;). Smacznego :) 