To wspaniałe ciasto, to wspomnienie mojego dzieciństwa, piekła mi go mama, później moja starsza siostra, a dziś ja piekę go moim dzieciom. W smaku jest nie do opisania, delikatne, a w środku wilgotne, z dużą ilością kakao. Mój syn nie powie na nie murzynek tylko ciasto czekoladowe … :))) i jak na razie jest dla niego numer jeden wśród ciast. Polecam ten przepis, bo ciasto jest naprawdę pyszne :).    Składniki:   1 margaryna (daję palmę) 2 szklanki cukru  ¼ szklanki zimnej wody 2 szklanki kopiaste mąki 4 jajka 2 pełne łyżeczki proszku do pieczenia 3 – 4 łyżki kakao  Ponadto:  1 tabliczka mlecznej czekolady do polania  Wykonanie:  Do rondelka, dać całą margarynę, wsypać cukier, dodać wodę i kakao, wszystko razem podgrzać na małym ogniu, aż do rozpuszczenia cukru i połączenia się ładnie składników (nie wolno gotować masy!).  Kakaową masę całkowicie ostudzić, do zimnego. Oddzielić żółtka od białek. Ja najpierw ubijam białka by już nie brudzić sobie piór robota, a następnie szybko wykonuję pozostałe czynności. Do ostudzonej masy dodać same żółtka, ucierać mikserem, następnie dodawać stopniowo przesianą mąkę z proszkiem do pieczenia, ucierać wszystko dokładnie mikserem do połączenia się składników. Dodać ubite na sztywno białka i delikatnie już wymieszać łyżką (najpierw daję połowę białek, wmieszam w ciasto, a następnie drugą część białek). I tak przygotowane ciasto przekładam do wysmarowanej tłuszczem blaszki i wysypanej bułką tartą, o wymiarach ok. (12x30). Piec w rozgrzanym piekarniku 190 st. C., około 45 – 50 minut, przed wyjęciem sprawdzić delikatnie patyczkiem. Po wyjęciu ciasto na chwilę pozostawić w blaszce do odparowania, 10 - 15 minut i dopiero delikatnie wyjąć z formy. Jak już będzie zimne, można oblać je rozpuszczoną czekoladą (łamię ją na bardzo małe kawałeczki i w rondelku na małym ogniu mieszam, aż do całkowitego rozpuszczenia). Smacznego :) 