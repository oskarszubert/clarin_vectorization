Jeden z lepszych serników, jaki kiedykolwiek udało mi się upiec. Jest sernikiem z tych cięższych, bardziej zwartych, ale nie zbitych. Jego urozmaiceniem jest dodanie cukierków tzw. ,,białych Michałków”, które nadają mu wyjątkowy i niepowtarzalny smak. Gwarantuję, że na jednym kawałku nie da się skończyć degustacji ;). Przepis jest mojego autorstwa, gorąco Wam polecam !:).   Składniki:  550 g białego sera 3 jajka ½ szklanki cukru (zmieliłam go na puder) 330 g kwaśnej śmietany 18 % 1 budyń waniliowy z cukrem (60g) 1 łyżki mąki krupczatki  Ponadto:  12 białych Michałków   Spód:  200 g herbatników  ½ kostki masła Herbatniki pokruszyć w blenderze, dodać roztopionego masła, wszystko razem z mieszać w maszynie do połączenia się składników. Wykonanie całości: Blaszkę o średnicy ok. 24 cm, wyłożyć papierem do pieczenia, sam spód, boki posmarować tłuszczem i obsypać delikatnie bułką tartą. Na spód nałożyć rozkruszone na miał z masłem herbatniki, wyrównać łyżką i wstawić na 20 minut do lodówki. Biały ser zmielić dwa razy. Do sera dodać cukier zmiksować oba składniki, dodawać małymi porcjami śmietanę, nadal miksować. Następnie dodawać po jednym jajku, miksować tylko do połączenia się składników. Na koniec dodać budyń z mąką krupczatką i za pomocą miksera delikatnie połączyć z całością. Do gotowej masy wsypać posiekane nie za grubo i nie za cienko, białe Michałki, wymieszać całość łyżką. Przelać do formy i przykryć folią aluminiową, którą należy zdjąć 15 minut przed zakończeniem pieczenia. Piec w piekarniku rozgrzanym do 180 st. C, ok. 1 godz. i 15 minut. Po wystygnięciu wstawić na całą noc do lodówki. Polać białą czekoladą roztopioną z ok. 2 łyżkami masła. Posypać posiekanymi ciemnymi Michałkami. Smacznego :)   wydrukuj przepis 