Jak dla mnie, jest to najlepszy sernik, jaki kiedykolwiek piekłam:). Jego świetną zaletą jest to, że zawsze się udaje. Serniczek charakteryzuje się delikatną słodkością, kremowym smakiem, wyczuwalnym aromatem brzoskwiń. Dodatkowa słodycz pochodzi również od rodzynek, które mogłabym jeść garściami ;). Przepis ten dostałam od mojej koleżanki Eli, gorąco polecam :)!. Składniki na ciasto:   3 szklanki maki pszennej 5 żółtek 3 czubate łyżki zwykłego cukru 2 łyżeczki proszku do pieczenia 1 margaryna (250 g)  Wszystkie składniki dokładnie zagnieść. Ciasto podzielić na dwie części 2/3 i 1/3.  Składniki na masę serową:   1 ½ kg zmielonego białego sera 1 ¼ szklanki cukru pudru ( daję 1 ½ szklanki, następnie kosztuję czy jest dość słodki, nie można też przesadzić, bo na wierzch ciasta idzie słodka pianka) 2 całe jajka 2 żółtka 1 kostka roztopionej margaryny 1 budyń śmietankowy (daję zawsze 2 budynie bez cukru) 1 łyżka maki ziemniaczanej (jak używacie gotowego sera z wiaderka, a masa serowa wydaje wam się za rzadka, to spokojnie można dać 2 łyżki mąki ziemniaczanej)  Ser z cukrem, jajkami, żółtkami, utrzeć na puszystą masę. Dodawać stopioną i ochłodzoną margarynę, małymi porcjami, cały czas ucierając mikserem. Następnie wsypać budynie, mąkę ziemniaczaną, jeszcze raz utrzeć z całością, a na koniec delikatnie wmieszać rodzynki. Ponadto: 1 paczka rodzynek (sparzonych i osuszonych)  1 puszka brzoskwiń Pianka z białek:   7 białek ½ szklanki zwykłego cukru  2 łyżki mąki ziemniaczanej   Białka ubić na sztywno, stopniowo dodawać cukier kryształ, nadal dobrze wymieszać mikserem, na koniec dać mąkę ziemniaczaną i delikatnie połączyć miksując. Wykonanie: Blaszkę o wymiarach (24 x 40 cm), wyłożyć papierem do pieczenia. Na spód blachy wyłożyć większy kawałek ciasta (2/3), teraz wyłożyć masę serową, na masę układamy pokrojone w krążki brzoskwinie, na nie dajemy ubitą pianę z białek. Na całość układamy pozostałe ciasto (1/3), rwane w palcach na mniejsze kawałeczki. Ciasto piec w rozgrzanym piekarniku do 180 st. C, 1godzinę i 10 minut. Jeśli ciasto nabrało już lekko brązowo złotego koloru, nakryć folią aluminiową i tak doczekać z ciastem do końcowego czasu wypieku (ja trzymałam ciasto ok. 1 godzinę 20 minut, następnie wyłączyłam piekarnik, uchyliłam lekko drzwiczki i zostawiłam do ostygnięcia). Sernik najlepiej kroić po kilkunastu godzinach po upieczeniu, a najlepiej na drugi dzień. Smacznego :) 