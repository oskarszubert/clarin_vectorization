Cóż mogę Wam napisać, przepis doskonały, fenomenalny i co najważniejsze ciasto smakuje niebiańsko. Jeśli lubicie ananasy i kokos w roli głównej, to ciasto będzie Wam smakowało w 101 %, ponieważ jest to połączenie idealne ;). Biszkopt z tego przepisu jest mięciutki jak puszek i bardzo wilgotny za sprawą dodanego oleju. Masa nie jest za słodka, ani zbyt maślana, a smaki w niej są tu raczej dobrze wyważone. Ten tort upiekłam na specjalną okazję :))), dodam, że gościom bardzo, ale to bardzo smakował ;). Przepis pochodzi od Uli, która prowadzi cudowny blog ,,Słodka pasja”, cytuję go w całości. Gorąco Wam polecam !:). Składniki na tort o Ø 26 cm: Biszkopt:  6 jajek (oddzielnie białka i żółtka) 1 szklanka cukru 1/4 szklanki oleju 1 1/2 szklanki mąki 1 łyżeczka proszku do pieczenia 4 łyżki ciepłej wody  Blat kokosowy:  5 białek szczypta soli ¾ szklanki cukru 150 g wiórków kokosowych 3 płaskie łyżki mąki pszennej ½ łyżeczki proszku do pieczenia  Krem:  1½ kostki masła  1 budyń waniliowy bez cukru + 1 łyżka mąki ziemniaczanej 5 żółtek ½ szklanki cukru pudru 2 puszki ananasów w plastrach  Do nasączenia biszkoptu:  ½ szklanki wody lub jasnego naparu herbaty sok z ½ cytryny 1 łyżka cukru 2 łyżki alkoholu (wódka, whisky)  Wykonanie całości: Białka na biszkopt ubić na sztywną pianę, pod koniec ubijania stopniowo dosypać cukier i dodać po jednym żółtku, następnie dolać olej wymieszany z ciepłą wodą, zmiksować i całość bardzo delikatnie wymieszać z przesianą mąką z proszkiem do pieczenia. Tortownicę wyłożyć papierem do pieczenia. Piekarnik nagrzać do 180°C i wstawić biszkopt, piec 20 minut (ja piekłam ok. 35 minut), po przestudzeniu przekroić na dwa blaty. Na blat kokosowy, białka ubić na sztywną pianę z solą, pod koniec ubijania dosypać cukier, do ubitych białek wsypać wiórki kokosowe, mąkę i proszek do pieczenia, wymieszać delikatnie łopatką. Tortownicę wyłożyć papierem do pieczenia. Piekarnik nagrzać do 160°C, piec 30 minut (piekłam ok. 20 minut). Ananasy odcedzić (sok zachować, będzie potrzebny do ugotowania budyniu), pokroić na drobne kawałki, dobrze odcisnąć z nadmiaru soku. Na soku z ananasów ugotować budyń, dodając dodatkowo 1 łyżkę mąki ziemniaczanej, wystudzić, żółtka ubić na parze z cukrem, wystudzić. Utrzeć budyń i żółtka z miękkim masłem. Odłożyć ¼ część kremu na posmarowanie boków i wierzchu tortu, do reszty kremu dodać pokrojone ananasy. Biszkopt nasączyć, przełożyć kremem, w środek włożyć wkładkę kokosową. Wierzch i boki posmarować pozostałym kremem, udekorować wiórkami kokosowymi i pokruszonymi bezami. Smacznego:)    wydrukuj przepis 