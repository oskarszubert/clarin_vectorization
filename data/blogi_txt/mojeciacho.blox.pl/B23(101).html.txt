"Najlepsze jagodzianki jakie kiedykolwiek jadłam !:). Jest to moje osobiste zdanie, gdyż żadna kupiona w cukierni bułeczka z jagodami, nie podbiła mojego podniebienia, tak jak ta z przepisu Tatter. Są po prostu wspaniałe, mięciutkie, z delikatnym miąższem i chrupiącą skórką, a do tego wypełnione cudownym jagodowym farszem :). Polecam !. Składniki na 16 jagodzianek: 500 g mąki chlebowe (dałam pszennej) 14 g świeżych drożdży 1 szklanka mleka (250 ml) 1 jajko ¼ szklanki oleju słonecznikowego ½ szklanki cukru szczypta soli 16 g cukru waniliowego  Farsz jagodowy:  300 g jagód (starczyło 250 g) 3 łyżki cukru 1 łyżka mąki ziemniaczanej  Wszystkie składniki wymieszać ze sobą. Lukier:  ½ kubka cukru pudru  ok. 2 – 3 łyżki wrzącego mleka ew. 2 krople aromatu waniliowego   Całość energicznie ze sobą połączyć. Ponadto:  białko do posmarowania przed pieczeniem Wykonanie: Na samym początku radzę zrobić sobie rozczyn, czyli rozkruszyć drożdże, dodać z 2 łyżki mleka ok. 2 łyżek mąki i 1 łyżeczka cukru, całość ma przypominać konsystencję gęstej śmietany, pozostawić na ok. 20 minut. Mleko rozmieszałam razem z jajkiem. Do mąki dać sól, wlać letnie mleko z jajkiem, wyrośnięte drożdże, cukier, wymieszać wszystko bardzo dokładnie, pod koniec wlać olej i wyrobić ciasto do uzyskania miękkiej i plastycznej konsystencji. Całość zostawić do wyrośnięcia na ponad godzinę. Odgazować i zwinąć w rulon, który trzeba teraz podzielić na 16 części (po ok. 60 g). Lekko uformować kulki (można wałkować, ja robiłam to w dłoniach) na środku każdej umieścić łyżkę jagodowego farszu. Zlepić jak na pierogi, dokładnie dociskając. Teraz umieścić bułeczkę złączeniem na stolnicy i delikatnie, lecz zdecydowanie rolować, nadając jej kształt owalnej bułeczki. Gotowe bułeczki umieścić na naoliwionej blasze, którą można dodatkowo posypać mąką lub wyłożyć papierem do pieczenia. Zostawić je tak na 45 minut do wyrośnięcia. Wyrośnięte jagodzianki posmarowałam rozmąconym białkiem i piec je, jak podaje przepis, w rozgrzanym piekarniki w 220 st. C, ale ja piekłam w 200 st. C, ok. 15 minut. Po wyjęciu z pieca lekko przestudzić, najlepiej na kratce i posmarować delikatnie lukrem. Smacznego :) 