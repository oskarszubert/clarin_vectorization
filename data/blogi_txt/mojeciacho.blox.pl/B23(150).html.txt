Jest to przepis który podałam już 2010 roku klik klik, ponawiam go ponieważ budzi wiele kontrowersji ;). Jednym się udaje są zachwyceni, drudzy są zawiedzeni, albo za mało słodkie, słone, czuć wodę, proszek, sodę itd. ;))). Moje odczucia: za każdy razem smakuje mi idealnie, daję jedną szklankę cukru, ponieważ nie przepadam za słodkimi wypiekami, do tego mamy tu jeszcze polewę czekoladową, kolejny słodki dodatek do ciacha i wszystko fajnie się uzupełnia. Dla osób które lubią bardziej słodkie wypieki radzę dać 1 1/2 szklanki cukru lub jak jest w przepisie 1 1/4, to rzecz gustu ;). Co do sody z proszkiem, staram się stosować zasadę mieszania ją z mąką i jeszcze raz dobrze przesiać przez sito, jest mniej wyczuwalna, osobiście jej tak nie czuję (nie próbowałam eliminować proszku z przepisu, robię tak jak podaje oryginalny przepis). W cieście znajduje się pełno pokrojonych jabłek, co nadaje cudownej wilgoci, przez co wypiek jest najlepszy następnego dnia. Nie byłabym sobą, gdybym czegoś nie pozmieniała teraz ;), zamiast mąki pszennej tym razem użyłam krupczatki, dodałam cukier waniliowy, a wodę zamieniłam na mleko ;). Ciasto jest naprawdę smaczne, do tego robi się go ekspresowo, a na stole wygląda bardzo efektownie. Zdecydowanie jestem na tak :-). Życzę udanej niedzieli, Justyna :-). Składniki:  6 jajek 1 1/4 szklanki cukru (dałam 1 pełną szklankę) 16 g cukru waniliowego 1/2 szklanki oleju  1 szklanka letniego mleka (można dać wodę, najlepiej gazowaną) 3 szklanki mąki (użyłam krupczatki) 3 łyżki kakao  szczypta soli 1 łyżka sody (u mnie dwie łyżeczki) 1 łyżeczka proszku do pieczenia  4 jabłka  ew. orzechy, rodzynki   Polewa:  120 g margaryny 100 g cukru pudru 3 łyżki wody 2 łyżki kakao 1 łyżka mąki pszennej 1/2 łyżki mąki ziemniaczanej  Wszystkie składniki roztopić, lekko zagotować, stale mieszając. Chwilkę odczekać i polać ciasto. ﻿ Wykonanie: Białka oddzielić od żółtek. Białka ubić ze szczyptą soli. Pod koniec ubijania piany dodawać po trochu cukru i dalej ubijać mikserem. Gdy piana będzie sztywna, dodawać po 1 żółtku i dalej ubijać. Mąkę połączyć z proszkiem do pieczenia, sodą i kakao (suchą mieszankę ze wszystkimi składnikami, przesiewam przez sito, by dobrze zmieszały się składniki).  Do masy jajecznej wlać olej i delikatnie wymieszać (miksowałam na pierwszym biegu). Następnie małymi porcjami dodawać przemiennie raz ,,suchą mieszankę", a raz letnie mleko. Jabłka obrać, pokroić na dość dużą kostkę (u mnie średnia kostka) i dodać do masy.Delikatnie wymieszać. Można dodać również rodzynki, orzechy i inne bakalie.Formę o wymiarach (23 x 32) wysmarować tłuszczem oprószyć mąką (wyłożyłam papierem do pieczenia). Masę wlać do formy i piec w nagrzanym piekarniku ok. 40 minut w temp. 165 – 175 st. C (piekłam w 180 st. C). Smacznego :-)    wydrukuj przepis 