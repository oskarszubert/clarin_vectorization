Dziś podaję przepis na bardzo prosty a zarazem efektowny letni deser. Przygotowałam go prawdę mówiąc ze składników, które miałam w swojej lodówce. Ciasteczko jest bardzo delikatne w smaku jak puszek, osobiście nie miałam problemów z krojeniem. Jeśli wolicie bardziej zwartą konsystencję możecie podwoić ilość żelatyny, wedle uznania. Jest bardzo jagodowe, przełamane czekoladowym spodem, dla mnie idealne na lato :). Pozdrawiam wszystkich moich czytelników, którzy zaglądają cierpliwie na mojego bloga :-). Wiem, wiem bardzo rzadko ostatnio dodaję wpisy, z jednej strony mam wyrzuty sumienia, ponieważ ten blog jest już częścią mnie i mam wrażenie że zaniedbuję coś mi drogiego :-). Na moje usprawiedliwienie ;))), chce nadmienić, że w moim życiu zaszły duże zmiany. Pod moim sercem zaczęło bić inne maleńkie serduszko :), które ostatnio sprawiło, że pieczenie i gotowanie musiałam odłożyć na bok. Teraz stałam się bardzo wrażliwa na różnego rodzaju zapachy, smaki i cierpliwie czekam kiedy ten stan ustąpi ;). Buziaki :-).   Składniki na spód:  160g herbatników w czekoladzie 4 łyżki masła  Składniki na masę jagodową:  1 1/2 szklanki leśnych jagód 500g śmietanki kremówki 36 % 500g serka mascarpone 7 - 8 łyżek cukru pudru 2 pełne łyżki żelatyny  Wykonanie: Ciasteczka pokruszyć i zmielić blenderem, wlać gorące roztopione masło i jeszcze raz potraktować blenderem do połączenia się składników (wyjdzie dość mokra masa, która w lodówce fajnie zastygnie). ﻿﻿Blaszkę o średnicy 24 cm wyłożyć dno papierem do pieczenia, rozłożyć na spód masę z herbatnikami, wyrównać i wstawić do lodówki na ok. 20 minut. ﻿﻿Jagody należy zmiksować blenderem, na "papkę" w momencie rozdrabniania dodałam już do nich część cukru pudru - 3 łyżki. Żelatynę rozpuścić w gorącej wodzie ok. 4 łyżek . Dobrze schłodzoną śmietanę ubić mikserem, następnie pod koniec ubijania dodać porcjami serek mascarpone, dalej mieszać mikserem do połączenia się składników. Następnie dodać rozbite jagody i resztę cukru pudru, można dosłodzić do smaku. Już na sam koniec przelać roztopioną żelatynę i szybko połączyć mikserem. Całość wyłożyć na blaszkę, wyrównać wstawić do lodówki na kilka godzin. Przed podaniem można udekorować świeżymi owocami lub wcześniej rozłożyć jagody i zalać galaretką, wedle uznania. Smacznego :) wydrukuj przepis 