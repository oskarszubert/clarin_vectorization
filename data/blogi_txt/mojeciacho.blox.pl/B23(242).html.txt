Kolejny wspaniały przepis na szarlotkę. Ktoś kiedyś napisał do mnie, żebym doradziła, która z podanych szarlotek na moim blogu jest najlepsza :). Odpowiadam tak samo, wszystkie są wyjątkowe i niepowtarzalne w swoim smaku, jeśli ciasto nie do końca spełnia moje oczekiwania, nie daję go na bloga. Dzisiejszy przepis jest również wyjątkowy, szarlotka z każdym dniem była coraz lepsza, nawet tego trzeciego dnia, mięciutka, nie za słodka, pełna winnych papierówek. Przepis należy do Bajaderki z Cincin, który lata temu zapisałam do zeszytu. Gorąco Wam polecam !:). Składniki na ciasto:  4 szklanki mąki 1 łyżeczka proszku do pieczenia (dałam 1 ½) 1 szklanka cukru pudru 1 ½ kostki masła 6 dużych żółtek 2 łyżki gęstej śmietany  Mąkę, cukier puder, proszek do pieczenia przesiać. Masło pokroić na małe kawałki dodać do mąki, przesiekać, dodać żółtka, śmietanę, wyrobić ciasto. Ciasto podzielić na pół i schłodzić w lodówce minimum jedną godzinę ( u mnie dwie godziny). Nadzienie jabłkowe:  8 kwaśnych jabłek, pokroić w plasterki ¼ szklanki wody 1 szklanka cukru lub ½ (dałam ½) 2 łyżeczki cynamonu 2 łyżki mąki ziemniaczanej 3 – 4 łyżki soku z cytryny  Pokroić jabłka do rondelka, dodać wodę, dusić pod przykryciem 15 minut, nie mieszać !. Dodać cynamon, cukier, lekko wymieszać. Mąkę ziemniaczaną wymieszać z sokiem z cytryny, ja jeszcze dodałam troszkę zimnej wody. Wlać do masy jabłkowej, dusić dwie minuty. Masa ma być bardzo gęsta. Wykonanie całości: Formę 34 x 23 cm posmarować masłem, zetrzeć na tarce jedną część ciasta, lekko wgnieść, by powierzchnia była jednolita, podpiec 8 minut (ja rozwałkowałam połowę ciasta na spód, nakłam gęsto widelcem i podpiekłam 10 minut) w piekarniku na 180 st. C. Lekko przestudzić, posypać ciasto 3 łyżkami bułki tartej po całości, wyłożyć masę jabłkową, zetrzeć drugą połowę ciasta (dałam rozwałkowane i nakłute widelcem). Piec ok. 1 godziny do zrumienienia, posypać jeszcze letnie cukrem pudrem. Smacznego :) wydrukuj przepis 