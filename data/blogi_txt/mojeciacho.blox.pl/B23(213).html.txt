Wspaniały, delikatny serniczek, przeplatający się owocowymi w smaku warstwami, do tego dodane pyszne rodzynki, uzupełniają cały duet. Całość sernika jest osadzona na kruchych ciasteczkach, polanych mleczną czekoladą. Bardzo nam smakował, zatem gorąco, gorąco polecam :)!. Przepis jest lekko zmodyfikowany i pochodzi z blogu Moje pyszności.   Składniki: 1200 g białego sera (dwa razy zmielonego) 150 g masła 4 ½ łyżki cukru (dałam cukier puder) ok. 90 g rodzynek  (wcześniej lekko sparzyć) 4 galaretki (cytrynowa, truskawkowa, brzoskwiniowa, pomarańczowa) biszkopty (ja użyłam okrągłe ciastka, z ziarnami zbóż, ale trzeba było dłużej czekać, by nabrały wilgoci, niż przy biszkoptach) 1 tabliczka mlecznej czekolady   Wykonanie: Ser zmielić dwa razy, by był jak najbardziej delikatny. Masło utrzeć z cukrem, na biały puch. Następnie dodawać po łyżce sera i miksować, by wszystko ładnie się połączyło. Całość podzielić na trzy równe części. Tortownicę o średnicy 26 cm, wyłożyć papierem do pieczenia, boki również, wyciąć paski i obkleić tortownicę. Na spód ułożyć biszkopty (lub inne ciasteczka), rozpuścić czekoladę i polać je lub zrobić na nich esy – floresy ;), wstawić do lodówki, by czekolada zastygła. Trzy galaretki, każdą z osobna rozpuścić w 300 ml wody i ostudzić. Ja robiłam w ten sposób, że wszystkie zrobiłam w jednym czasie w osobnych dość wysokich szklankach (po ok. 300 ml), a studziłam stopniowo, pierwsza do masy idzie galaretka cytrynowa, więc tą szklankę zanurzyłam w zimnej wodzie, gdy zaczęła tężeć, wlałam ją do jednej z części przygotowanego sera i zmiksowałam. Następnie wylałam na biszkopty, posypałam na wierzchu garstką rodzynek i włożyłam do lodówki, by masa zastygła ok. 8 minut. Moja uwaga jest taka, że mimo cukru w serze i w galaretce, masa może być mało słodka, więc warto spróbować i ewentualnie dosłodzić cukrem pudrem do smaku!. Następnie włożyłam kolejną galaretkę truskawkową do zimnej wody, by zaczęła szybciej tężeć, powtórzyłam powyższe czynności i a trzecia warstwa to galaretka brzoskwiniowa. Na koniec rozpuścić galaretkę pomarańczową w 2 szklankach wody i gdy zacznie tężeć wylać na ostatnią warstwę serniczka. Sernik można dowolnie udekorować, w moim przypadku były to, żelki, ale również mogą być owoce np. z puszki lub nic, wedle uznania.  Smacznego :) 