W tygodniu staram się nie piec i trzymać się w postanowieniu do ukochanego weekendu ;), ale pogoda nas nie rozpieszcza, a od paru tygodni brak słońca robi swoje :)). By osłodzić sobie pochmurne dni, postanowiłam upiec coś mocno czekoladowego, gdy zobaczyłam to ciasto na blogu Smaki i aromaty, wiedziałam, że muszę go zrobić :)). Ciasto jest wspaniałe, wręcz pyszne …, puszyste, lekko wilgotne, przełamane nutą owocową z migdałową posypką:). Ja nie miałam takiej ilości rabarbaru, jak w oryginale, więc zrobiłam go z innymi owocami, następnym razem zrobię tylko wyłącznie rabarbarowe, gorąco polecam ten przepis :)!.   Składniki:  1 ½ szklanki mąki tortowej 3/4 szklanki cukru 2 łyżki mąki ziemniaczanej 6 jajek 1 szklanka oleju słonecznikowego cukier waniliowy 2 łyżki kakao 1 łyżeczka sody oczyszczonej 1 łyżeczka proszku do pieczenia kilka kropli aromatu migdałowego  Ponadto:  100 g rabarbaru + 1 łyżeczka cukru (w oryginale jest 60 dag, bez innych owoców) 100 g truskawek 100 g jagód 3 - 4 łyżki płatków migdałowych cukier puder do posypania ciasta  Kruszonka:  150 g mąki 100 g cukru pudru 100 g masła (dałam pół na pół z margaryną) 16 g cukru waniliowego  Wykonanie:  Rabarbar umyć, obrać i pokroić na małe kawałki. Posypać cukrem, wymieszać i odstawić, jak puści sok całość ładnie odcedzić. Pozostałe owoce dawałam mrożone. Przygotować tortownicę u mnie średnica wynosiła 26 cm, wysmarować masłem, spód wyłożyć papierem do pieczenia, boki wysypać bułką tartą. Zrobić kruszonkę z podanych składników, zagnieść w kulę i włożyć do lodówki. Oddzielić białka od żółtek. Z białek ubić pianę, dodać cukier, cukier waniliowy i dalej ubijać. Dodawać po jednym żółtku i ubijając wlać partiami olej. Kiedy wszystko się dobrze połączy, zmniejszyć obroty miksera i dosypywać mąkę wymieszaną z kakao, proszkiem do pieczenia i sodą. Wlać zapach migdałowy i wymieszać. Wylać ciasto na blaszkę, ułożyć rabarbar i inne owoce, na wierzchu zetrzeć na tarce ciasto na kruszonkę. Posypać płatkami migdałów. Wstawić do nagrzanego piekarnika do 170 st. C (moja temperatura pieczenia to 185 st. C) na 45-50 minut. Sprawdzić patyczkiem czy jest upieczone, jeśli patyczek nie jest suchy, dopiec jeszcze kilka minut. Wyłączyć kuchenkę i pozostawić ciasto jeszcze 10 minut w piekarniku. Wyjąć na kratkę (nie stawiałam na kratce) i ostudzić. Można posypać cukrem pudrem. Smacznego :) 