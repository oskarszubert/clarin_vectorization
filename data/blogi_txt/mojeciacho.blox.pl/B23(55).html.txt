"Ostatnio zachciało mi się prostego ciasta ze śliwkami. Zastanawiałam się jedynie z jakiego przepisu go upiec, teraz stwierdzam, że trafiłam w dziesiątkę ;). Wypiek okazał się udany, ciasto jest bardzo wilgotne, delikatne jak puszek i przełamane aromatem z upieczonych śliwek :). Co za uczta dla podniebienia, po jednym kawałku, chce się sięgnąć po kolejny :)), polecam !:). Składniki :  ½ masła lub margaryny 1 szklanka mąki pszennej ½ szklanki mąki krupczatki 2 całe jajka 1 żółtko 1 cukier waniliowy (16 g) 1 ½ łyżeczki proszku do pieczenia ¾ szklanki cukru  ¾ szklanki mleka 1 łyżka octu balsamicznego  3 łyżki kaszy manny 3 łyżki budyniu waniliowego  Ponadto:  ok. 300 g ładnych śliwek (nie za miękkich) lukier lub cukier puder do udekorowania ciasta wedle uznania   Wykonanie: Masło i cukry utrzeć na biały puch, dodać jajka i żółtko, zmiksować. Następnie dodać obie mąki z proszkiem do pieczenia, utrzeć mikserem do połączenia się składników. Teraz wlać porcjami mleko, ucierać, dodać kaszę mannę i budyń waniliowy, na koniec dać łyżkę octu, wszystko ze sobą jeszcze raz delikatnie wymieszać. Blaszkę o średnicy ok. 24 cm wysmarować tłuszczem, spód wyłożyć papierem do pieczenia, boki obsypać bułką tartą. Wylać do środka ciasto, ułożyć na górze ładnie połówki śliwek, jeden obok drugiego, pamiętając, by miąższem do góry. Piec w 190 st. C, około 40 minut na złoty kolor, przed wyjęciem sprawdzić patyczkiem, czy ciasto się już upiekło. Ostudzić w blaszce, po wyjęciu można polać lukrem lub oprószyć cukrem pudrem. Smacznego :) 