Na weekend miałam ochotę na ciasto mocno rabarbarowe :)). I sprawiłam sobie niespodziankę, bo wypiek okazał się wspaniały i przeszedł moje oczekiwania. Ciasto było puszyste, delikatne, wilgotne, z dużą ilością rabarbaru, a dopełnieniem całości okazała się w nim pyszna kruszonka z przepisu Bajaderki :). Przepis gorąco polecam, a został zaczerpnięty z blogu Mój słodki świat.   Składniki:  2 ½ szklanki mąki 1 szklanka cukru ½ szklanki oleju 1 szklanka jogurtu 3 jajka 2 czubate łyżeczki proszku do pieczenia 1 cukier waniliowy (dałam parek kropli aromatu waniliowego)  Ponadto:  600 g rabarbaru + 3 łyżki cukru cukier puder do posypania  Kruszonka wg Bajaderki:  185 g mąki 100 g zwykłego cukru 100 g masła 1 cukier waniliowy (16 g) Masło roztopić w rondelku. Suche składniki razem wymieszać, następnie zalać je gorącym masłem i dokładnie wymieszać łyżką. Wykonanie: Rabarbar umyć, dokładnie obrać ze skórki, pokroić na nie duże kwadraciki ok. 0.5 cm, zasypać cukrem i odstawić do puszczenia soku. Przed włożeniem na ciasto odcedzić i ewentualnie dosłodzić, ja już tego nie robiłam, ponieważ lubię czuć tą kwasowość ;). Wszystkie podane składniki na ciasto miksujemy. Zaczynając od jajek z cukrem, na puszysty krem, następnie dodawać stopniowo, jogurt, olej, aromat i mąka z proszkiem do pieczenia. Blaszkę smarujemy tłuszczem (o wymiarach ok. 25 x 36 cm, może być mniejsza), wykładamy papierem do pieczenia. Masę przelać do blaszki, ułożyć odcedzony rabarbar, posypać kruszonką. Całość wstawić do nagrzanego piekarnika na 190 st. C i piec ok. 45 – 50 minut. Po wystudzeniu można posypać cukrem pudrem. Smacznego :) 