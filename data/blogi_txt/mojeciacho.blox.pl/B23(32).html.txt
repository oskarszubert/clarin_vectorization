To moje pierwsze ciasto bez jajek, jakie upiekłam :). Przyznam się, że do momentu, kiedy nie wyjęłam jeszcze ciasta z piekarnika, obawiałam się czy coś z tego wyjdzie. Nieźle mnie zaskoczył ten wypiek, bo nie dosyć, że od samego początku ładnie rósł, to w smaku okazał się bardzo pysznym ciastem: mięciutkim, wilgotnym, o przeważającym smaku przyprawy do piernika. Moje dzieciaki, były nim zachwycone i nie tylko one zresztą ;). Warto również podkreślić, że ciasto robi się błyskawicznie, bez użycia sprzętu elektronicznego, jest to dobra alternatywa jak wysiądzie mikser w domu lub zabraknie jajek ;))). Przepis pochodzi od Agi, z moimi małymi zmianami. Polecam !:).         Składniki:   3 szklanki mąki pszennej  2 szklanki maślanki  ¾ szklanki cukru  ½ szklanki oleju  2 duże łyżki dowolnego dżemu (dałam 5 łyżek dżemu jagodowego z kawałkami owoców) 2 łyżki czubate kakao  3 łyżeczki przyprawy do piernika lub cukier waniliowy 2 łyżeczki sody (dałam pełne łyżeczki)  Wykonanie:  Blaszkę o wymiarach ok. (12 x 30 cm) wysmarować tłuszczem i wysypać bułką tartą. Wszystkie składniki umieścić w jednej misce i wymieszać łyżką. Ja zaczęłam od maślanki, następnie dałam cukier i sodę, mieszałam łyżką, dodałam kakao i przyprawę do piernika, dżem, dobrze rozmieszałam łyżką, wlałam olej, a na koniec wsypałam małymi porcjami mąkę, wszystko dobrze wymieszać do połączenia się składników. Ciasto przelać do blaszki i wstawić do piekarnika rozgrzanego do 160 st. C z termoobiegiem. Piec ok. 40 minut, do tzw. suchego patyczka. Po przestudzeniu ciasto można posypać cukrem pudrem lub polać polewą. * dałam dżem własnej roboty z kawałkami owoców w środku, nie dawałam do ciasta mrożonych borówek ! Smacznego :) 