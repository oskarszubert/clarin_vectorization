Już dawno nie jadłam tak dobrych rogalików… Trzeba spróbować, by się przekonać, że rogaliki są wspaniałe, delikatne i kruche. Ciasto na nie jest nie za słodkie, za to słodyczy nadaje im marmolada i lukier. Część rogalików zrobiłam z nutellą i oprószyłam cukrem pudrem, wyszły równie pyszne. Przepis pochodzi z blogu Domowesmaczki, gorąco polecam ten przepis :)!. Składniki:   150 g miękkiego masła 100 g margaryny kasi (dałam palmę) 3 szklanki mąki pszennej 12 g świeżych drożdży 1 łyżka cukru pudru 8 g cukru waniliowego 175 g gęstej kwaśnej śmietany 18 %  Ponadto:  marmolada o smaku różanym ( dałam wieloowocową) nutella posiekane drobno suszone ananasy lub cukier puder do posypania  Lukier:  1 szklanka cukru pudru 1 kropla aromatu waniliowego 2 – 3 łyżki wrzącego mleka  Wszystkie składniki wymieszać na jednolitą, dość gęstą masę (mleka dolewam do uzyskania odpowiedniej konsystencji lukru) Wykonanie:  Najpierw przygotować rozczyn, odmierzyć połowę śmietany z podanej ilości, pokruszyć drożdże, dodać cukier puder, wymieszać i pozostawić do wyrośnięcia. Do wysokiego naczynia dać oba tłuszcze, cukier waniliowy, wymieszać mikserem, dodawać po jednej szklance mąki, miksować, dodać wyrośnięty rozczyn miksować, dodać pozostałą śmietanę i mąkę, miksować. Ja pozostawiłam pół szklanki mąki, rozsypałam na stolnicy, przełożyłam doń miksowane ciasto i dobrze wyrobiłam na jednolitą gładką masę. Włożyć do woreczka i pozostawić w lodówce na 30 minut. Następnie ciasto wyjąć, podzielić na kawałki, każdy rozwałkować na ok. 4 mm (by było równo, przyłożyć duży okrągły talerz lub salaterkę, wyciąć koło), pociąć na 8 kawałków, na każdy nakładać łyżeczkę marmolady lub nutelli (ja dawałam ½ łyżeczki ), zwijać, nadając kształt rogalika. Układać na blaszce wyłożonej papierem do pieczenia. Piec w rozgrzanym piekarniku na 180 st. C, ok. 15 – 20 minut, do zrumienienia. Studzić na kratce kuchennej, gdy ostygną polukrować i udekorować według uznania. Smacznego :) 