Ciasto o przepysznych masach, które otaczają biszkopt, przełamane orzechowo- czekoladowym smakiem. Mi bardzo smakowało, więc gorąco Wam polecam :-). Jest jeden malutki minus ;), ciasto jest pracochłonne i trochę czasu należy mu poświęcić. Tę wadę jednak można wybaczyć, widząc efekt końcowy ;). Polecam na większe imprezy. Przepis pochodzi zeszytu mojej kuzynki Magdy. ﻿ Pozdrawiam serdecznie Wszystkich moich czytelników i życzę udanego dnia :-).   Składniki na biszkopt:  5 jaj 3/5 szklanki cukru (dałam 1/2 szklanki) 3 łyżki mąki ziemniaczanej niepełna szklanka mąki pszennej 2 łyżki kakao 1 łyżeczka proszku do pieczenia  Suche składniki: przesianą mąkę z proszkiem, wymieszać z kakao. Białka ubić, podczas ubijania stopniowo dodawać żółtka, następnie wsypać suche składniki i delikatnie wymieszać łyżką. Piec w blaszce wyłożonej papierem do pieczenia. W piekarniku nagrzanym na 180 st. C, przez ok. 35 minut. Ciasto orzechowe:  250 g orzechów włoskich, grubo pokrojonych 5 białek 1/2 szklanka cukru 1 łyżeczka miodu (dałam 1 łyżkę) 1 łyżka mąki 1 pełna łyżeczka proszku do pieczenia  Ja wcześniej pokrojone orzechy podgotowałam, chciałam by były miękkie w cieście. Tego nie było w przepisie, to mój pomysł i nie trzeba wcześniej je gotować, jeśli ktoś nie chce ! :-). Białka ubić na sztywno z cukrem (który dodaje się stopniowo), następnie dodać pozostałe składniki, wymieszać. Przełożyć do blaszki wyłożonej papierem do pieczenia. Piec w 150 st. C, przez ok. 30 minut (mi zajęło trochę dłużej o ok. 15 minut). Nie dawać na górną półkę piekarnika, bo beza za szybko złapie złoty kolor !. Miałam problem też z przełożeniem ciasta orzechowego na masę, by się nie połamało. Wcześniej upieczone ciasto wyłożyłam na ściereczkę, to mi pomogło, gdyż w czasie przekładania, nie brałam do ręki samego ciasta, tylko ręce włożyłam pod ściereczką i przełożyłam ciasto na masę, udało się, poszło w jednym kawałku ;). Masa:  1/2 szklanki mleka 1 cukier waniliowy 5 żółtek 3/4 szklanki cukru (dałam 1/2 szklanki) 3 - 4 łyżki mąki ziemniaczanej 300 g margaryny (dałam pół na pół z masłem)  Odlać 1/2 szklanki mleka, dodać żółtka, mąkę, dobrze wymieszać, by nie było grudek (robię to mikserem). Resztę mleka zagotować z cukrami, pamiętać by mieszać. Dalej postępować tak jak gotuje się budyń, naszą mieszankę przelać gdy mleko się zagotuje. Jeśli uznacie, że masa jest za gęsta, ja tak miałam, to w trakcie mieszania gotującego się "budyniu" można stopniowo dodawać mleko do pożądanej konsystencji, aczkolwiek pamiętajmy, że nasz budyń ma być dość gęsty. Odstawić do całkowitego ostygnięcia. Masło należy dobrze zmiksować, stopniowo łyżką dodawać masę budyniową, miksować do połączenia się składników.  Dodałam od siebie na koniec 2 łyżki ekstraktu z wanilii. Podzielić masę na dwie równe części. Do jednej dodać parę kropli olejek śmietankowy (nie dałam). Do drugiej dwie łyżki kakao, dobrze wymieszać. Polewa: 120 g margaryny 100 g cukru pudru 3 łyżki wody 2 łyżki kakao 1 łyżka mąki pszennej 1/2 łyżki mąki ziemniaczanej  Wszystkie składniki roztopić, lekko zagotować, stale mieszając. Chwilkę odczekać i polać ciasto. Przystroić wedle uznania, u mnie czekoladki - muszelki. Wykonanie: Biszkopt przeciąć na pół. Na spód biszkoptu wyłożyć białą masę, następnie ciasto orzechowe, teraz masa ciemna, biszkopt, a na sam koniec polewa czekoladowa. Smacznego :-) 