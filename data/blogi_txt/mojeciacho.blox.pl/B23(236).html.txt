"Wspaniały przepis na biszkopt, który mimo swojej prostoty i braku proszku do pieczenia, nie opada !:). Fantastycznie się go kroi, gdyż jest lekko wilgotny i się nie kruszy, można z niego czarować wspaniałe wypieki :). A co ja z niego wyczarowałam ?, to zapraszam Was na kolejny wpis ;). Przepis ten pochodzi od Dorotus i cytuję go prawie w całości, aczkolwiek jest on mi znany, gdyż mam prawie identyczny w swoim zeszycie. Szkopuł tkwił w tym, że metoda postępowania po upieczeniu, była mi całkiem nie znana :)). Nigdy bym się nie domyśliła, by go opuścić na podłogę z 60 cm, jeszcze gorący. Nawet jak go zrzucałam miałam chwilę zwątpienia, co zastane z niego na podłodze ;)), ale wyszedł i faktycznie nie opadł, więc przepis jest rewelacyjny :). Polecam !:)  Składniki:  5 jajek 3/4 szklanki cukru 3/4 szklanki mąki pszennej 1/4 szklanki mąki ziemniaczanej  Wykonanie: Białka oddzielić od żółtek, ubić na sztywną pianę. Pod koniec ubijania stopniowo dodawać cukier, dalej ubijając. Dodawać po kolei żółtka, nadal ubijając. Mąki wymieszać, przesiać i delikatnie wmieszać do ciasta (można to zrobić na bardzo wolnych obrotach miksera). Tortownicę o średnicy 20 - 22 cm wyłożyć papierem do pieczenia (dałam tortownicę o wymiarach 24 cm). Boków formy niczym nie smarować, papierem wykładamy tylko dno (ja jednak boki posmarowałam tłuszczem i posypałam mąką). Wyłożyć ciasto. Piec w temperaturze 170 – 180 st. C, około 30 - 40 minut (lub dłużej, do tzw. suchego patyczka). Gorące ciasto wyjąć z piekarnika, z wysokości około 60 cm opuścić je (w formie) na podłogę. Odstawić do uchylonego piekarnika do ostygnięcia. Całkowicie wystudzić. Przekroić na 3 - 4 blaty. Uwaga: boki biszkoptu oddzielać nożykiem od formy dopiero jak biszkopt będzie  wystudzony. Smacznego :) 