Sernik jest wspaniały, gdyby było inaczej nie podałabym Wam przepisu ;). Dla mnie osobiście nie jest za ciężki, dość kremowy. Z dużym aromatem pomarańczy, przełamany pyszną masą jogurtowo - śmietanową z dodatkiem wanilii. Jest to ciasto dość pracochłonne, z dwóch powodów, po pierwsze ser zawsze mielę sama, a to zajmuje czasu :) , po drugie przygotowuje się tu puree z pomarańczy i własną kandyzowaną skórkę. Mimo wszystko jest wart spędzonego czasu przy nim, ponieważ już późniejsze chwile to sama degustacja i ,,niebo w gębie". Gorąco polecam, przepis pochodzi z blogu Bayaderka z moimi małymi zmianami (dodałam jogurtową polewę). Ps. Jeśli lubicie słodsze ciasta to zamiast 200 g cukru do masy serowej jak podaje przepis (ja dałam całą szklankę), można dać ok. 1 1/2 szklanki. Najlepiej próbować masę w trakcie robienia i ewentualnie ją dosłodzić, wedle uznania ;). Pozdrawiam Justyna :-).   Składniki na masę serową: 1 kg twarogu 100 g śmietanki słodkiej 18 % tłuszczu 240 g cukru 5 dużych jajek 80 g rodzynek (dałam 1/2 szklanki) sok z 1/2 cytryny skorka starta z 1/2 cytryny 3 łyżki mąki pszennej (dałam ,,czubate") 1/2 opakowania budyniu śmietankowego (dałam cały, 32 g) 1 duża pomarańcza 150 ml wody wrzącej 1,5 łyżeczki ekstraktu waniliowego (dałam 1 1/2 łyżki)    Masa jogurtowo - śmietanowa: 330 g jogurtu greckiego 6 łyżek śmietany kwaśnej 18 % 3 duże łyżki cukru pudru 16 g cukru waniliowego ok. połowy ziaren z 1/2 laski wanilii  Wszystkie składniki ze sobą wymieszać (zrobiłam to ręcznie, bez miksera).   Wykonanie: Ser wrzucamy do misy miksera i  łączymy ze śmietanką, następnie blenderujemy. W międzyczasie do misy wsypujemy 200 g cukru. Blenderujemy składniki na gładko. Pomarańcze szorujemy, przekrawamy na ćwiartki, obieramy ze skorki (pamiętajcie, by od wewnątrz, zdjąć białą błonę, ponieważ nadaje ona goryczy !)﻿. Zarówno owoc jak i skórkę  wkładamy do rondelka, zalewamy 150 ml wrzącej wody, gotujemy około 15 minut. Pomarańcza i skorka zmiękną. Skórkę kroimy w kosteczkę i wrzucamy na patelnie, zasypujemy 40 g cukru i podsmażamy około 2-3 minut. Pomarańcze blenderujemy na puree. Puree dodajemy do masy serowej. Rodzynki odcedzamy i zasypujemy 3 łyżkami mąki pszennej. Łączymy je z masą serową. Do masy wrzucamy skórkę pomarańczową, skórkę cytrynową, wlewamy sok z cytryny. Miksujemy. Wsypujemy 1/2 opakowania budyniu (u mnie cały). Ponownie miksujemy. Wbijamy po jednym jajku. Łączymy krótko za pomocą miksera. Wlewamy aromat, miksujemy.  Nagrzewamy piekarnik do 150 stopni (piekłam w 160 st.C). Przygotowujemy formę do pieczenia (moja miała średnicę 23 cm). Dno formy wykładamy papierem do pieczenia tak aby boki wychodziły na zewnątrz, zamykamy obręcze. Wnętrze obręczy natłuszczamy lekko np. masłem lub olejem. Masę serowa mieszamy, zaczynając od dna, następnie wlewamy do formy do pieczenia. Wyrównujemy wierzch szpatułką i pieczemy około 1h 20 minut. Ja na początku pieczenia nakryłam sernik folią aluminiową na ok. 40 minut, by zachował jasny kolor. Po wskazanym czasie ok. 1h i 20 minutach wlałam masę jogurtowo - śmietanową i zapiekłam jeszcze ok. 20 minut. Studziłam sernik przy otwartych drzwiczkach piekarnika. Sernik musi stężeć około 12h w niskiej temperaturze, najlepiej w lodówce. Smacznego :-)     wydrukuj przepis 