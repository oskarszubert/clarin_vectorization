Już od dawna chodziła za mną myśl, by upiec przepyszne buchty na kolację do kubka ciepłego mleka. Skorzystałam z przepisu Myniolinki, która je wykonała z wiśnią i cynamonem. Ja postawiłam na czekośliwkę, wyszły wyborne w smaku, a co za tym idzie delektowałam się każdym kęsem … :))). Wracając do przepisu, bardzo fajnie pracuje się na tym cieście, po upieczeniu jest bardzo puszyste, mięciutkie, równie doskonałe na drugi dzień, a do tego ich słodka chrupiąca skórka, koniecznie wypróbujcie sami ;). Polecam !:)  Składniki:  500 g mąki 1 opakowanie suszonych drożdży 7g lub 14 g świeżych drożdży 1 szklanka letniego mleka 70 g cukru 1 jajko 2 żółtka 120 g miękkiego masła (80 g do ciasta + 40 g do smarowania) miąższ z 1 laski wanilii skórka starta z 1 cytryny  Ponadto:  czekośliwka lub ulubione powidła ew. cukier puder do posypania  Wykonanie: Przesiać mąkę, w środku zrobić wgłębienie, wsypać drożdże, wlać letnie mleko i dodać pozostałe składniki: cukier, jajko i żółtka, 80 g masła, miąższ wanilii oraz startą na tarce skórkę z cytryny.   Starannie wyrobić, oprószyć mąką. Przykryć ściereczką i odstawić na 30 min do wyrośnięcia. Wyrośnięte ciasto jeszcze raz dobrze wyrobić. Oprószyć mąką, nakryć ściereczką i ponownie odstawić na 15 minut w ciepłe miejsce. Z ciasta uformować 16 kul, w środek każdej włożyć łyżeczkę powidła, dokładnie zlepić i ponownie uformować w kulkę. Formę żaroodporną dokładnie wysmarować tłuszczem. Buchty układać ciasno w formie, oprószyć cukrem pudrem i odstawić na 15 min w ciepłe miejsce.Pozostałe masło stopić i posmarować nim buchty ( to sprawi, że będą kruche). Wstawić do piekarnika nagrzanego do 175 st. C i piec 40 min na złoty kolor (mi zajęło ok. 35 minut).Lekko przestudzić i posypać cukrem pudrem. Smacznego :)     wydrukuj przepis 