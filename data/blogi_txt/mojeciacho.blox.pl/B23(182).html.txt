Idzie jesień, a wraz z nią chłodniejsze dni ;), w które aż się prosi o łyk ciepłej kawy lub herbaty. Ten syrop jest idealny, by urozmaicić sobie taką chwilę :). Ma przepyszny posmak i aromat kokosa, cudownie komponuje się w ciepłej kawie. Dla wszystkich fanów kokosowych smaków, gorąco polecam :-). Przepis zaczerpnęłam z blogu design your life, jak również jest tam możliwość ściągnięcia sobie etykiety z napisem olej koksowy, udostępniony przez autorkę. Pozdrawiam i do jutra ;). Składniki:  1 szklanka wiórków kokosowych﻿ ok. 400ml wody﻿ 3/4 szklanki cukru﻿ opakowanie cukru waniliowego﻿ (16g) 1 łyżka soku z cytryny﻿ łyżka miodu﻿ (dałam akacjowy)  Wykonanie: Zaczynamy od zagotowania ok 200ml wody (niepełna szklanka) i dodajemy wiórki kokosowe. Gotujemy je przez około 10 minut, w tym czasie duża część wody zostanie wchłonięta. Po tym czasie dodajemy kolejną niepełną szklankę wody, cukier i cukier waniliowy, cytrynę oraz łyżkę miodu i gotujemy przez następne 20 minut. Dajemy syropowi trochę wystygnąć i zabieramy się za przecedzanie przez jak najdrobniejsze sitko lub gazę, dobrze dociskając wiórki do sitka, aby wydobyć z nich maksimum aromatu. Dobrze jest przecedzić kilkakrotnie, w innym wypadku przy górnej powierzchni może po czasie zebrać się osad. Przelewamy do butelki. Syrop przechowywać w lodówce. Gdy syrop ostygnie, na górnej warstwie zbiera się warstewka oleju z kokosa, ja jej nie ściągałam, ale można ją zebrać. Smacznego :)   wydrukuj przepis 