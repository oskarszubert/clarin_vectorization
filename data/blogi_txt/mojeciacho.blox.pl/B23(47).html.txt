Poszukujecie dobrego przepisu na ciasto ze śliwkami ?. Już nie musicie szukać ;), ciasto jest wyborne, kruche, przełożone soczystymi śliwkami, osłodzone budyniem, posypane prażonymi migdałami, moim skromnym zdaniem jest przepyszne. Idealne na letnie i jesienne wieczory do mleka czy kubka ciepłego kakao. Przepis znalazłam na blogu Izy, serdecznie Wam polecam !:). Miłego dnia !:).   Składniki:  2 szklanki mąki ½ szklanki cukru (lekko go zdrobniłam, blenderem) ½ kostki masła 2 jajka 1 łyżeczka proszku do pieczenia cukier waniliowy 1 budyń śmietankowy 250 ml mleka ok. 300 g śliwek (dałam tyle żeby przykryć spód ciasta)  Ponadto:  50 g płatków migdałów cukier puder ok. ½ kubka (do lukru) 2 -3 łyżek gorącego mleka (do lukru)  Wykonanie: Umyte śliwki przecinamy na pół. Masło drobno siekamy, dodajemy do mąki, dosypujemy cukier, cukier waniliowy, proszek do pieczenia, wbijamy całe jajka. Wszystkie składniki szybko zagniatamy i wstawiamy ciasto do lodówki. Z 250 ml mleka odlewamy ćwierć szklanki i rozpuszczamy w nim budyń. Resztę mleka zagotowujemy. Jeśli budyń jest bez cukru, dodajemy 1 łyżkę do mleka. Do gotującego się mleka dodajemy rozpuszczony budyń i zagotowujemy szybko mieszając. Powstanie bardzo gęsty budyń. Formę (u mnie tortownica 22cm) wykładamy papierem do pieczenia. Połowę ciasta wykładamy na dno formy, następnie układamy śliwki, budyń i na wierzch nakładamy drugą połowę rozwałkowanego ciasta (ja porwałam na kawałki). Wstawiamy do piekarnika nagrzanego do 170 - 175 C i pieczemy około 45 minut, do zrumienienia się ciasta. Ciasto możemy polukrować i posypać prażonymi płatkami migdałów. Smacznego :)      wydrukuj przepis 