Media nas atakują. Odnówmy śluby czystości. Apel kapłana Tomasz Cylka , wp.pl Ks. Marcin Węcławski (Fot. Lukasz  Cynalewski) Ks. Marcin Węcławski słynie z bezkompromisowości,  zwłaszcza w sprawach seksualności. Teraz apeluje w internecie do braci kapłanów:  - Jesteśmy świadkami nieustannego medialnego ataku na kapłaństwo i celibat.  Jaka  może być nasza odpowiedź? Ponówmy ślub celibatu i czystości. Ks. Marcina Węcławskiego - brata wybitnego teologa,  w przeszłości ks. Tomasza Węcławskiego, dziś prof. Tomasza Polaka, kierownika  uniwersyteckiej Pracowni Pytań Granicznych, który wystąpił z Kościoła  katolickiego - poznałem ponad 20 lat temu, gdy był duszpasterzem akademickim na  poznańskich Winiarach. Już wtedy nie szedł na żadne kompromisy.         Studentów z akademików wzywał stanowczo do czystości przedmałżeńskiej, choć w  "Zbyszku" i "Jagience" go wyśmiewano, a oba domy studenckie nazywano ironicznie "Sodoma" i "Gomora". Później m.in. zaangażował  się w sprawę abp. Juliusza Paetza, oskarżonego o molestowanie seksualne kleryków  i księży.  Nie chciał, żeby Kościół zamiótł tę sprawę pod dywan  i już jako  wildecki proboszcz wspólnie z bratem robił wszystko,  by Watykan rozwiązał sprawę  kontrowersyjnego hierarchy.   Śluby odpowiedzią na atak        Na stronie swojej parafii ks. Węcławski napisał w tym tygodniu: "Jesteśmy  świadkami nieustannego medialnego ataku na kapłaństwo i celibat. Zręcznie przedstawia się pojedyncze upadki księży i ich wystąpienia w mediach jako  dotyczące całego duchowieństwa w Polsce. Proponuje się badanie wszystkich  katechetów pod kątem pedofilii".         I dalej: "Czy mamy się  tłumaczyć, że 'nie jesteśmy garbaci'? Dajmy inną odpowiedź na to zło.  Sami odprawmy nowennę przed uroczystością Niepokalanego Poczęcia NMP i w samą  uroczystość ponówmy w osobistej modlitwie ślub celibatu i czystości. Prośmy  Niepokalaną, by pomogła nam i wszystkim polskim kapłanom zachować czystość.  Zwłaszcza byśmy ostrożnie kontaktowali się z mediami i bardzo roztropnie z nich korzystali  - pisze wildecki kapłan. Duchowa akcja potrwa od 29 listopada do 8  grudnia.- Początek jego wpisu to jakbym słyszał bp. Michalika:  wszystkiemu winne są media. Ale to tylko pozory, bo dalej zamiast piętnować,  proponuje coś bardzo duchowego, coś, do czego my kapłani jesteśmy szczególnie  powołani - modlitwę. Podejmuję nowennę - komentuje seminaryjny kolega z roku ks.  Węcławskiego.  A proboszcz jednej z budowanych w archidiecezji poznańskiej  świątyń podkreśla: - W pogoni za targowaniem się o rabat na materiały  budowlane zapominam czasem o sprawach duchowych. Ks. Marcin mi o tym  przypomniał.  Zrobię tak, jak proponuje.        Ale na Facebooku oceny  już nie są takie jednoznaczne: - I to mówi ksiądz, który nie zna podstawowych  zasad dobrego wychowania?  Który podczas rozmowy z matką dziecka,  która prosiła o  wyrażenie zgody na przystąpienie dziecka do I Komunii Św., bawi się swoim telefonem komórkowym, a na koniec nie zgadzając się, nie podał ręki na  pożegnanie? Dziecko i tak przystąpiło w innej parafii, a kapłan stracił kilkoro  wiernych. Z całym szacunkiem, ale akurat ten ksiądz nie jest dla mnie żadnym  autorytetem  - komentuje na FB jeden z byłych parafian, prawnik Daniel Wojticsek.Poparcie  Episkopatu        Ks. Węcławski apel przesłał abp. Józefowi  Michalikowi, przewodniczącemu Konferencji Episkopatu Polski oraz abp.  Stanisławowi Gądeckiemu, metropolicie poznańskiemu . Pomysł zyskał aprobatę m.in.  poznańskiego biskupa pomocniczego Grzegorza Balcerka.Cały tekst: http://poznan.gazeta.pl/poznan/1,36001,14962231,Media_nas _atakuja__Odnowmy_sluby_czystosci__Apel_kaplana.html#BoxSlotII3i mg#ixzz2knz41t92 