W latach 2010-11 liczba emigrantów z Polski zwiększyła się o 60 tys. Większość z tych, którzy wyjechali trafiła do Europy Zachodniej. Są jednak i tacy, którzy zdecydowali się na wyjazd do USA lub Kanady. Często ponowny. Powód? W Polsce nie poszło im tak jak sobie wyobrażali.    - Polska jest piękna, gdy przyjeżdża się tam na kilka tygodni, w odwiedziny do znajomych bądź rodziny. Gdy zaczyna się tam żyć, z zakamarków zaczynają wyłazić czarne płazy kombinatorstwa- mówi obrazowo, Marek Matkowski, który po latach spędzonych w Kanadzie dwa lata temu zdecydował się na powrót do ojczyzny. Zachęciły go m.in. namowy, które słyszał w polskiej telewizji odbieranej za oceanem. Ciężka praca, kiepska płaca Marek rozpoczął pracę w firmie budowlanej. Miał nadzorować wykonywane inwestycje. Praca była ciężka, wymagająca wyjazdów i odpowiedzialności. Pensja - 3 tys. złotych.Jak twierdzi Marek, tak było jednak tylko na papierze. Za każdym razem po wypłacie na koncie zamiast trzech lądowały dwa tysiące. Rozmowy z szefostwem niewiele dawały. Umowa na miesiąc i niepełna wypłata. Praca też nie ta, na którą się zgodził. Zamiast analizowania inwestycji, czy badania postępów, zwykłe nadzorowanie pracowników. W końcu przyszła smutna refleksja. Gdzie ja wróciłem? To tu mam żyć? - pytał sam siebie. Marek w końcu zdecydował się na reemigrację. - Dość szybko zdałem sobie sprawę,że tak naprawdę żaden z powodów, dla których ponad 20 lat temu wyjechałem z Polski nie niknął. Kombinuje się tak samo jak w PRL-u, a może nawet na większą skalę. Przyznaję, mogłem mieć pecha,ale dla mnie Polska nie pracuje - mówi po ponownym wyjeździe do Kanady. ( polonia.wp.pl ) 