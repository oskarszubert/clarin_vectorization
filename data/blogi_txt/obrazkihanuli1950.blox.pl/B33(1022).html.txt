Fot. newspix Prof. Magdalena Środa reprezentująca Kongres Kobiet Polskich pisze list do papieża o tym, że Kościół katolicki w Polsce w nieuczciwy sposób wykorzystuje ideologię gender - podaje Pierwszy Program Polskiego Radia.  Według prof. Środy, mamy do czynienia z bezprecedensową akcją nienawiści, która jest całkowicie niezgodna z tym, co głosi papież i chrześcijaństwo w ogóle. List zawiera prośbę do Franciszka o spotkanie.  Autorki listu głęboko wierzą w to, że papież Franciszek pochyli się nad sprawami, o których piszą. Na zaplanowanej na czwartek konferencji prasowej w Warszawie mamy poznać szczegóły listu. REKLAMA  Czytaj dalej       "Gender to modna ideologia"  Blisko dwa tygodnie temu metropolita łódzki, abp Marek Jędraszewski, podczas spotkania z młodzieżą w Pabianicach wygłosił wykład na temat ateizmu i gender. - Gender to ideologia, która od kilkunastu lat jest coraz bardziej modna, a nawet w ramach poprawności politycznej jest obowiązującą doktryną - powiedział. Duchowny podkreślił wówczas, że gender dąży do zniesienia naturalnych różnic między kobietą a mężczyzną i w tym sensie stanowi zagrożenie dla instytucji małżeństwa i rodziny. - Jest to ideologia, szalenie niebezpieczna, która prowadzi do śmierci danej cywilizacji. Jest to też teoria coraz bardziej przyjmowana, czy może nawet narzucana - w Europie i Stanach Zjednoczonych - stwierdził abp Jędraszewski.  Kilka dni później na łamach "Gazety Wyborczej" słowa arcybiskupa skomentowała prof. Środa. "Mam nieodparte wrażenie, że gdzieś w sferach polityczno-kościelnych istnieje ośrodek propagandy, który ciężko pracuje nad produktem o nazwie 'ideologia gender' tylko w celu krytykowania go" - napisała.  "Faktem jest, że studia gender obecne są we wszystkich rozwiniętych krajach cywilizacji Zachodu, a potępiane np. w krajach muzułmańskich, których tradycyjna struktura opiera się na pełnej dominacji mężczyzn nad kobietami. Może więc 'gender' znaczy coś innego niż to, co Kościół dziś powszechnie krytykuje" - podsumowała prof. Środa. Źródła: IAR, "Dziennik Łódzki", gazeta.pl (jpo) 