Dlaczego w bałtyckich kurortach, mimo upałów, woda wciąż jest zimna? zk, łeba, polska, plaża, morze, bałtyk (Fot. Tomasz Stańczak /AG) Temperatura wody w Kołobrzegu wynosiła wczoraj zaledwie 18 st. C. W Łebie było tylko o 2 st. C więcej, choć jeszcze dzień wcześniej temperatura wody wynosiła tu prawie 23 st. C. Dlaczego jest tak zimno? Magdalena Kamińska,specjalista oceanograf z Instytutu Meteorologii i Gospodarki Wodnej Państwowego Instytutu Badawczego wyjaśnia, że na polskim wybrzeżu przeważają wiatry zachodnie, ale w ostatnich latach coraz częściej pojawiają się u nas też wiatry ze wschodu, i to one częściowo przyczyniają się do ochłodzenia wody. - Nam Bałtykiem może też zachodzić zjawisko upwellingu [słowo nie ma polskiego odpowiednika - red.]. Polega ono na tym, że od brzegu odpychana jest woda ciepła, a po dnie podpływa zimna. Występuje w okolicach Kołobrzegu, Łeby i Helu. Z tego powodu w zaledwie kilkadziesiąt godzin temperatura wody może spaść nawet do 6 st. C. Być może dlatego w Łebie przedwczoraj było 23 st. C, a wczoraj już niecałe 20 st. C - tłumaczy Kamińska.   Gdzie woda w Bałtyku jest najcieplejsza? Oczywiście, w zalewach, Wiślanym i Szczecińskim, i w zatokach, Puckiej i Gdańskiej. Najzimniej jest w linii od Helu aż do Zatoki Pomorskiej. - W płytkiej Zatoce Pomorskiej nawet podczas upwellingu obniżenie temperatury nie będzie tak odczuwalne, bo zimna woda zanim dotrze do brzegu, zdąży się ogrzać - tłumaczy ekspertka. Temperaturę wody w jeziorach i nad Bałtykiem można sprawdzić w serwisie Pogodynka.pl ( metromsn.gazeta.pl ) 