Kierownictwo Kancelarii Sejmu otrzymało w 2012 roku nagrody w wysokości ponad 976 tys. zł - wynika z pisma szefa Kancelarii Lecha Czapli przekazanego posłom Ruchu Palikota w odpowiedzi na ich zapytanie. - To powinny być informacje publiczne - uważa Andrzej Rozenek (RP).    Posłowie Ruchu Palikota - Artur Dębski i Tomasz Makowski - w lutym skierowali do Kancelarii Sejmu pismo z prośbą o informację na temat nagród pieniężnych przyznanych w Kancelarii Sejmu w 2012 r. W odpowiedzi szef Kancelarii Sejmu Lech Czapla poinformował w przesłanym posłom piśmie, udostępnionym przez biuro prasowe RP, że kwota nagród przyznanych kierownictwu Kancelarii Sejmu wyniosła ogółem 976 122,31 zł. W tym - nagrody przyznane szefowi Kancelarii Sejmu wyniosły 65 341,53 zł, nagrody przyznane zastępcy szefa Kancelarii 56 279,88 zł, natomiast nagrody przyznane dyrektorom biur, łącznie z dyrektorem generalnym kierującym Gabinetem Marszałka Sejmu wyniosły 854 500,90 zł.- Irytuje mnie to, że tego typu informacje trzeba wyciągać, że one nie są publiczne, bo kwestie nagród powinny być upublicznione, to wszystko powinno być transparentne. (...) Niestety, gdyby nie to pismo posłów Dębskiego i Makowskiego, tobyśmy do dziś nie wiedzieli, jakie nagrody, jakiej wartości sobie wypłaciła Kancelaria Sejmu - skomentował pismo rzecznik klubu RP Andrzej Rozenek. Zwrócił uwagę, że chodzi o publiczne pieniądze, więc wszystko powinno być jawne.( metromsn ) 