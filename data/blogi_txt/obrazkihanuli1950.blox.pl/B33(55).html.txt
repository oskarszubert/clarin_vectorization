-  My chcemy rozmowy, odpowiedzialnego dialogu. Chcemy realizacji postulatów. Rząd ich nawet nie przeczytał - stwierdził na antenie TVP2 Jan Guz, szef OPZZ. - Obłuda, kłamstwo i manipulacja opinią publiczną - skomentował to Adam Szejnfeld. - Za tydzień związki znowu nie przyjdą na komisję trójstronną, żeby mieć powód do dalszej manifestacji - dodał poseł PO.       - Pan przewodniczący pokazał, jak sobie wyobrażacie dialog - stwierdził w programie "Tomasz Lis na żywo" Adam Szejnfeld. - To ma być wasz monolog na ulicy, a rząd ma się tylko na coś zgodzić albo nie - dodał. - Ostatnio nie było dialogu, był dyktat PO - ripostował Karol Guzikiewicz, wiceszef MKZ "S" w gdańskiej stoczni.  Zdaniem Szejnfelda obecni w studio Tomasza Lisa związkowcy posługują się pustymi sloganami. - Co wam przeszkadza przyjść na spotkanie? Wyjść możecie zawsze - powiedział. - Przywódcom związków zależy tylko na udowadnianiu potrzeby własnego istnienia. Jeśli myślicie o sprawach pracowniczych, to tylko o swoich członkach. Bezrobotni się dla was nie liczą - dodał.   Frasyniuk: Kiedyś związkowcy mieli więcej oleju w głowie     W dyskusję włączył się Władysław Frasyniuk. - Jestem zdegustowany postawą kolegów związkowców - powiedział. - Nikt nie mówi o realnych problemach świata pracy. Największą waszą głupotą jest to, że przerwaliście dialog z pracodawcami. Zemści się to na was - dodał. Zdaniem Frasyniuka "25 lat temu związkowcy mieli więcej oleju w głowie". - Z przerażeniem słucham tej debaty - podkreślił.Na koniec debaty wszystkich przekrzyczał Guzikiewicz. - Ten protest to dopiero początek. Nie chcemy, żeby doszło do tego, co się dzieje w Grecji - stwierdził. A posłom PO proponuje, żeby przypomnieli sobie piosenkę Elektrycznych Gitar - "To jest już koniec". Koniec waszych rządów. Mam nadzieję, że nie rozgrabicie zupełnie tego co zostało - zakończył. 