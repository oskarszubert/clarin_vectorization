Ludzie dostają horrendalne rachunki za nieopłacony abonament Listonosz. (Fot. Agnieszka Sadowska / AG)    Do skrzynek pocztowych w Zabrzu trafiają właśnie wezwania do zapłaty zaległego abonamentu. Poczta Polska domaga się pieniędzy nawet za pięć lat wstecz wraz z odsetkami. Wielu ludzi ma zapłacić aż 1,5 tys. zł!    Rachunki przysyła dział abonamentu Poczty Polskiej w Bydgoszczy. Dostają je tylko ci, którzy przed laty zarejestrowali swoje odbiorniki i płacili abonament,przynajmniej do momentu, kiedy Platforma Obywatelska ogłosiła, że abonament to archaiczny haracz i go zlikwiduje.Ci, którzy nigdy nie zarejestrowali swojego radia czy telewizora, mogą się na razie nie obawiać wezwań do zapłaty.PO nie spełniła wyborczej obietnicy, ale od czasu, kiedy padła,ściągalność abonamentu systematycznie spada. Teraz jednak Poczta Polska chce zrobić z tym porządek.Grozi abonentom, że w razie nieopłacenia zaległych rachunków rozpocznie postępowanie egzekucyjne, wysyłając tzw. tytuły wykonawcze do urzędów skarbowych.Taki tryb postępowania umożliwił wyrok Trybunału Konstytucyjnego z 16 marca 2010 roku. Można próbować porozumieć się z Pocztą Polską w sprawie rozłożenia zaległości na raty. Można też starać się o zmniejszenie opłaty. Poczta bowiem przez lata do wielu abonentów nie wysyłała żadnych upomnień. Niestety, to zadanie jest utrudnione. Na trzy numery infolinii Poczty Polskiej nie sposób się dodzwonić. Ponoć dlatego, że za dużo ludzi dzwoni tam jednocześnie. Zapytaliśmy w biurze rzecznika Poczty Polskiej, ile osób zatrudnia ta firma w swoim call center. Otrzymaliśmy jedynie zapewnienia, że wszyscy bardzo się starają. - Mamy świadomość występowania trudności w połączeniu z konsultantami. Aby zapewnić płynną obsługę naszych klientów, stale zwiększamy liczbę pracowników infolinii - zapewnił nas Tomasz Borowski z biura prasowego Poczty Polskiej SA. 