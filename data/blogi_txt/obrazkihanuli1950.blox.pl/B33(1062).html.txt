Dla ludzi w przyszłym roku, dla posła za pięć dni. Dziennikarska prowokacja i kontrola NFZ wg, PAP      Rehabilitacja? Dla ludzi w przyszłym roku, dla posła za 5 dni. Dziennikarska prowokacja i kontrola NFZ (Fot. AG/Youtube.com)    Narodowy Fundusz Zdrowia zapowiedział kontrolę w Wojewódzkim Centrum Medycznym w Opolu w związku z prowokacją dziennikarzy portalu internetowego. Dziennikarz podszywając się pod pracownika biura poselskiego, znacząco przyspieszył termin zabiegów rehabilitacyjnych.    W ubiegłym tygodniu dziennikarz portalu 24opole.pl podszywając się pod asystenta jednego z opolskich posłów, zadzwonił do Wojewódzkiego Centrum Medycznego w Opolu. W rejestracji poinformowano go, że zabieg "pole magnetyczne" (stosuje się w rehabilitacji osób po urazach, w leczeniu bólu i innych chorób) jest realizowany na bieżąco, natomiast na "interdyn" (prądy interferencyjne stosowane w zabiegach leczniczych i rehabilitacyjnych) miejsc w tym roku już nie ma; można co najwyżej skorzystać od 16 grudnia br., ale to będzie tylko osiem zabiegów."Wyjaśnienie zaistniałej sytuacji" Gdy dziennikarz powiedział, że dzwoni z biura poselskiego, okazało się, że wizyta jest możliwa już za pięć dni. Na zabieg prądu interferencyjnego pacjenci w województwie opolskim muszą średnio czekać po kilka miesięcy. - Opolski Oddział Wojewódzki Narodowego Funduszu Zdrowia zwróci się do Wojewódzkiego Centrum Medycznego w Opolu o wyjaśnienie zaistniałej sytuacji w celu podjęcia ewentualnych działań - zapowiedziała zastępca dyrektora opolskiego oddziału NFZ Grażyna Kowcun. ( metromsn.gazeta.pl ) 