Kolejny oblany test z matematyki. Gimnazjaliści nie radzą sobie z liczeniem.  Uzyskali mniej niż połowę możliwych do zdobycia punktów     - W stu procentach zadowolona nie jestem, ale uczniowie sobie poradzili. Obawiałam się, że wynik będzie gorszy - przekonywała minister edukacji Krystyna Szumilas, ogłaszając wyniki "małej matury". Szefowa resortu i Artur Gałęski, dyrektor CKE,wychwalali nową formułę egzaminu gimnazjalnego. - Daje gimnazjalistom szansę na wykazanie się umiejętnościami - mówił Gałęski.Jak ognia unikali jednak oceny samych wyników. Zastrzegali, że nie można ich porównywać z wcześniejszymi. Dlaczego? Bo to zupełnie inny test.    W kwietniu egzamin, którego wyniki poznaliśmy, pisało ponad 403 tys. gimnazjalistów,którzy od początku uczyli się według nowej podstawy programowej. Nie można było go nie zdać, choć decydował o tym, do jakiej szkoły po gimnazjum uczeń zostanie przyjęty. Założenie było takie: koniec z uczeniem pod testy, mechanicznym powtarzaniem wzorów, wkuwaniem dat i faktów. Postawiono na samodzielne myślenie, wyszukiwanie informacji, wnioskowanie. Zmieniły się same zadania, ale i formuła egzaminu. Zamiast trzech części, większość uczniów rozwiązywała sześć. Każdy pisał: - język polski, - historię i WOS, - matematykę, - przedmioty przyrodnicze, i - język obcy na poziomie podstawowym. 85 proc. uczniów zdecydowało się też na język w wersji rozszerzonej. Efekt?Przedmioty humanistyczne wypadły nieźle, ale po raz kolejny okazało się, że matematyka to pięta achillesowa polskiej szkoły. Uczniowie zdobyli z niej średnio tylko 47 proc. punktów. Z języka polskiego - 65 proc.! Co dokładnie poszło nie tak, dowiemy się jesienią, kiedy CKE opublikuje szczegółową analizę egzaminu. Na razie wiadomo tylko, że najtrudniejsze dla gimnazjalistów były... działania na potęgach (choć ćwiczą to od szkoły podstawowej). Chemia, fizyka i geografia (we wspólnym teście) też nie zachwycają. Średni wynik to dokładnie połowa poprawnych odpowiedzi. Niewielu uczniów potrafiło np. odpowiedzieć na pytanie, dotyczące planowania doświadczenia chemicznego, brakowało im wiedzy na temat dziedziczenia barw oczu. Świetnie za to odczytali mapę poziomicową i ulotkę ze środka do udrażniania rur kanalizacyjnych.Wyniki z języka polskiego nie zaskakują. Potwierdzają to, że gimnazjaliście nie mają problemów z prostą analizą tekstu literackiego. Gorzej, kiedy trzeba go krytycznie zanalizować i wyciągnąć wnioski. Dobrze wypada historia (61 proc.), przez którą gimnazjaliści polegli w ubiegłym roku. Ciągle jednak uczniowie nie radzą sobie z chronologią; szczególnie kiedy pyta się ich o wydarzenia sprzed naszej ery.- Nie można porównywać wyników z poprzednimi egzaminami - zgadza się Marek Urban, historyk i szef firmy edukacyjnej Pro Marka. - Ale warto spojrzeć na proporcje - podpowiada.Rzeczywiście uczniowie w ubiegłych latach (czyli ci uczeni według starych programów) podobnie jak dziś za część matematyczno-przyrodniczą zdobywali średnio mniej niż połowę możliwych do zdobycia punktów: 23,63 pkt (na 50 możliwych) w ub.r. i 23,90 pkt w 2010.Według Wiesława Włodarskiego, matematyka i dyrektora Liceum im. Ruy Barbossy w Warszawie, takich wyników z matematyki nie można lekceważyć. - To są już efekty nowych programów nauczania. Może więc trzeba dołożyć matematykom godzin, może lepiej kształcić nauczycieli - mówi.Wyniki egzaminu mają dziś poznać uczniowie. Każdy dostanie tym razem nie tylko swoje noty, ale też informację, ilu uczniów osiągnęło taki bądź niższy wynik. 