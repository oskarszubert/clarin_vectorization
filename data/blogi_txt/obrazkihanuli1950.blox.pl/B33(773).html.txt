Na mapie świata pojawiło się kolejne miejsce, które ma stanowić bezpieczną kryjówkę w dniach ostatecznych. Po francuskiej górze Pic de Bugarach i serbskiej Rtanj przyszła kolej na turecką miejscowość, nad którą w razie apokalipsy ma zostać rozłożony parasol ochronny. Tego, czy zapowiedziana rzekomo przez Majów apokalipsa nadejdzie, dowiemy się już za kilka dni. Jeśli tego dnia rzeczywiście będą dziać się rzeczy straszne,to przekonamy się także, czy miejsca aspirujące w ostatnich tygodniach do miana bezpiecznej przystani,do których coraz liczniej ściągają ludzie, rzeczywiście mają właściwości, które pozwolą ocaleć przybyszom.Na łut szczęścia liczą m.in. osoby, które tłumnie zjeżdżają do położonej w Turcji wioski Sirince. Znajdująca się nieopodal wybrzeża miejscowość ma zaledwie 600 mieszkańców. W najbliższych dniach może się jednak spodziewać prawdziwego oblężenia.Według szacunkowych informacji, w okolicach 21 grudnia 2012 r., czyli dnia,w którym - zdaniem niektórych - rozpocznie się Armagedon, w Sirince pojawić się ma nawet ok. 60 tysięcy osób - poinformował dziennik "The Daily Telegraph". Dlaczego tak wielkie tłumy zamierzają szturmować Sirince? Duża w tym zasługa przedstawicieli ruchów New Age, którzy w ostatnich miesiącach zdobywają niebezpiecznie duży posłuch.Wielu z nich uważa, że to właśnie ta turecka wioska otoczona jest tajemną mocą, która wszystkim przebywającym tam ludziom w chwili krytycznej zapewni bezpieczeństwo. Pojawiają się też osoby, które zauważają, że nieopodal Sirince miało miejsce Wniebowzięcie Najświętszej Maryi Panny. To ważne dla wielu chrześcijan wydarzenie także nie jest podobno bez znaczenia dla cudownych atrybutów wioski. Mieszkańcy miejscowości oraz obecni na miejscu dziennikarze podkreślają,że rozemocjonowani turyści są przekonani, iż pozytywna energia,która roztacza się wokół Sirince, pozwoli im ocalić się przed apokaliptyczną katastrofą. (niewiarygodne.wp.pl ) 