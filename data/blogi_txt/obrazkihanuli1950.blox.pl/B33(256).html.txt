Dziś obchodzimy międzynarodowy dzień bez telefonu komórkowego. Ten wspaniały wynalazek - choć uczynił nasze życie o wiele łatwiejszym - ma swoje minusy. Postanowiliśmy przypomnieć, jak żyło się w czasach, w których dostęp do komórki mieli tylko nieliczni.  Imprezy rodzinne ze znajomymi pod ręką       Fot. buzzfeed.com   Na każdej imprezie rodzinnej nadchodzi moment, w którym ktoś zaczyna się nudzić. To stały element tego typu spotkań, niezmienny najprawdopodobniej od tysiącleci. Kiedyś jedyną receptą na to było znalezienie sobie partnera do dyskusji lub intensywne wpatrywanie się w ekran telewizora. Miało to swoje wady, ale od biedy można było to uznać za spędzanie czasu ze swoimi bliskimi.  Teraz gdy tylko robi się trochę nudniej, wszyscy wyciągają telefony komórkowe i zaczynają pisać do swoich znajomych. "Co u Ciebie? Też takie nudy na Wigilii?" Jesteśmy pewni, że operatorzy telefonii komórkowej zarabiają na tego typu wiadomościach niewiele mniej niż na życzeniach świątecznych. Ostatecznie impreza kończy się tym, że 80 proc. uczestników wgapia się uparcie w swoją komórkę, a pozostali próbują ratować sytuację za pomocą rozmowy.     Mamy wrażenie, że dzięki telefonom komórkowym nasze życie towarzyskie nabrało tempa, ale jest jedno zjawisko, które zostało przez nie niemal całkowicie wyeliminowane. Spontaniczne spotkania. Kiedyś nie mając komórki ani gwarancji, że ktokolwiek odbierze telefon stacjonarny, po prostu szło się w miasto, odwiedzając najpopularniejsze miejsca. Ponieważ wszyscy inni mieli ten sam problem, szansa na spotkanie była nadzwyczaj wysoka. Teraz mało kto wyjdzie z domu, nie obdzwaniając wcześniej swoich znajomych. Ma to swoje plusy, ponieważ rzadko zdarza się, że wracamy do domu nie spotykając po drodze zupełnie nikogo, ale czar spontanicznych spotkań gdzieś zniknął. Jest jednak coś gorszego. Ludzie odwołujący spotkania na ostatnią chwilę. Kiedyś, gdy już umówiliśmy się ze znajomym, można było być pewnym, że stawi się w wyznaczonym miejscu o ustalonej porze. Teraz wszyscy się spóźniają, informując o tym na 10 minut przed spotkaniem lub po prostu je odwołują. Pal sześć jeżeli jeszcze nie wyszliśmy z domu. Ale jeżeli jedziemy już autobusem do knajpy, a ktoś nagle wysyła nam smsa o treści "Sorry, ale dziś nie dam rady", trafia nas ciężki szlag. Smartfony stają się coraz powszechniejsze.Coraz częściej pojawia się więc pokusa, aby jadąc w nowe miejsce zrezygnować z zapoznania się z mapą. Jeszcze niedawno wszyscy wchodzili na Google Maps, ale teraz jest to całkowicie niepotrzebne. Lądując w centrum nieznanego miasta wystarczy spytać znajomych, gdzie się znajdują, a następnie włączyć nawigację i dojść do nich na piechotę. To samo tyczy się rozkładów jazdy pociągów czy komunikacji miejskiej. Wszystko jest w naszym telefonie. Można spytać - co w tym złego? Naszym zdaniem nic. Jest to niesamowite ułatwienie i nieprawdopodobna zmiana w porównaniu do tego, co było kiedyś. Podróżowanie jest łatwiejsze niż kiedykolwiek - tak długo, jak telefon jest naładowany i znajduje się w zasięgu sieci. Co prawda dzięki mapom łatwiej było zapoznać się z topografią danego miejsca (a także ją zapamiętać), ale nie wydaje nam się, aby odejście od tego było straszną tragedią. Trzeba tylko pamiętać o tym, żeby zawsze ładować smartfona przed wyjściem. I w żadnym wypadku go nie zgubić, ponieważ może się to skończyć całkowitym zagubieniem.  Rozwiązywanie krzyżówek ze znajomymi albo słownikiem? To już przeszłość. Po pierwsze, mało kto rozwiązuje krzyżówki. Po drugie, wszystko można łatwo sprawdzić za pomocą smartfona. Wszystko można sprawdzić w kilka sekund, jeżeli tylko telefon ma dostęp do internetu. Po raz kolejny - magia odeszła, ale w gruncie rzeczy to bardzo pozytywne rozwiązanie. Nie masz przewodnika po obcym mieście? Przeczytaj o nim na Wikipedii. Potrzebujesz przepisu na danie z cukinii? Książka kucharska nie jest potrzebna, wystarczy wejść na jeden z tysięcy blogów kulinarnych. Jedyną wadą tego rozwiązania jest fakt, że gdy już mamy smartfona, możemy wpaść w obsesję sprawdzania wszystkiego. Wynikiem czego jest ciągłe trzymanie komórki w ręce, co odrywa nas od realnego świata. Zapalniczki uniesione w górę to już przeszłość. Teraz na koncertach macha się telefonami. Oczywiście nie robi się tego, żeby pochwalić się jaki ma się fajny sprzęt, tylko, żeby zrobić pamiątkowe zdjęcie. Co prawda fotki będą fatalnej jakości, a na stronie organizatora następnego dnia pojawi się kilkadziesiąt profesjonalnych ujęć, ale i tak wszyscy to robią. Solidarnie zasłaniając widok dalszym rzędom. Naszym zdaniem jest to jedno z najgorszych zjawisk związanych z wszechobecnością telefonów komórkowych (a przecież są też ludzie, którzy robią zdjęcia na koncertach tabletami...) Ma to tylko jedną zaletę - niektórzy nagrywają swoje koncerty na komórki, a następnie wrzucają to do sieci. Co prawda jakość nadal jest fatalna, ale czasem chce się wrócić do atmosfery koncertu i odtworzyć nagranie, ot, tak. Nie rekompensuje nam to jednak widoku lasu telefonów uniesionych nad głowami, jak też ciągłych rozbłysków fleszy.  Trudno znaleźć w tych czasach telefon, który nie byłby wyposażony w kamerę. To daje posiadaczom komórek nieprawdopodobne możliwości. Są w stanie nagrać zarówno to, co działo się na ostatniej imprezie, jak i sytuację w której ktoś ewidentnie łamie prawo. Często tego typu nagrania są dowodem na przekroczenie uprawnień przez policjantów. Niestety, zdarza się też, że nagrywa się ludzi w bardzo upokarzających sytuacjach, a później grozi upublicznieniem tego materiału. Sama technologia nie jest ani dobra, ani zła. Ale ludzie potrafią użyć jej w różnych celach. Przez te wszystkie nagrania, które później trafiają na YouTube'a czy LiveLeak, świat może wydawać nam się bardziej niebezpieczny niż był kiedyś. Warto jednak pamiętać, że tak naprawdę niewiele się zmieniło, tylko szanse na to, że niebezpieczna sytuacja zostanie przez kogoś nagrana, są dziś dużo wyższe. ( wiadomosci.wp.pl ) 