Suche powietrze jest szkodliwe dla zdrowia   Budzisz się w nocy z zatkanym nosem, często boli cię głowa i męczy kaszel? Może to oznaczać, że powietrze w twoim mieszkaniu jest za suche. Problem ten nasila się w sezonie grzewczym, gdy spada wilgotność powietrza. Suche powietrze może być szkodliwe dla ciebie i twojego dziecka. Poniżej przedstawiamy listę chorób i dolegliwości, jakie może wywołać.   Ryzyko przeziębienia Suche powietrze zaburza funkcje samooczyszczania się tchawicy. To może być przyczyną większej podatności naszego organizmu na różnego rodzaju infekcje i choroby układu oddechowego. Suche i ciepłe powietrze prowadzi do obniżenia odporności organizmu i spowalnia pracę systemu immunologicznego.    Katar u dziecka   Nos dziecka można przyrównać do filtru. Na powierzchni śluzówki nosa znaleźć można miliony rzęsek. Przy odpowiednim nawilżeniu powietrza działają jak szczotka. Poruszając się, oczyszczają wdychane przez malucha powietrze. Jeśli dziecko oddycha suchym powietrzem, śluzówki i rzęski wysuszają się, tym samym wolniej i mniej efektywnie pracują. W rezultacie zanieczyszczenia, wirusy i bakterie trafiają do organizmu dziecka.        Problemy z oddychaniem   Jeśli poziom wilgotności w naszym mieszkaniu spadnie poniżej 30%, błona śluzowa układu oddechowego zacznie wysychać. Ciągłe przebywanie w pomieszczeniach o obniżonej wilgotności może spowodować choroby gardła i górnych dróg oddechowych, a w konsekwencji nawet uszkodzenie głosu.  Bóle głowy i ogólne przemęczenie organizmu Suche powietrze utrudnia pobieranie tlenu przez organizm i dostarczanie go do układu krwionośnego - szczególnie nocą, kiedy śpimy. W efekcie budzimy się zmęczeni, mamy częste bóle głowy i obniżoną koncentrację. Bóle gardła Jeśli często budzimy się z bólem gardła, najczęściej jest to związane z suchym powietrzem w sypialni. Spędzanie nocy w takich warunkach powoduje wysuszenie śluzówki układu oddechowego. Porannego bólu gardła można pozbyć się pijąc wodę z miodem i cytryną (miód należy dodać do letniej wody, aby nie stracił właściwości leczniczych). Podrażnione oczy i spierzchnięte usta   Zaczerwienione oczy i popękane usta to najczęstsze objawy przebywania w pomieszczeniach z suchym powietrzem. Ludzkie ciało w 60% składa się z wody. Jeśli powietrze w naszym mieszkaniu nie jest odpowiednio nawilżone, ciało będzie pobierało wilgoć ze skóry i innych komórek naszego ciała.    Starzenie się skóry Suche powietrze wysusza skórę, co prowadzi do szybszego starzenia się i powstawania zmarszczek. Więcej kurzu   Suche powietrze powoduje, że unosi się w nim masa kurzu i roztoczy. To właśnie one są najczęstszą przyczyną alergii u dzieci i dorosłych. Odpowiednia wilgotność powietrza sprawia, że wszystkie zanieczyszczenia i kurz opadają      Meble szybciej się niszczą   Suche powietrze negatywnie wpływa również na nasze mieszkanie. Powoduje m.in matowienie nie tylko mebli, ale i parkietów, oraz innych powierzchni drewnianych. Konsekwencją są przebarwienia i pęknięcia.   Optymalna wilgotność w sypialni to 40-60 %. Aby móc kontrolować wilgotność powietrza, warto zaopatrzyć się w prostą, domową stację meteo lub specjalny zegar z wbudowanym miernikiem wilgotności powietrza. 