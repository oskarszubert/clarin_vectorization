Józef Szaniawski, politolog, sowietolog, publicysta, wykładowca UKSW zginął w rejonie Świnicy w Tatrach. Miał 68 lat. - Józef Szaniawski zginął w Tatrach, schodząc ze Świnicy, spadł w przepaść w kierunku Doliny Pięciu Stawów - poinformował syn zmarłego.Wypadek miał miejsce około godziny 11. Reanimacja prowadzona przez ratowników TOPR trwała około godziny. Józef Szaniawski urodził się w 1944 roku. we Lwowie. W latach 1970-1985 był redaktorem Polskiej Agencji Prasowej w Warszawie. Od 1973 roku intensywnie współpracował z Radiem Wolna Europa. Dla rozgłośni w ciągu 11 lat napisał i przesłał ponad pół tysiąca korespondencji. Ostatni więzień polityczny PRL W latach 70. i 80. prowadził działalność niepodległościową. W 1985 roku sąd wojskowy skazał go na 10 lat więzienia. Był przetrzymywany w więzieniach na warszawskim Mokotowie przy ul. Rakowieckiej i w Barczewie. Uniewinniony przez Sąd Najwyższy, wyszedł na wolność 22 grudnia 1989 roku. Sąd Najwyższy określił go jako ostatniego więźnia politycznego PRL. 