Największym problemem Donalda Tuska jest Donald Tusk, twierdzi na łamach "Polski The Times" Roman Giertych. Zdaniem Giertycha rządząca partia wyraźnie skręca w lewą stronę, czego przykładem jest "sufrażystka Krystyna Szumilas", która usunęła z kanonu lektur m.in. książkę Jana Pawła II. Zdaniem Giertycha premier uległ pochwałom "lewicowych publicystów" więc toleruje "tego typu idiotyczne ruchy swoich ministrów".  - Pytanie czy Donald Tusk jest w stanie przyznać się do własnego błędu, mówi były wicepremier (...) bo zrobił błąd natury zasadniczej - pozwolił aby jego partia i rząd skręciły w lewo. Koronnym dowodem na to, że ten skręt następuje jest sufrażystka Szumilas. Nie dość, że walczyła z Janem Pawłem II, usuwając z kanonu lektur książkę papieża "Pamięć i tożsamość", to teraz zabrała się do polskiej klasyki, czyli do polskiego patriotyzmu - mówi w rozmowie z gazetą Giertych.            - Jeśli Tusk będzie się potrafił do tego błędu uczciwie przyznać jeszcze przed wyborami, to ma szansę odzyskać poparcie (...) W Polsce jeśli chce się w niej wygrywać wybory trzeba być konserwatywnym patriotą. I taki Tusk kiedyś był, nagle mu się odwidziało i zaczął lewicować - ocenia Giertych.  Jeśli do władzy dojdzie Kaczyński, to Polskawróci do realnego socjalizmu, zapowiada b. wicepremier. Propozycje szefa PiS to "zapowiedź uderzenia w przedsiębiorców, którzy budują gospodarkę Polski. Ich realizacja oznaczałaby załamanie gospodarcze Polski, wzrost bezrobocia, upadek eksportu i nędzę milionów ludzi, o których rzekomo Kaczyński chce walczyć". Giertych uważa, że "już dzisiaj nikt nie powinien łączyć Kaczyńskiego z prawicą. PiS to partia czysto lewicowa, a wręcz postkomunistyczna. A zapowiedź, że Macierewicz będzie ważnym ministrem w przyszłym rządzie oznacza, że ten antygospodarczy program będzie realizowany z obłędnym fanatyzmem".  Zapytany czy daje jakieś szanse Europie Plus, Giertych odpowiada twierdząco: "moim zdaniem ci posłowie mają szansę, aby przejąć władzę w...Tworkach. Gdyby się zebrali, demokratycznie przegłosowaliby pozostałych pensjonariuszy".  Źródło: Polska The Times(ks) 