Czym jest intuicja? i   (fot. Jupiterimages / Thinkstock) Przez długie lata intuicja była przez naukowców szufladkowana w tej samej kategorii co parapsychologia lub inne zjawiska o wątpliwie naukowych podstawach. Na szczęście jednak byli też tacy, którzy zaczęli zajmować się tym na poważnie.  Słowo intuicja pochodzi od łacińskiego "intueri", czyli obserwować lub kontemplować. Jej badaniem psychologowie zajmują się już od około 100 lat, a i tak jeszcze nie udało się w pełni zdefiniować czym właściwie jest. Na pewno jednak służy nam w codziennych sytuacjach - m.in. dzięki niej oceniamy nieznanych ludzi, podejmujemy biznesowe decyzje, unikamy zagrożeń...   Pierwsze próby badania tematu podjął Carl Jung, który wspomniał o intuicji w swojej teorii ego. Według Junga intuicja jest procesem pozbawionym tak zwanej racjonalności i zalicza się do grupy procesów, nad którymi nie mamy świadomej kontroli. Psycholog już w 1922 roku stwierdził, że intuicja jest czymś w rodzaju nieświadomej percepcji, co w znacznym stopniu pokrywa się z późniejszymi odkryciami innych badaczy.  Gary Klein, amerykański psycholog zajmujący się badaniem sposobów, w jaki podejmujemy decyzje, udowodnił, że w określonych warunkach jesteśmy w stanie dokonać słusznego wyboru wykorzystując zasoby naszego mózgu, do których nie mamy bezpośredniego dostępu. Według Kleina, w sytuacjach dużego stresu oraz natłoku informacji, jesteśmy w stanie wybrać najlepsze rozwiązanie danego problemu na podstawie wcześniejszych doświadczeń i wiedzy bez świadomej ich analizy lub przywoływania w pamięci. Jak to możliwe?  Klein tłumaczy to zjawisko dopasowywaniem do siebie wspomnień lub doświadczeń z sytuacji, w których w przeszłości uczestniczyliśmy lub byliśmy świadkami i zestawienia z bodźcami docierającymi do nas w chwili podejmowania decyzji. Mózg ludzki potrafi przetwarzać jednocześnie wiele danych, a w sytuacjach stresowych działamy na wyższych obrotach. Wtedy właśnie łączenie ze sobą różnych obrazów z przeszłości z teraźniejszością na poziomie nieświadomym pozwala zaoszczędzić zasoby niezbędne do analizy tego, co w danej chwili dzieje się wokół.  Ten niedoceniany w przeszłości proces nieświadomego przetwarzania informacji wielu badaczy nazywa intuicją. Wyjaśnia on na przykład sytuacje, w których dzięki przeczuciom jednej osoby udaje się uniknąć zagrożenia. Jako flagowy przykład podaje się historię kierowcy Formuły 1, który gwałtownie zahamował tuż przed wejściem w ostry zakręt. Nie był w stanie wyjaśnić dlaczego to zrobił, ale relacjonując wydarzenie twierdził, że po prostu poczuł, że musi zwolnić. Takie zachowanie pozwoliło kierowcy uniknąć poważnego wypadku, w wyniku kolizji z innymi uszkodzonymi samochodami tuż za zakrętem. Co go uratowało?  Po wszystkim psychologowie puszczali kierowcy nagranie z kamer znajdujących się na torze. Okazało się, że jedyną rzeczą, która w tamtym momencie odbiegała od normy było zachowanie widowni. Zazwyczaj na tym odcinku kibice patrzą na nadjeżdżający samochód dając upust swoim emocjom. W tamtej chwili ich głowy były zwrócone w drugą stronę w geście lekkiego przerażenia. Oni już widzieli kolizję za zakrętem.  Kierowca musiał zobaczyć zachowanie kibiców, ale nie miał czasu go analizować. Proces ten przebiegł na poziomie nieświadomości, czego końcowym efektem był komunikat o potrzebie natychmiastowego zatrzymania auta. Celem oczywiście było uniknięcie niebezpieczeństwa czyhającego tuż za zakrętem. ( odkrywcy.pl ) 