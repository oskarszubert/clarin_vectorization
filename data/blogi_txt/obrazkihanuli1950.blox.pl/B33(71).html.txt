Wraz ze zbliżaniem się ogłoszenia daty inauguracji konklawe na łamach włoskiej prasy zwraca się uwagę na ciekawostkę matematyczną w dziejach pontyfikatów: choć Benedykt XVI był 263.papieżem w historii, to jego pontyfikat był 265 w kolejności.    Plac św. Piotra wraz z bazyliką /AFP  Rozbieżność ta to rezultat burzliwych losów Kościoła w XI wieku za pontyfikatu Benedykta IX, który został papieżem trzy razy. Następca Benedykta XVI zainauguruje zatem 266. pontyfikat i zapewne będzie też uważany z powodów praktycznych za 266., a nie 264. papieża, jakim będzie faktycznie. Różnica w liczbie pontyfikatów i następców świętego Piotra powstała w niespokojnych czasach zarówno w historii Rzymu, jak i Kościoła. Na początku XI stulecia papieże popadli w całkowitą zależność od rodów rzymskiej arystokracji, między innymi Tuskulańczyków. Wprowadzili oni na tron papieski trzech swych przedstawicieli. W 1033 roku papieżem został 18-letni Teofilakt Tuskulańczyk, który przyjął imię Benedykt IX. Miał on, jak przypominają historycy Kościoła, złą sławę,a rzymianie gardzili nim za jego rozwiązłość. Dlatego kilka razy musiał uciekać z Rzymu. Po pierwszej ucieczce, gdy wybrano już antypapieża, wrócił i doprowadził do swej ponownej elekcji. W 1045 roku odsprzedał godność papieską swemu ojcu chrzestnemu, który przybrał imię Grzegorza VI. Benedykt IX zaś powrócił jeszcze na tron po raz trzeci, po śmierci następnego papieża Klemensa II, w 1047 roku. Rok później został obłożony ekskomuniką i ostatecznie wygnany z Rzymu; zmarł w 1055 r. Od czasów Benedykta IX , którego awanturnicze losy wprowadziły chaos do ksiąg historii Kościoła,papieże mają własne herby. 