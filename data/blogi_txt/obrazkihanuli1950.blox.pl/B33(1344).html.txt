Stawiając tęczę na placu Zbawiciela, artystka chciała łączyć warszawiaków Michał Stangret - Jeżeli nie spoczniemy w jej odbudowywaniu, kiedyś rzeczywiście będzie nas łączyć - mówi dr Radosław Muniak, kulturoznawca SWPS Palma Rajkowskiej na rondzie de Gaulle'a; neon "Miło cię widzieć" na moście Gdańskim; mural "Człowieczy los" grupy "Twożywo" na ścianie jednej z kamienic na stołecznym Targówku; pomnik Pana Gumy autorstwa Pawła Althamera na Pradze, przedstawiający znanego w tej części miasta pana Zbyszka, pijaczka, który codziennie stał zgarbiony pod pobliskim sklepem i się kiwał; różowe jelonki na Powiślu.        W stolicy przybywa artystycznych inicjatyw, które ubarwiają szarobury krajobraz stołecznych ulic. Raz kogoś skłonią do zadumy, innym razem zainspirują, dla innych są tylko punkami orientacyjnymi na mapie miasta, ale większości przechodniów umilają życie. Nikt nie doszukuje się w jelonkach reklamówki lobby myśliwych,  a w palmie reklamy biur podróży.        Takiego szczęścia nie ma kolorowa tęcza z kwiatów ubarwiająca pl. Zbawiciela, rozpięta między kościołem i snobistycznym lokalem Charlotte. Mimo że stała się miłym elementem warszawskiej codzienności, kolejny raz musi odpierać ataki. Jej podpalenie przez uczestników ostatniego Marszu Niepodległości to już czwarty tego typu akt wandalizmu. Jej przeciwnicy mówią, że nieostatni. Bo dopatrzyli się w niej promocji mniejszości seksualnych.  Swoją interpretację dzieła przeciwnicy tęczy próbują narzucić nam wszystkim. Na nic zdały się zapewnienia autorki rzeźby Julity Wójcik, która wielokrotnie podkreślała, że to nie jest symbol środowisk LGBT. W efekcie - mimo że instalacja w zamyśle twórczyni miała łączyć - dzieli. Hanna Gronkiewicz-Walz, prezydent stolicy już ogłosiła, że spalona tęcza znów zostanie odnowiona. Ale co zrobić, by znów zaczęła łączyć? Pomysłów jest wiele. Na Facebooku skrzykują się fani jej rekonstrukcji nie w tęczowych, ale biało-czerwonych barwach - to byłby świetny kompromis - apelują.        * Inni radzą, by okolicę tęczy pilnował całodobowy policyjny patrol, a powinna zostać odbudowana z ognioodpornego materiału. * Jeden z ostatnich pomysłów to wyświetlanie tęczy na którejś z kamienic, bo wtedy już na pewno nikt nie byłby w stanie jej zniszczyć. * Są też tacy, ktorzy uważają, że spalony szkielet powinien być zachowany,  by przypominać Polakom o podziałach.Tęcza może być symbolem triumfu         Z dr. Radosławem Muniakiem, kulturoznawcą Szkoły Wyższej Psychologii Społecznej rozmawia Michał Stangret.Z czym na początku ludziom kojarzyła się tęcza? - Tęcza pojawia się na niebie po ustaniu deszczu, towarzyszy rozpogodzeniu. Ludzie od dawna wiązali ją z nadzieją, że złe czasy miną i będzie lepiej. Ma głęboką symbolikę biblijną. Dla Noego pływającego swą arką po falach potopu jej pojawienie się na niebie oznaczało zwiastun rychłego ustąpienia wód i nadzieja zejścia na ląd. Wizerunek tęczy bardzo często wykorzystywano w obrazach przedstawiających Chrystusa zmartwychwstałego, bo jest oznaką dobrej nowiny i początku czegoś lepszego. W mitologii irlandzkiej skrzaty chowały garnki ze złotem po drugiej stronie tęczy. Trzeba by się mocno natrudzić, by je zdobyć, ale drogę ku skarbom wytyczał właśnie tęczowy symbol.   A środowiska LGBT? - W rzeczywistości to narodowcy sprawiają, że tęcza coraz mocniej istnieje w sferze publicznej jako symbol mniejszości seksualnych, co doskonale obrazuje historia tęczy z placu Zbawiciela. Stawiająca ją tam artystka miała nadzieję, że instalacja będzie miała moc łączącą warszawiaków niezależnie od ich poglądów. Jednak narodowcy uznali ją za obiekt propagujący wartości, z którymi się nie zgadzają. Paradoksalnie, wraz z kolejnymi atakami na tęczę tylko umacniają znaczenie tak rozumianego symbolu kolorowego łuku. A grupa osób, które przyjmują ich interpretację tej symboliki, rośnie.Teraz wiele osób zastanawia się nad wybudowaniem mocniejszej, niepalnej tęczy. - Najlepszym rozwiązaniem będzie odbudowa tęczy, taką, jaka była przed spaleniem. Mimo, że jej delikatne kwiaty bardzo łatwo zająć ogniem. Mimo że pewnie jeszcze nie raz znajdą się tacy, którzy zechcą ją podpalić.  Jeżeli po każdym podpaleniu tęcza będzie odbudowywana, jest nadzieja, że kiedyś podpalanie się skończy. Nie dlatego, że tęcza jest z niepalnego materiału, ale dlatego, że nikomu już nie przyjdzie do głowy, by to robić. Oni nas ogniem, a my ich kwiatami. To piękny, zupełnie nowy rodzaj walki wykluczającej siłę i przemoc. Możliwe, że w przyszłości warszawska tęcza stanie się też symbolem jej triumfu.Nie wierzę, by tęcza zaczęła łączyć Tomasz Terlikowski, redaktor naczelny skrajnie katolickiego portalu Fronda.pl Mimo że tęcza ma bardzo głęboką symbolikę biblijną, została zawłaszczona na potrzeby debaty między zwolennikami i przeciwnikami mniejszości seksualnych. Dokąd spór będzie trwał, tęcza nie będzie łączyć. Bo gdy jedni patrząc na to samo, widzą co innego niż drudzy, porozumienie jest niemożliwe.Komentarz redaktor naczelnej "Metra", Anny Gąsiorowskiej: "Odzyskajmy tęczę!" Nie dajmy sobie wmówić, że tęcza to gejowski symbol na hipsterskim placu, który prowokuje.         To symbol przymierza, który z założenia nie powinien dzielić. Albo jeśli chcemy zejść z wysokich tonów - trochę koloru w Warszawie. Nie zamierzam podejmować dyskusji, czyja jest tęcza, bo to nieuchronnie prowadzi do kolejnych podziałów. Jeśli uznamy, że tęcza jest nasza, będziemy potrafili ją obronić. Nawet jeśli jeszcze wiele, wiele razy trzeba ją będzie odbudowywać. ( gazeta.pl ) 