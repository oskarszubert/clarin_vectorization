Kto może zarobić na pomniku Kaczyńskich? Katarzyna M. Wiśniewska Pomnik Marii i Lecha Kaczyńskich (Fot. Marcin Kucewicz/Agencja Gazeta)    Uroczyste odsłonięcie pomnika prezydenckiej paryzmarłej w katastrofie smoleńskiej odbyło się 18 czerwca w Radomiu. Niedawno dostaliśmy sygnał od czytelniczki,że w kiosku nieopodal pomnika można kupić pocztówki z parą na postumencie. Okazało się, że to nie pocztówki, ale zdjęcia wykonane przez firmę fotograficzną, która działa w pobliżu. Zdjęcia w dwóch rozmiarach (10x15 i 21x15 cm) stoją w reprezentacyjnym miejscu tuż przy okienku w kiosku obok kościoła Bernardynów. Za małe trzeba zapłacić 1,50 zł, za większe 2,50 zł. Sprzedawca mówi, że są tu od początku, czyli od odsłonięcia pomnika. Czy dobrze się sprzedają? - Nie narzekam - odpowiada mężczyzna.I wyjaśnia, że zdjęcia wykonała pobliska firma Arno.Idziemy z zakupionymi zdjęciami do siedziby firmy. - Tak, to są nasze zdjęcia. Wykonaliśmy je podczas uroczystości odsłonięcia pomnika - mówi Barbara Satora, właścicielka Arno. Dopytujemy, czy to własna inicjatywa, czy może pomysł Społecznego Komitetu Budowy Pomnika Lecha Kaczyńskiego, który był inicjatorem przedsięwzięcia i zbierał pieniądze na ten cel.   - Nie, to moja inicjatywa. Tym się zajmujemy - robieniem zdjęć. Nie rozumiem, dlaczego to "Gazetę" interesuje - mówi. O sprzedaży zdjęć z pomnikiem przewodniczący Społecznego Komitetu Budowy Pomnika Lecha Kaczyńskiego Marek Suski, poseł PiS, dowiedział się od nas. - Firma Arno robi to bez uzgodnienia z nami. Mamy prawa autorskie do wizerunku pomnika, właściciel firmy powinien się do nas zgłosić z zapytaniem o zgodę - mówi Suski. Dodaje, że to niemiła sytuacja, ale komitet do sądu ze sprawą nie pójdzie.Co więcej, sam planuje jeszcze pod koniec wakacji zająć się wydaniem oficjalnej pocztówki z pomnikiem. - Mamy już kilka pomysłów, kilka projektów. Nie wiem jeszcze, czy będzie to zdjęcie pary na pomniku, czy kolaż. Jeśli ze sprzedaży pocztówek będzie odpowiedni zysk, chcielibyśmy pod koniec roku wydać cały album poświęcony pomnikowi. Znalazłyby się w nim zdjęcia z odsłonięcia, z homilii. Być może także fotografie pomnika o różnych porach roku - opowiada Suski. ( metromsn.gazeta.pl ) 