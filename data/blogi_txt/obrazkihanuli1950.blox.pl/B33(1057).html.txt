Agnieszka Radwańska w poważnych tarapatach! Księża i działacze katoliccy szeroko potępiają jej zachowanie, a teraz do tego chóru dołączyli ludzie, którzy jakiś czas temu namówili ją na współpracę przy projekcie "Nie wstydzę się Jezusa". Radwańska na korcie i piłeczki ułożone w słowo "Jezus" - któż nie kojarzy tego zdjęcia, które w ostatnich dniach było często zestawiane z nagą fotografią tenisistki z magazynu "The body issue"? Okazało się, że organizatorzy akcji "Nie wstydzę się Jezusa" nie pochwalają wyboru "Isi", co więcej, wykluczyli ją ze swojego grona! Krucjata Młodych, czyli organizacja stojąca za akcją "Nie wstydzę się Jezusa", nie ma zamiaru być dłużej łączona z osobą najlepszej polskiej tenisistki. "Krucjata Młodych odcina się od niemoralnego postępowania pani Agnieszki Radwańskiej i tym samym wyklucza ją z grona ambasadorów akcji "Nie wstydzę się Jezusa". " - napisano w oświadczeniu opublikowanym na oficjalnej stronie ruchu. "Pragniemy podkreślić, że w akcji wzięło udział ponad milion osób - wśród nich liczni sportowcy i artyści. Jesteśmy przekonani, że przytłaczająca większość z nich poważnie traktuje własną deklarację o przywiązaniu do Wiary Katolickiej i jej zasad." - dodano. Wśród innych ambasadorów akcji jest m. in. Robert Lewandowski i Marek Citko. Na stronie organizacji można znaleźć odnośnik do zakupu breloka będącego symbolem ruchu. Można go nabyć za drobne pięć złotych. Milion osób się skusiło... "Skądinąd smutny jest osobisty upadek pani Radwańskiej, która przekreśliła swoim postępowaniem własne słowa" - ostro zakończyła oświadczenie organizacja. Tomasz Adamek wyznał ostatnio, że pragnie nawrócenia całej Polski, bo dla porównania, w USA "diabeł miesza". Tutaj też chyba mocno zamieszał, tylko nie wiemy, z której strony. Piotr Hochsztapler ( babol.pl ) 