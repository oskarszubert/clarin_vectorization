Po 32 latach nadal kocham moją "Solidarność". To nie jest łatwe uczucie, kiedy widzę, jak "Solidarność" przestaje być związkiem zawodowym i zajmuje się obalaniem rządów. (... ) Ważniejsze staje się budowanie karier politycznych. Jak widać związek bardzo skutecznie dostarcza kadr jednej z opozycyjnych partii politycznych, służąc za trampolinę do wysokich miejsc na listach wyborczych. Tu się kończy wiarygodność takiego związku - pisze Lech Wałęsa w felietonie dla WP.PL.  Związek podcina gałąź, na której sam siedzi. Nie może liczyć przy takim działaniu na zaangażowanie młodych ludzi, na ich rozumienie przesłania solidarnościowego, na wejście w prawdziwą działalność związkową. Z roku na rok widać odpływ członków - zniechęconych zaangażowaniem politycznym, powiązaniami partyjnymi, sprzyjaniem jednej opcji, brakiem mądrych argumentów i skutecznych działań. Związek powinien zmierzyć się z poważnymi wyzwaniami. Musi chronić ludzi słabszych, pokrzywdzonych i pomagać ludziom młodym,trochę zagubionym, startującym z innego niż my lotniska. Związek musi pomagać im szukać szans w tych nowych warunkach. Młodych już coraz mniej - albo wcale - interesuje nasza historia, nasza walka, do czego taki upolityczniony związek skutecznie się przyczynia. Młodzi - dzięki tamtej "Solidarności" - mają komfort wolności, żyją w czasach globalnych szans i możliwości. Muszą mieć jednak dobrych nauczycieli i przewodników. 