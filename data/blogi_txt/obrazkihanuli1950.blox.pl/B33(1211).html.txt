W pierwszą rocznicę śmierci przewodniczącego Samoobrony Andrzeja Leppera, na fasadzie budynku, w którym mieściła się siedziba partii przy al. Jerozolimskich 30 w Warszawie, odsłonięto tablicę upamiętniającą tego polityka.    Na granitowym kamieniu wykuto napis: "Przewodniczący partii i związku zawodowego rolnictwa Samoobrona, wicemarszałek Sejmu, wicepremier, minister rolnictwa i rozwoju wsi, poseł na Sejm Andrzej Lepper 1954-2011. Członkowie i sympatycy".W ramach obchodów około stu osób wzięło po południu udział w mszy św. w intencji zmarłego w kościele św. Aleksandra przy placu Trzech Krzyży. Po nabożeństwie zgromadzeni przeszli w pochodzie ze sztandarami Samoobrony pod dawną siedzibę partii.    Szef Samoobrony, były wicepremier rządu PiS- LPR-Samoobrona Andrzej Lepper został znaleziony martwy 5 sierpnia 2011 r. w warszawskiej siedzibie ugrupowania. Leppera - powieszonego w łazience na sznurze przymocowanym do worka bokserskiego - znalazł jego zięć.Za przyczynę śmierci prokuratura uznała "ucisk pętli na szyję". Podczas sekcji nie stwierdzono obrażeń, które by wskazywały na udział osób trzecich. Śledztwo w tej sprawie trwa.   ( metromsn ) 