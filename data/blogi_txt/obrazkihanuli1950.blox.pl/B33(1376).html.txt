Prezydentowi chodziło o obozy śmierci stworzone przez nazistów na terytorium Polski - powiedział Tommy Vietor, rzecznik Rady Bezpieczeństwa Narodowego (National Security Council). W ten sposób odniósł się do słów prezydenta Baracka Obamy, który na uroczystości w Białym Domu pośmiertnie uhonorował Jana Karskiego Medalem Wolności i jednocześnie popełnił gafę - użył określenia "polski obóz śmierci". Vietor podkreślił również, że Polskę i Stany Zjednoczone łączy sojusz "twardy jak skała". W imieniu zmarłego w lipcu 2000 r. bohaterskiego kuriera polskiego podziemia, który w czasie II wojny światowej bezskutecznie alarmował Zachód o zagładzie Żydów, medal odebrał były minister spraw zagranicznych RP Adam Daniel Rotfeld. Medal Wolności jest najwyższym cywilnym odznaczeniem państwowym w USA. Na uroczystości Obama popełnił gafę, używając określenia "polski obóz śmierci". Wspominając polskiego bohatera Obama powiedział, że jako kurier polskiego podziemia "Jan Karski został przeszmuglowany do getta warszawskiego i do polskiego obozu śmierci". Chodziło o niemiecki nazistowski obóz przejściowy w Izbicy, do którego Karski również się przedostał w przebraniu strażnika. Nieprawdziwe stwierdzenie zostało również powtórzone na oficjalnej stronie Białego Domu. W stenogramie z uroczystości można przeczytać fragment o "polskich obozach śmierci". Obama mówi, że Karski został "przemycony do warszawskiego getta i do polskiego obozu śmierci". Błędu nie popełniono za to w opublikowanym na tej samej stronie biogramie Karskiego. Mowa jest tam o obozie nazistowskim.  (oso) (wiadomosci.wp.pl ) 