Nelson Mandela nie żyje. Miał 95 lat. Był symbolem Afryki i walki z apartheidem. Nelson Mandela, pierwszy czarnoskóry prezydent RPA i ikona walki z apartheidem, nie żyje. "Straciliśmy naszego największego ojca. Nic nie jest w stanie zapełnić tak wielkiej straty" - powiedział obecny prezydent RPA Jacob Zuma.    Mandela (dla rodaków "Madiba") w lipcu skończył 95 lat.Ostatnio jego stan zdrowia znowu się pogorszył. Były prezydent RPA borykał się z problemami płucnymi, wielokrotnie trafiał do szpitala, skarżył się na trudności z oddychaniem. Problemy z płucami bohatera walki z apartheidem zaczęły się jeszcze w więzieniu, gdzie zaraził się gruźlicą.W kwietniu agencje publikowały zdjęcia, na których Mandela wyglądał na bardzo osłabionego.W czerwcu "Sunday Times" pokazał zdjęcie pomnika bohatera narodowego RPA, uśmiechniętego i machającego ręką, tytułując je:"Czas pozwolić mu odejść". "Życzymy Madibie szybkiego powrotu do zdrowia. Ale ważne, żeby rodzina się pogodziła z jego stanem" - pisał dziennik.Córka Mandeli Makaziwe 27 czerwca na Twitterze pisała: "Ojciec jest w stanie bardzo krytycznym. Wszystko może się zdarzyć". Spełniły się jednak najgorsze przewidywania.   Tuż po otrzymaniu wiadomości o śmierci Mandeli, swojego smutku nie potrafił ukryć obecny prezydent RPA Jacob Zuma: Nasz ukochany Nelson Rolihlahla Mandela opuścił nas. Odszedł w spokoju otoczony przez swoją rodzinę około godz.20:50 5 grudnia 2013 roku. Nasz naród stracił ojca. "Wyrażamy naszą głęboką wdzięczność za życie poświęcone ludziom tego kraju i sprawie ludzkości"- powiedział Zuma w przemówieniu telewizyjnym.David Cameron wyraził swój żal na Twitterze: Zgasło wielkie światło. Nelson Mandela był bohaterem naszych czasów."Osiągnął więcej, niż ktokolwiek mógł przypuszczać. Straciliśmy jedną z najbardziej wpływowych, odważnych i głęboko dobrych osób"- ocenił prezydent USA Barack Obama. 