Zdesperowana hodowczyni kóz i producentka ekologicznych serów z podszczecińskiego Wołczkowa gotowa jest ze swym stadem przeprowadzić się na niemiecką stronę granicy. ANR chce jej zabrać ziemię. Czy stanie na niej osiedle domków?    Agencja Nieruchomości Rolnych wypowiedziała producentce koziego mleka i serów Lidii Ordysińskiej podpisaną do jesieni 2014 r. (z możliwością przedłużenia) dzierżawę 10 ha łąk. Czy ma do tego prawo - rozstrzyga sąd.- Odebranie tej ziemi zniszczy mnie i moje gospodarstwo - mówi rolniczka. - Jeżeli dzierżawę stracę w tym roku, nie wypełnię umowy, jaką na pięć lat zawarłam z Agencją Restrukturyzacji i Modernizacji Rolnictwa. Będę musiała oddać 250 tys. zł unijnych dopłat plus odsetki. Jeżeli kozy nie będą miały pastwiska, nie będę mogła prowadzić gospodarstwa ekologicznego. Tracę klientów. Nie mam z czego spłacać półmilionowego kredytu zaciągniętego na uruchomienie mleczarni. Jestem bankrutem. Nie ma mnie.Dewastuje czy rekultywuje? Ordysińska w ekologicznym gospodarstwie Kozi Gródek ma stado stu śnieżnobiałych kóz szwajcarskiej rasy saaneńskiej. Jej produkty trafiają do sklepów w całym województwie. Zdobyła m.in. tytuł najlepszego gospodarstwa ekologicznego w woj. zachodniopomorskim. Była w finale międzynarodowego konkursu "Rolnik z regionu Morza Bałtyckiego".Ale Wołczkowo, w którym jest Kozi Gródek, od kilkunastu lat zamienia się w osiedle domków jednorodzinnych szczecinian. Ziemię, o którą toczy się sądowy spór, Ordysińska dzierżawi od ANR od 19 lat. Wypasa na niej kozy i zbiera siano.W 2002 r. w gminnym studium grunty te zostały przeznaczone pod budownictwo mieszkaniowe (cały czas jednak nie ma planu zagospodarowania przestrzennego). Agencja ich wartość szacuje obecnie na 10 mln zł. Ale przekonuje, że budowlana atrakcyjność gruntu nie jest podstawą wypowiedzenia umowy. Zdaniem Agencji na obszarze 0,56 ha rolniczka wydobywała piasek i ziemię, a doły zasypywała ziemią z gruzem, doprowadzając do pogorszenia jakości gleby.- Było odwrotnie. Prowadziłam rekultywację - mówi Ordysińska. - Wykopywałam i wywoziłam śmieci. Wydobytego przy okazji piasku i ziemi nie wywoziłam, tylko zasypywałam nim doły i dowoziłam jeszcze humus. Na tych 10 ha różne śmieci zakopywał użytkujący je wcześniej PGR i pobliska jednostka wojskowa.Wersję ekorolniczki potwierdza 11 sąsiadów, którzy podpisali się pod stosownym oświadczeniem. 