Setki lat temu były ważnym składnikiem jadłospisu zarówno ludzi ubogich, jak i szlachty. Doceniano smak kasz i ich kulinarne możliwości. Niestety, w czasach komuny o kaszach zapomniano, spychając je na daleki plan po wszechobecnych ziemniakach. Czas na nadrobienie zaległości, bowiem kasza to źródło smaku i zdrowia.Specjaliści są zdania, że im mniej przetworzona, tym lepsza. Wśród licznych kasz do najbardziej wartościowych zalicza się jaglana. Nie bez powodu nazywana jest nazywana królową kasz. Dostarcza dużo białka i ma najwyższą spośród kasz zawartość witamin z grupy B. Zawiera dużo żelaza, które chroni przed niedokrwistością, miedź wspomagającą odporność i lecytynę korzystnie wpływającą na pracę mózgu. To bogaty magazyn składników mineralnych.- Kasza jaglana to niedoceniane źródło zdrowia i ciepła. Ta lekkostrawna i smaczna kasza o pradawnych korzeniach powstaje z prosa. Co w niej znajdziemy? Zasobna jest w sole mineralne: potas, wapń oraz głównie witaminy z grupy B (B1, B2, B6). Zawiera rzadko spotykaną krzemionkę, wyjątkowo cenną dla zdrowia stawów oraz skóry. Kasza jaglana nie zawiera glutenu, co sprawia, że może być stosowana przez osoby na niego uczulone (osoby z celiakią). Jest również doskonałym źródłem białka i rzadko wywołuje alergię, dlatego jest bezpiecznym produktem, zwłaszcza dla dzieci. Kasza jaglana, poza swoimi właściwościami odżywczymi, ma również dwie bardzo ważne cechy: rozgrzewa organizm i odkwasza go, pomagając utrzymać równowagę kwasowo-zasadową potrzebną do prawidłowej pracy organizmu. To jedyna kasza o działaniu zasadotwórczym, czyli nie zakwasza organizmu. Podobne właściwości mają warzywa i owoce - tłumaczy Anna Słomkowska, dietetyk medyczny i sportowy.   Wiele osób omija kaszę z daleka, ponieważ wydaje im się wyłącznie nudnym dodatkiem do obiadu. Tymczasem kaszę jaglaną można jadać na wiele sposobów. Ograniczać nas może jedynie nasza kulinarna wyobraźnia. To baza dla wielu bardzo wartościowych i odżywczych dań. W wersji wytrawnej dobrze smakują zrobione z niej placki, zapiekanki, pasztety, kotlety, sałatki. Warto wykorzystywać ją jako dodatek do zup lub składnik pierogów czy gołąbkówŚwietnie sprawdza się w roli farszu, którym można wypełniać warzywa i mięsa. Znajduje się też w tradycyjnych śląskich krupniokach. Na słodko z pewnością zasmakuje dzieciom. Można ją jadać ugotowaną na sypko np. z mlekiem (w tej wersji będzie bardzo dobra na śniadanie) lub zapiekać z różnymi owocami i podawać jako deser. Wielu osobom wydaje się, że kasza to kaloryczny produkt, który po zjedzeniu powiększy obwód pasa. Nic bardziej mylnego. Jest jednym z najbardziej lekkostrawnych produktów spożywczych. Jeśli nie jest serwowana z kalorycznymi dodatkami, staje się sprzymierzeńcem w walce z nadprogramowymi kilogramami. Porcja kaszy na talerzu to zaledwie 140 kcal. Kasza jaglana to doskonałe pożywienie dla maluchów m.in. dlatego, że wspomaga wzrost. Powinniśmy po nią sięgać podczas infekcji - ma działanie detoksujące i rozgrzewające, ale także przeciwgrzybicze. Jest pomocna w leczeniu niestrawności i biegunek. Jej jedzenie obniża poziom cukru we krwi. Muszą na nią jednak uważać osoby chore na wrzody żołądka i dwunastnicy oraz niektóre schorzenia układu pokarmowego - np. nowotwory. Kasze mogą bowiem podrażniać śluzówkę jelit.  ml/mmch/kuchnia.wp.pl 