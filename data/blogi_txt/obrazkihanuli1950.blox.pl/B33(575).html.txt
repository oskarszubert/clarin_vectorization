Nie żyje anestezjolog ze szpitala w Środzie Wielkopolskiej. Śledczy nie wiedzą, co było przyczyną jego śmierci.    W środę rano anestezjolog przygotowywał pacjenta do zabiegu. - Przeprosił, powiedział, że musi na chwilę wyjść. Pół godziny później znaleziono go w toalecie nieprzytomnego. Był reanimowany, ale zmarł - mówi dyrektor szpitala Zbigniew Hupało.Anestezjolog, jak informuje dyrektor, miał ok. 60 lat. Od dwóch miesięcy pełnił dyżury w szpitalu w Środzie Wielkopolskiej. - Jeszcze godzinę przed śmiercią moi pracownicy widzieli go palącego papierosa. Zachowywał się normalnie, nic nie wskazywało, by miał problemy ze zdrowiem - mówi dyrektor szpitala.    Beata Przybylska-Michalak, szefowa miejscowej prokuratury, wyjaśnia, że przeprowadzono już sekcję zwłok, ale przyczyna śmierci będzie znana dopiero po przeprowadzeniu dodatkowych badań toksykologicznych i histopatologicznych. Ich wyniki mają być znane za 2-3 tygodnie.Toksykolog ma ustalić, czy w organizmie lekarza znajdowały się narkotyki lub alkohol. A histopatolog zbada wycinki tkanek, by ustalić, czy do śmierci nie przyczyniły się ukryte schorzenia. - To standardowe postępowanie - zaznacza prokurator Przybylska-Michalak. 