Wiele znanych osób zdobyło sławę długo zanim rozpoczęło studia i w zasadzie w ogóle nie musieli oni martwić się o wykształcenie, bo pracę i pieniądze mieli już zapewnione. Są jednak wśród nich i tacy, którzy ukończyli studia, choć wybrane przez nich kierunki czasami nijak nie są związane z tym, czym aktualnie się zajmują.  Politycy  Prezydent, Bronisław Komorowski, studiował historię na Uniwersytecie Warszawskim. W jednym z wywiadów przyznał, że pracę magisterską napisał w dwa tygodnie. Premier Donald Tusk skończył Uniwersytet Gdański – podobnie jak prezydent, studiował historię. Jarosław Kaczyński zdobył dyplom z prawa na Uniwersytecie Warszawskim. Ludzie mediów Kinga Rusin, znana dziennikarka i była żona Tomasza Lisa, studiowała italianistykę na Uniwersytecie Warszawskim. Monika Olejnik, dziennikarka znana z ciętego języka, ukończyła bardzo nietypowy kierunek – zootechnikę na Szkole Głównej Gospodarstwa Wiejskiego. Aleksandra Kwaśniewska, pracująca w telewizji i w prasie, jest absolwentką psychologii na Uniwersytecie Warszawskim.  Wiemy też, czemu Piotr Kraśko tak dobrze wypada przed kamerą. Dziennikarz studiował teatrologię na warszawskiej PWST. Tomasz Kammel ukończył filologię niemiecką na Wyższej Szkole Pedagogicznej w Zielonej Górze. Natomiast Kuba Wojewódzki studiów nie skończył! Choć podjął dziennikarstwo na Uniwersytecie Warszawskim, dyplomu nie obronił.  Marcin Prokop zdobył dyplom z finansów i bankowości. Kierunek ukończył na Wyższej Szkole Ubezpieczeń i Bankowości w Warszawie. Krzysztof Ibisz jest absolwentem Państwowej Wyższej Szkoły Teatralnej w Warszawie – dokładnie tak samo, jak Hubert Urbański. Robert Janowski – prowadzący „Jaka To Melodia”, piosenkarz i ulubieniec starszych pań – z zawodu jest… weterynarzem! Gwiazdor skończył warszawską SGGW. Artyści i nie tylko Kazik Staszewski tak dobrze poczuł się na Uniwersytecie Warszawskim, że socjologię studiował aż 9 lat! Jednak dyplomu nigdy nie obrobił. Tatiana Okupnik skończyła filologię romańską na Uniwersytecie Łódzkim, natomiast Ania Dąbrowska ma dyplom z psychologii – obroniła się na warszawskiej Szkole Wyższej Psychologii Społecznej. Joanna Jabłczyńska, popularna aktorka, skończyła prawo na Uniwersytecie Warszawskim. Katarzyna Cichopek, aktorka serialowa, warsztat aktorski ćwiczyła przed lustrem, bowiem z wykształcenia jest psychologiem – skończyła warszawską Szkołę Wyższą Psychologii Społecznej. Kuba Wesołowski również ma wykształcenia aktorskiego – studiował dziennikarstwo w Collegium Civitas.  Mariusz Pudzianowski najpierw zrobił karierę, a później skończył studia. Obronił się na kierunku zarządzanie w Społecznej Wyższej Szkole Przedsiębiorczości i Zarządzania w Łodzi w 2010 roku. Zapowiadał wówczas, że chce zrobić doktorat.    Jeśli zatem rzeczywistość zweryfikowała twój wybór i dopiero po podjęciu studiów okazało się, że twój kierunek to absolutnie nie jest coś, z czym chcesz związać się w przyszłości zawodowo, głowa do góry! Wszystko jeszcze może się wydarzyć.  Aleksandra Sobocińska, WP.PL  (red. mnd) 