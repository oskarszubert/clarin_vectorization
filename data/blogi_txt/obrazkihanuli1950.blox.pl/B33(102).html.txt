W trakcie wizyty na początku marca w Rzymie brytyjska królowa Elżbieta II nie odwiedzi Watykanu i nie spotka się z papieżem Benedyktem XVI - podało biuro prasowe Stolicy Apostolskiej.Nie wyjaśniono dlaczego nie dojdzie do spotkania. Informacja pojawiła się dzień po tym, gdy oficjalnie ogłoszono, że monarchini wraz z małżonkiem księciem Filipem odwiedzą Rzym w dniach 6-7 marca. Włoskie media, które nie kryją zaskoczenia,przypominają, że podczas trzech poprzednich wizyt w Wiecznym Mieście Elżbieta II, głowa Kościoła anglikańskiego, zawsze spotykała się z papieżem. W 1961 roku została przyjęta przez Jana XXIII, a Jana Pawła II odwiedziła w 1980 i 2000 roku.Nie złożyła natomiast wizyty Benedyktowi XVI od początku jego pontyfikatu. Z obecnym papieżem spotkała się tylko podczas jego podróży do Wielkiej Brytanii we wrześniu 2010 roku. Zdaniem ekspertów stosunki między Kościołami katolickim i anglikańskim weszły w delikatną fazę wraz z niedawną zapowiedzią przejścia do Kościoła katolickiego całych wspólnot anglikańskich z wielu stron świata, oburzonych zbyt postępowymi - ich zdaniem - inicjatywami takimi, jak święcenia biskupie kobiet.  (pp) TopNews - najpopularniejsze materiały WP.PL 