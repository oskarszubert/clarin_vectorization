Stowarzyszenie na rzecz osób LGBT chciałoby, aby tęcza Julity Wójcik, spalona podczas obchodów Święta Niepodległości, stanęła w Gdańsku. Planuje złożyć wniosek w tej sprawie do rady miasta. - Przeniesienie tęczy to na razie teoretyczne rozważanie, ale pomysł jest ciekawy - komentuje artystka. Tęcza Julity Wójcik trzy lata temu stanęła przed Parlamentem Europejskim w Brukseli. Rok później instalację odsłonięto na placu Zbawiciela w Warszawie. Od tego czasu była kilkakrotnie podpalana - ostatni raz podczas Marszu Niepodległości, organizowanego przez środowiska narodowe, Młodzież Wszechpolską i ONR. Dla prawicowych działaczy tęcza jest symbolem środowisk homoseksualnych. Przeniesienia tęczy chcieliby członkowie gdańskiego stowarzyszenia Tolerado, działającego na rzecz osób LGBT w Polsce. - Zamierzamy złożyć wniosek do rady miasta, by tęcza Julity Wójcik stanęła w Gdańsku, konkretnie na placu Solidarności - mówi Anna Strzałkowska, prezeska stowarzyszenia Tolerado. - To szczególne miejsce, ważne dla Gdańska, upamiętniające ruch "Solidarność" i dramatyczne wydarzenia z grudnia 1970 roku, gdy Polak wystąpił przeciw Polakowi. To samo wydarzyło się podczas Marszu Niepodległości w Warszawie, gdy tęcza została podpalona. Dla nas jest to znak narastającej agresji wobec osób ze środowisk LGBT. Uważamy też, że Gdańsk, w którym rozpoczął się demokratyczny ruch, gdzie podkreśla się przywiązanie do pluralizmu, jest dobrym miejscem do prezentacji dzieła sztuki o takiej, a nie innej symbolice. Działacze z Tolerado uzależniają jednak złożenie wniosku od opinii Julity Wójcik, autorki dzieła.         Kilka dni temu instalacja na placu Zbawiciela w Warszawie została zdemontowana. Konstrukcja zostanie oczyszczona i pomalowana na nowo. Wróci na swoje miejsce w kwietniu, a w maju powinny pojawić się na niej kwiaty. - Idea przeniesienia tęczy na plac Solidarności to ciekawy pomysł - komentuje Julita Wójcik, autorka tęczy. - 11 listopada została spalona jako "pedalska tęcza" i "symbol zarazy". Po tych wydarzeniach należy powiedzieć, że środowiska LGBT potrzebują solidarności - dodaje. Artystka przyznaje jednak, że na razie pomysł postawienia tęczy w Gdańsku jest tylko teoretycznym rozważaniem. - Dopóki stoi na placu Zbawiciela, przeniesienie jej na plac Solidarności to tylko idea. Jestem jednak za tym, aby kolejne tęcze pojawiały się w całej Polsce - mówi artystka. Pomysł przeniesienia symbolicznego dzieła sztuki nie podoba się prezydentowi Gdańska Pawłowi Adamowiczowi. - Tęcza jest, jak twierdzą znawcy, dziełem sztuki. Stoi w Warszawie na placu Zbawiciela. Nie widzę najmniejszego powodu, by dzieło to przenosić lub kopiować w Gdańsku - mówi Paweł Adamowicz. - Plac Solidarności i pomnik Poległych Stoczniowców to miejsce upamiętniające tragiczne wydarzenia, forsowanie tej lokalizacji doprowadzi tylko do eskalacji sporu, poza tym plac ten jest pod ścisłym nadzorem konserwatorskim - uważa Aneta Szyłak, dyrektorka Instytutu Sztuki "Wyspa", działająca na terenach postoczniowych. - Tęcza powinna dostać swoje własne miejsce. Takie, któremu nada nowe znaczenie, zdefiniuje je jako przestrzeń symbolicznie nawiązującą do idei swobód obywatelskich. Anna Strzałkowska ze Stowarzyszenia Tolerado twierdzi, że lokalizacja tęczy jest kwestią do dyskusji. - Jesteśmy otwarci na rozmowę - mówi prezeska Tolerado. - Jeśli jest lepsze miejsce w Gdańsku, kojarzące się z wolnością i pluralizmem, to chętnie je rozważymy. 