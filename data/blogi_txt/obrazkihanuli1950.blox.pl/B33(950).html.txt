Milanowi nie udało się sforsować dobrze zorganizowanej defensywy Torino i sobotnie spotkanie na San Siro zakończyło się rezultatem 1:1. Taki przebieg meczu wywoływał frustracje wśród gwiazd rossonerich. W pewnym momencie Giampaolo Pazzini postanowił  wyżyć się chamsko na tym, który wyróżniał się w obronie, czyli na Kamilu Gliku. Włoch z premedytacją kopnął Polaka w twarz! W sobotni wieczór Milan miał odnieść kolejne ligowe zwycięstwo pod wodzą Clarence'a Seedorfa. Tymczasem po pierwszej połowie prowadzili goście, po tym jak Ciro Immobile Napastnik Torino potwierdził, że jest w kapitalnej formie, przesunął Daniele Bonerę niczym juniora i pokonał Christiana Abbiatiego.   W drugiej odsłonie napierał  Milan, Torino jednak mądrze się broniło. Bardzo dobrze grał Glik. Obrońca gości świetnie ustawiał się, interweniował bardzo pewnie i bez pardonu, o czym przekonali się m.in. Kaka i Pazzini.  Włoski snajper, mający ponad 25 występów w squadra azzura, był całkowicie bezradny. Swoją frustrację postanowił wyładować w 78. minucie. Wtedy to Glik wyekspediował piłkę głową, ta była już poza zasięgiem "Il Pazzo", ten jednak nie zaniechał "uderzenia" z przewrotki. Mógł zrezygnować ze strzału (podobnie ocenili to komentatorzy nc+)... Wybrał wyżycie się. Bezmyślne i chamskie zachowanie Włocha spowodowało, że Polak otrzymał potężny cios w twarz.  Glik długo leżał na murawie. Zajęli się nim lekarze. Początkowo wyglądało na to, że zostanie odwiedziony do szpitala. Wstał jednak, na jego twarzy widać było ślady mocnego kopnięcia. Były gracz Piasta Gliwice dokończył mecz i w pełni zasłużył na pseudonim "Polska skała", jaki nadał mu komentator nc+, Tomasz Lipiński. Nawet chamskie kopnięcie Pazziniego nie mogło jej skruszyć. 