Dłuższa podróż za tą samą cenę na bilecie czasowym? Rzecznik ZTM w Warszawie: Po co? Przecież można się przesiadać    Inne miasta pomagają podróżnym. Włocławek anulował kary, które kontrolerzy liczyli, kiedy ktoś dłużej jechał na czasowym bilecie. Dopóki remonty w centrum miasta będą trwały, kontrolerzy nie będą więcej się czepiać podróżnych. W Poznaniu też są remonty dróg i korki. Poznańscy radni PiS mają już projekt uchwały, który ma wydłużyć czas obowiązywania biletów czasowych. Na bilecie 15 minutowym można by przejechać 25 minut, a zamiast półgodziny jak do tej pory - 45 minut. Ceny mają zostać bez zmian. Pomysł będzie głosowany przez radę miasta na początku września. Warszawa ma gdzieś podróżnych Takich rozwiązań nie będzie w Warszawie,choć w stolicy rozkopane jest całe centrum i pasażerowie mają także problemy z biletami czasowymi. Centrum w zasadzie stoi, głównie przez budowę II linii metra. Autobusy jeżdżą objazdami, a czas podróży znacząco się wydłużył. - Nie ma takich planów, bo naszym zdaniem bilet czasowy obowiązuje np. przez 40 minut bez względu na wszystko. Za to pasażerowie mogą się przesiadać.Zresztą większość ma bilety miesięczne. W przypadku biletu czasowego pasażer sam musi sobie przekalkulować czy mu się podróż na tym bilecie opłaca. Bilet czasowy upoważnia do przebywania w pojazdach komunikacji miejskiej. Remonty ulic czy zmiany tras nie mają tu nic do rzeczy - mówi Igor Krajnow, rzecznik Zarządu Transportu Miejskiego w Warszawie. 