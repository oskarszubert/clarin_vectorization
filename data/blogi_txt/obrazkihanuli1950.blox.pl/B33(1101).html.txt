fot.123RF Ziemniaki są warzywem, które nie cieszy się dobrą opinią. Wiele osób uznaje je za wysokokaloryczny produkt, pozbawiony najcenniejszych składników odżywczych. Czy jednak rzeczywiście stanowią one bezwartościowy element diety, zagrażający sylwetce?    Ważny jest sposób podania Wartość energetyczna młodych ziemniaków to zaledwie 69 kcal na 100 g. Nieco wyższa jest kaloryczność ziemniaków późnych, która wynosi ok.85 kcal na 100 g. To jednak w dalszym ciągu kilkukrotnie miej w porównaniu do pieczywa lub innych produktów zbożowych. Taka sama porcja (100g) chleba pszennego dostarcza prawie 260 kcal, chleba żytniego 240 kcal, kajzerek blisko 300 kcal, a kaszy i ryżu ok. 330 kcal.    Ziemniaki gotowane lub pieczone, nawet delikatnie skropione tłuszczem roślinnym, nie są zatem bombą kaloryczną. Niestety, zazwyczaj serwuje się je z dodatkiem tłustych, ciężkostrawnych sosów, z podsmażanym boczkiem lub polane masłem z cebulą. Równie popularne są w formie frytek i chipsów. W takim wydaniu ich kaloryczność wzrasta jednak nawet do ponad 300 kcal na 100 g w przypadku frytek i ponad 500 kcal w przypadku chipsów ziemniaczanych!   Cenne składniki Podstawowym składnikiem odżywczym w bulwach ziemniaczanych są  węglowodany złożone (skrobia). Ich zawartość może się zmieniać w zależności od gatunku i warunków uprawy, średnio wynosi ok. 18 proc. Ziemniaki są praktycznie pozbawione tłuszczu, jego ilość najczęściej nie przekracza 0,1 g/100 g. Niska jest w nich również zwartość białka, wynosi zaledwie 1,5 – 1,9 proc. Warto jednak zaznaczyć, że odznacza się ono wysoką wartością odżywczą. Wśród składników mineralnych obecnych w ziemniakach na pierwszym miejscu jest potas (ok. 440 mg/100 g), pierwiastek regulujący gospodarkę wodno-elektrolitową, wpływający na przewodnictwo nerwowe i kurczliwość mięśni. Niedostateczna ilość potasu w diecie zwiększa ryzyko wystąpienia kamicy nerkowej oraz chorób układu krążenia. W mniejszych ilościach w bulwach obecny jest fosfor (30-60 mg/100 g) i wapń (6-18 mg/100 g).   Ziemniaki dostarczają również witaminy C, ok.11-16 mg/100 g. Jej zawartość nie jest wysoka, jednak biorąc pod uwagę fakt, że w niektórych regionach spożywa się je w znacznych ilościach, mogą stanowić jej istotne źródło w codziennej diecie.    Kolejnym ważnym składnikiem regulującym, obecnym w bulwach, jest witamina B6, niezbędna między innymi do sprawnej pracy układu nerwowego i syntezy wielu enzymów. Przyjmuje się, że w codziennej diecie nawet ok.30 proc. tej witaminy pochodzi właśnie z ziemniaków. Wśród innych witamin z grupy B w bulwach obecne są również niewielkie ilości wit.B1, B2, PP i kwasu foliowego. Pomarańczowe i fioletowe Na świecie popularnością cieszą się również ziemniaki słodkie (bataty) oraz odmiany o fioletowym miąższu. Wszystkie rodzaje ziemniaków charakteryzują się podobną zawartością podstawowych składników odżywczych - węglowodanów, białka, tłuszczu. Część mniej popularnych w Polsce odmian, zawiera jednak niektóre składniki regulujące w znacznie większej ilości lub dodatkowo dostarcza związków, które nie występują w klasycznych żółtych bulwach.   Słodki ziemniak (batat) charakteryzuje się wysoką zawartością β-karotenu, ważnego przeciwutleniacza, który chroni organizm przez wolnymi rodnikami. Ponadto organizm przekształca go do postaci witaminy A, niezbędnej do prawidłowego procesu widzenia oraz utrzymania właściwego stanu nabłonka skóry i błon śluzowych. Zawartość β-karotenu w żółtych bulwach wynosi średnio 5 µg/100 g, w batach może z kolei dochodzić nawet do  8500 µg/100 g!   Ziemniaki o fioletowym miąższu są z kolei dobrym źródłem antocyjanów, barwników, które nadają roślinom kolor czerwony, purpurowy, fioletowy, niebieski. Antocyjany wykazują działanie przeciwutleniające i przeciwzapalne. Przyjmowane wraz z produktami spożywczymi działają korzystnie na układ krążenia, wzrok oraz chronią przed rozwojem niektórych nowotworów.    W twojej kuchni  Najbardziej wartościowe są młode ziemniaki, podawane razem ze skórką. Przed ugotowaniem wystarczy poddać je jedynie oczyszczeniu. W takiej formie są znacznie bogatsze w błonnik pokarmowy, a po przygotowaniu mają niższy indeks glikemiczny.  Dzięki temu zawarte w nich cukry wolniej uwalniają się do krwi, a po posiłku dłużej nie odczuwamy głodu. Karolina Malecka/ese/fitness.wp 