Podobnie jak jego poprzednicy, w dzisiejszą uroczystość Chrztu Pańskiego - czyli Jezusa w wodach Jordanu - papież Franciszek ochrzci w Kaplicy Sykstyńskiej grupę 32 noworodków. Będą wśród nich dzieci osób nie mających ślubu kościelnego oraz niezamężnych kobiet. Zdaniem obserwatorów to wyraźny sygnał dla duchowieństwa, żeby zaprzestano odmawiania udzielania chrztu. Argentyński papież od samego początku nie ukrywał, co myśli o księżach odmawiających chrztu dzieciom, których rodzice mają tyko ślub cywilny bądź dzieciom samotnych matek. Mówił o tym 25 maja w kaplicy swej rezydencji w Domu św. Marty: "Pomyślcie o samotnej młodej matce, która przychodzi do kościoła, do parafii i mówi, że chce ochrzcić swoje dziecko. I słyszy w odpowiedzi: nie, ty nie możesz, bo nie jesteś mężatką!".  Galeria Wiadomo, że w Kaplicy Sykstyńskiej będzie dziś co najmniej jedna kobieta, która znalazła się w takiej sytuacji i której papież obiecał, że ochrzci jej dziecko. Będzie też córeczka pary, która nie ma ślubu kościelnego, o czym Franciszek doskonale wie. Sakramentowi chrztu poświęcił ostatnią środową audiencję, zachęcając wiernych, by odnaleźli datę swojego chrztu, bo jest on nie mniej ważny od samego urodzenia. ( wiadomości.wp.pl ) 