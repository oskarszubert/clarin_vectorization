Politycy PSL krytykują PO za forsowanie projektu likwidującego finansowanie partii z budżetu. Uważają to za "cyniczne"; mówią nawet o groźbie kryzysu w koalicji, a w efekcie przedterminowych wyborach. Postulują spotkanie koalicyjne. Zdaniem szefa rady naczelnej PSL Jarosława Kalinowskiego, pomysł Platformy dotyczący zmiany systemu finansowania partii jest "cyniczny". - Jak tylko Platforma ma kłopoty, to wrzuca temat finansowania partii - powiedział europoseł. Według niego koalicjanci powinni wspólnie omówić kilka spraw, np. wykorzystanie środków z unijnej perspektywy finansowej, czy przeciągające się prace nad ustawą o odnawialnych źródłach energii.Trzeba się spotkać Również zdaniem innych polityków PSL, z którymi rozmawiała PAP, między ludowcami a Platformą "narosło kilka spornych spraw, które wymagają spotkania koalicyjnego".- Jeśli PO będzie forsowała swój projekt likwidujący finansowanie partii z budżetu, nie będą mogli liczyć na nasze poparcie. PO musi się zastanowić, czy chce tworzyć z nami koalicję, bo w przeciwnym wypadku może dojść do przedterminowych wyborów - powiedział prominentny polityk PSL, pragnący zachować anonimowość. - Platforma więcej ryzykuje, bo może stracić nawet 10 proc. poparcia, jeśli będą wcześniejsze wybory, a my dostaniemy swoje 6-7 proc. - przekonywał."Rekonstrukcja rządu? Znów dowiemy się po czasie"         Ludowcy mieli sondować w PO pomysł wspólnego wystąpienia liderów obu partii w ramach zapowiadanej przez Tuska na listopad rekonstrukcji rządu, jednak nie uzyskali jak dotąd pozytywnej odpowiedzi. - Skończy się pewnie jak zwykle. O wszystkim dowiemy się po czasie - ocenił jeden z polityków PSL.        Szef Stronnictwa Janusz Piechociński mówił przed tygodniem, że nie spodziewa się ewentualnej rekonstrukcji rządu przed feriami zimowymi. Według źródeł PAP w kierownictwie PSL, Piechociński proponował już latem, by propozycje programowe dotyczące głównie gospodarki ogłoszono jako "nowe otwarcie programowe koalicji PO-PSL", obok - zapowiadanej na jesień - rekonstrukcji rządu. 