W czasach PRL-u była pogardliwie traktowanym zamiennikiem niedostępnej w sklepach kawy naturalnej. Dziś zaczynamy doceniać, że dostarcza organizmowi cennych substancji odżywczych. Dobrze przygotowana kawa zbożowa może być również bardzo smacznym urozmaiceniem śniadania czy deseru.Oprócz zbliżonego wyglądu i aromatu, popularna zbożówka  ma niewiele wspólnego z kawą naturalną. To produkt powstający z palonych ziaren żyta, pszenicy lub jęczmienia, a czasem także korzenia mniszka, buraka cukrowego czy ususzonych liści cykorii. To ostatnie warzywo odegrało znaczącą rolę w historii kawy zbożowej, która pojawiła się w Polsce pod koniec XVIII w. W 1818 r. bracia Ferdynand i Wilhelm Bohm uruchomili na przedmieściach Włocławka fabrykę, w której przetwarzano  sprowadzaną z Holandii cykorię, wykorzystywaną m.in. do produkcji napoju przypominającego w smaku bardzo drogą wówczas kawę sprowadzaną z Ameryki Południowej.  Aromatyczny proszek rozpuszczany w wodzie lub mleku szybko zyskał dużą popularność w naszym kraju. Po II wojnie światowej stał się produktem spożywanym masowo, ponieważ był jedynym dostępnym w sklepach zamiennikiem nieosiągalnej kawy. Z tego też powodu po 1989 r. zapomnieliśmy o zbożówce, zachwycając się egzotycznymi ziarnami z plantacji w Brazylii czy Kolumbii. Na szczęście w ostatnich latach znów wzrasta zainteresowanie kawą zbożową, która okazuje się nie tylko smacznym, ale i bardzo zdrowym napojem.Napój pełen zdrowia Kawa zbożowa dostarcza organizmowi wielu cennych substancji. W składzie większości tego typu produktów oferowanych na polskim rynku znajdziemy wspomnianą już cykorię, która wspomaga procesy trawienia, reguluje pracę jelit i pobudza łaknienie. Zbożówka to także bogactwo błonnika (obniża poziom cholesterolu, poprawia perystaltykę jelit i wzmaga uczucie sytości), magnezu (obniża poziom stresu, przywraca równowagę psychiczną, działa kojąco na nerwy), selenu (reguluje aktywność hormonów tarczycowych i wzmacnia odporność) oraz witamin z grupy B ( wspomagają układ odpornościowy, poprawiają samopoczucie, pomagają w prawidłowym funkcjonowaniu mózgu i są niezbędne w procesie przemiany białek). Ważnym składnikiem kawy zbożowej jest inulina – naturalny prebiotyk wspomagający wchłanianie wapnia, będący też doskonałą pożywką dla mikroflory jelitowej. Dużą zaletą produktu jest również obecność w nim związków zwanych polifenolami. Charakteryzują się silnym działaniem antyoksydacyjnym oraz przeciwnowotworowym. Polifenole usuwają z organizmu wolne rodniki, które mogą uszkadzać tkanki i przyspieszać proces starzenia się organizmu. 