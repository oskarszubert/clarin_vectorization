Wildstein kwika w rytm Terlika, ach dziewczyny, ach  Michnika Tomasz Piątek TYDZIEŃ KOŃCZY PIĄTEK. Stolicę znów nawiedził  młody patriotyzm polski.  Polski albo i palski, bo polega na pałach i paleniu, przede wszystkim tęczy.  Popieram. Tylko czemu patrioci ograniczają się do  sztucznej? Podpalcie prawdziwą. To przecież hańba, że coś takiego pojawia się na  niebie. Ten patriotyzm polega też na kamienowaniu strażaków  gaszących pożar.  Również popieram. Szczególnie imponuje mi etyczny aspekt takiego działania. Znowu jednak nie rozumiem, czemu młodzi patrioci nie zagnali  ostatecznie strażaków do ognia. Gnanie do płonącego obiektu jest przecież jedną  z tych patriotycznych tradycji, którym młodzi patrioci hołdują.Jak  Państwo zapewne się domyślają, odnoszę się do tak zwanego Święta Niepodległości. Co ciekawe, moje ulubione pismo patriotyczne "Do Rzeczy" w ostatnim numerze nie  tyle je obchodziło, ile obeszło. Szerokim łukiem. Kompletna cisza na ten temat,  jedynie Piotr Gociek wezwał patriotyczną młodzież, żeby nie dała się  sprowokować. Za to dla odmiany Rafał Ziemkiewicz stwierdził, że antyfaszystowski marsz Nigdy Więcej jest judaszowy. Jak kogoś takiego nazwać? Nadpatriota.   Oprócz nadpatrioty w "Do Rzeczy" objawił się także katolicki nadpapież  Terlikowski, który znowu skarcił. Musiał, bo niegrzeczny Franciszek któryś raz  nie odrobił lekcji. Po co on wysyła do wiernych jakieś ankiety, pyta ich o związki gejowskie, kiedy wiadomo, że nie wolno? A nie wolno, bo wiadomo.  Terlikowski napisał też niedawno, że troska Franciszka o biednych jest  anachroniczna. Nie dlatego, że biednych już nie ma (znalazłoby się parę  miliardów), ale dlatego, że nie są trendy.  Byli na fali w latach 70. zgodnie z  ówczesną lewacką modą,  ale teraz na czasie jest męczeństwo działaczy antyaborcyjnych. Proszę: nie tylko nadpapież, ale też fashion blogger.        W numerze najciekawszy jest jednak tekst Bronisława Wildsteina na temat  Janusza Andermana. Wildstein stwierdza, że Anderman jest pisarzem miernym.  Wildstein lubi stwierdzać takie rzeczy o innych pisarzach. Domyślam się, dlaczego. Przeczytałem powieść Wildsteina pt. "Dolina Nicości". Jak tytuł  wskazuje, jest to powieść autobiograficzna. Jej bohaterem jest Wildstein,  występujący pod przejrzystym i dziarskim pseudonimem jako redaktor Wilczyński.  Wildstein zresztą lubi takie wyrafinowane chwyty: na przykład Kazia Szczuka to  Dominika Bies. Powieść ma zasadniczo trzy aspekty. Pierwszy: zły świat gnębi  Wildsteina. Drugi: Żakowski i Geremek to agenci, a co gorsza, popierają gejów.  Trzeci, czyli niekończący się jęk rozpaczy:  "Czemu ten Michnik zawsze ma lepsze  dziewczyny!?". Nadpisarz, proszę Państwa. Zmienił moje pojęcie o granicach  literatury.        Inny patriotyczny tygodnik, "wSieci", też trzyma  poziom. Teraz cieszy się, że szwedzka organizacja Nordisk Ungdom potępiła  rodzinę Michników. Istnieją pewne wątpliwości co do tego, kto jest liczniejszy, Michnikowie czy organizacja Nordisk Ungdom. Nie ma jednak żadnych wątpliwości co  do charakteru tej organizacji. Nordisk Ungdom to Nordycka Młodzież, taka od  nordyka Breivika. Tak samo w czasie wojny nazywała się szwedzka odmiana  Hitlerjugend. Znowu wszystko fajnie poza jednym drobiazgiem: czemu "wSieci" nie  jest drukowane gotykiem?        Ale żeby nie było, że zajmuję się tylko  prawicą, zajmę się prawicą. Tą drugą, rządzącą, której nie nazywamy prawicą, bo  ta pierwsza jest tak na prawo, że od niej na prawo jest tylko płonąca tęcza i stodoła. Przy okazji referendum warszawskiego pani prezydent uznała,  że musi  wyglądać, jakby uznała, że miasto musi wyglądać.  I wzięła sobie pana od  estetyki, wybitnego architekta Piątka  (żadna rodzina, żeby nie było, że Piątek w piątek kumotersko o Piątku). Piątek miał walczyć z zalewem reklam, okazało się  jednak, że równie dobrze może walczyć z Zalewem Elbląskim. Bo ratusz olewa i  zalew, i Piątka. Piątek się podał do dymisji.  Najwyraźniej nie zrozumiał, że  pani prezydent dokonała odkrycia filozoficznego na miarę Arystotelesa albo  przynajmniej profesora Tatarkiewicza: estetyka to coś, co istnieje jedynie  podczas referendum. A i wtedy tylko na papierze.        A na zakończenie  wiadomość już jednoznacznie pozytywna: Artur Zawisza ogłosił, że jest Martinem  Lutherem Kingiem. Zawsze to przeczuwałem. Myślałem tylko, że będzie to częstszy  w takich przypadkach Napoleon. Cały tekst: http://wybo rcza.pl/1,75478,14958512,Judaszowi_sa_teczowi__a_Zawisza_czarny. html?utm_source=HP utm_medium=AutopromoHP utm_content=cukierek1  utm_campaign=wyborcza#Cuk#ixzz2kmkWS7Gz 