Poznaj wstrząsającą historię Anny Grodzkiej, pierwszej transseksualnej posłanki w polskim sejmie, która urodziła się jako Krzysztof! Swoją trudną drogę do tego, by być w pełni kobietą (proces zmiany płci formalnie zakończył się w 2010 r., kiedy miała 56 lat) opisuje w autobiografii pt. "Mam na imię Ania", właśnie ukazała się nakładem wydawnictwa W.A.B.  Kłopoty Krzysztofa, który czuł się Anią zaczęły się już w dzieciństwie. "Byłam dziwnym chłopcem. Mama wiedziała, że dziwnym. Załamywała ręce, kupując mi wypłakaną w sklepie skakankę. Kochała mnie nawet bardziej niż Święty Mikołaj, którego prosiłam w liście o lalkę, a on przyniósł mi pod choinkę hokejowe łyżwy i kilka ołowianych żołnierzyków. Kiedy zaczęłam chodzić do szkoły podstawowej, mój świat stał się znacznie większy, znacznie mniej bezpieczny i mniej przyjazny. Trzeba było dopasować się do wymagań i norm grupy. A ja byłam inna. Już w drugiej klasie przekonałam się, że nie pasuję do chłopców, i nie umiałam sobie z tym poradzić" - opisuje. Szybko dowiedziała się, że jest "dziwnym chłopcem", "lebiegą", "lalusiem", "mazgajem", "babą" i "babskim królem", bo bawił się z dziewczynkami.    W jej rodzinnym domu panowała dyscyplina, ojciec Józef był oficerem Wojska Polskiego, był wymagający i stanowczy. Nie lubił długich włosów u chłopców i było to powodem scysji między nimi. Kiedy miała kilkanaście lat, pod koniec lat 60., przeczytała w podręczniku seksuologii, że istnieje coś takiego jak transseksualność, ale zjawisko to wymienione było w rzędzie razem z: koprofilią (zjadanie odchodów), sakrofagią (zjadanie trupów), nekrofilią (stosunki seksualne z nieboszczykami) oraz obok takich "potworności", jak: masochizm, homoseksualizm, fetyszyzm. "Brrr! Jako dziecko po takiej dawce 'wiedzy' byłam przerażona, że jestem osobą chorą, odszczepieńcem, człowiekiem godnym pogardy. Trudno się zatem dziwić, że miałam problem z akceptacją siebie samej takiej, jaka naprawdę byłam" - wyznaje. Ubolewa, że wielu ludzi, którzy nie mają wiedzy wykraczającej poza te - jak je określa - zabobony sprzed 50 lat, traktują osoby transpłciowe jak chore czy zboczone, co jest przyczyną wykluczenia i dyskryminacji. Zwraca uwagę, że błędne myślenie polega też na przykładaniu stereotypowych męskich i żeńskich ról społecznych do konkretnych osób i ocenianiu ich na tej podstawie. Podkreśla, że ludzie są tak różnorodni, że nie mieszczą się w schematach i uproszczeniach. "Czujemy się albo kobietą, albo mężczyzną, bo tacy się rodzimy. I nie ma to związku z typem osobowości, charakterem, genitaliami czy temperamentem" - podkreśla.  (js) ( wp.pl ) Fragment książki Anny Grodzkiej :  fot. Marcin Kaliński WPROST "Tłukli mnie pięściami, kopali i wrzeszczeli: ty zbo­czeń­cu, ty cio­to!" "Pamiętam, że zapytałam mamę, kto to jest pedał, bo chłopcy wołali tak za mną. Od tego czasu mama zabroniła mi nosić do szkoły moją ulubioną lalkę szmaciankę. W trzeciej klasie nawet dziewczyny, widząc, że chłopaki się ze mnie naśmiewają, straciły ochotę na rozmowy ze mną i na zabawę. Bolało!" - pisze. Często wracał ze szkoły zapłakany, jak się okazało, swoim zachowaniem prowokował dzie­ci do agre­sji.  Anna Grodzka opisuje, jak dręczyli ją rówieśnicy w szkole: "Krystian wsunął ołówek pod spódnicę mojej szmacianej lalki Ani i charakterystycznie posapując, wsuwał i wysuwał ołówek, dźgając nim lalkę. Gdy chciałam mu ją wyrwać z rąk, Krystian się zamachnął.  Za pierwszym razem trafił mnie w ramię, drugi cios był celniejszy - prosto w usta. Poczułam słodkawy smak krwi. Byłam wyższa od Krystiana o pół głowy, w ogóle byłam w klasie najwyższa. Dzięki temu wytrzymałam grad ciosów, aż któryś z napastników podciął mi nogi. Przewróciłam się i wtedy kilku moich kolegów zwaliło się na mnie, tłukąc pięściami, tornistrem, kopiąc... Wrzeszczeli, wymyślając mi niewybrednie: ty zboczeńcu, ty cioto!".  Okres dojrzewania był dramatem. "Hormony grały. Zawsze byłam 'za duża', a teraz stawałam się również coraz bardziej męska. Ani krztyny kobiecości! Porażka! Szczęka poszerzała się z każdym miesiącem. W ramionach też się rozrastałam, co przyprawiało mnie o prawdziwą rozpacz. Na całe tygodnie popadałam w depresję, z której nie miałam się komu zwierzyć. Cierpiałam. Widziała to mama. Ale nawet jej nie umiałam powiedzieć, jak bardzo nienawidzę swojego ciała i powierzchowności. To, jak wyglądałam, było coraz bardziej sprzeczne z moim wyobrażeniem siebie takiej, jaką się akceptowałam. Pojawiły się poranne wzwody, pobrudzone rano ciało i pościel - niepokojące polucje! By­łam sobą zniesmaczona! To był przerażający i smutny dowód, że jednak w jakimś sensie jestem chłopcem. (...) Nienawidziłam swojego ciała coraz bardziej. Porastałam wstrętną sierścią. Czułam się chyba tak, jak czuł­by się człowiek, który zacząłby porastać łuską. Budziło to we mnie przerażenie! Wstręt! To było najgorsze. Ohydne. Może trudno w to uwierzyć, ale pamiętam, że już wtedy, może właśnie przede wszystkim wtedy, widok kudłów na moich nogach, rękach czy na piersi przyprawiał mnie niejednokrotnie o mdłości, a zawsze powodował smutek. Kilka razy zgoliłam włosy, ale mama zakazała mi tego. Odgrażała się, że nie da mi następnym razem zwolnienia z lekcji WF-u. Pamiętam, jak kiedyś, mimo zakazu mamy, goliłam włosy na rękach i płakałam. Z rozpaczy, z nienawiści do samej siebie, nacięłam (na szczęście tchórzliwie i płytko) ciało żyletką. Chciałam umrzeć, zniknąć, nie istnieć" - wyznaje. Postanowiła wtedy za wszelką cenę nauczyć się być chłopcem.  fot. Stach leszczyński TopNews - najpopularniejsze materiały WP.PL 