Czy dokarmianie ptaków jest dla nich dobre?  zapytał: NieTakaZnowMariolcia ( wiadomości.wp.pl )   1. Tak, ale tylko zimą. Kiedy śnieg przykrywa grunt, na którym zawsze coś ptak może znaleźć do jedzenia, a dzień zbyt krótki, by wyszukać wystarczająco dużo pokarmu na przetrwanie długiej nocy, rzeczywiście zorganizowana jadłodajnia może być jedynym ratunkiem. Gdy mróz ustępuje, a pokrywa śniegu znika należy ze spokojnym sercem zrezygnować z dokarmiania. Ptaki sobie już wtedy na pewno poradzą, nawet jeśli słabsze osobniki zginą. Pozwólmy, by następowała naturalna selekcja. Takie są prawa przyrody, a nasza ingerencja nawet wynikająca z najlepszych pobudek, niestety często przynosi skutki odwrotne do zamierzonych. Pamiętajmy, dla wielu ptaków miasto to już naturalne środowisko i są one przystosowane do warunków, w których żyją. Tylko zimą mają utrudnione zadanie.2. Nie karmmy byle czym! Całkowicie błędne jest przekonanie, że wszystkie resztki z naszego stołu nadają się do spożycia przez inne zwierzęta, w tym wypadku – ptaki. Nawet jeżeli rzeczywiście zostają zjedzone, to wcale nie oznacza, że pokarm był dla ptaków odpowiedni. Cóż po tym, że ptak ma pełen żołądek, skoro praktycznie najadł się trucizny. I tak na przykład, duży udział chleba w pokarmie wywołuje biegunki i ciężką chorobę – kwasicę, a solone jedzenie bardzo często prowadzi wręcz do śmierci ptaków, ponieważ zaburza gospodarkę wodną organizmu. Pamiętajmy, nasze jedzenie nie zawsze jest dobre dla zwierząt, czy to ptaków, czy kotów albo psów. Czym więc karmić? *    suche ziarna słonecznika, dyni, płatki owsiane, proso,*    suche pszenne pieczywo pokrojone w kostkę,*    pokrojone jabłka, rodzynki, morele,*    owoce czarnego bzu, jarzębiny, ligustru, porzeczek, aronii,*    nie solona słonina, łój, smalec.Tego nie wolno ptakom podawać!*    solonych resztek pożywienia,*    zjełczałej słoniny (przyjmuje się, że maksymalnie po 3 tygodniach wywieszona na zewnątrz słonina jest zjełczała)*    spleśniałego lub mokrego chleba.3. Nie każdy karmnik jest dobry!To bardzo ważny element mądrego dokarmiania ptaków. I nie rzecz w tym, by ładnie wyglądał, lecz by stanowił bezpieczną i zdrową jadłodajnię. Taki karmnik musi więc mieć daszek, aby rozłożony w nim pokarm maksymalnie długo mógł być suchy. Dobrze jest też, gdy istnieje możliwość łatwego posprzątania podłogi karmnika. Dzięki temu regularnie usuwamy stary, mokry, zepsuty pokarm oraz odchody ptaków, w których znajdują się przecież pasożyty i inne organizmy chorobotwórcze. Koniecznie też trzeba zadbać o to, by posilające się tam ptaki nie padły ofiarą drapieżników (głównie kotów lub krogulców). Powinno się więc karmnik ustawić na paliku lub zawiesić na gałęzi w miejscu, z którego ptaki będą miały dobry widok dookoła. Pozwoli im to uniknąć ataku znienacka.Warto ulokować karmnik w kilkumetrowej odległości od grupy kolczastych krzewów. Wtedy małe ptaki mogą tam bezpiecznie poczekać na odpowiedni moment, aby podfrunąć do karmnika lub przeciwnie szybko schronić się w zaroślach, gdy poczują zagrożenie. I oczywiście zwróćmy też uwagę, by miejsce ustawienia karmnika było spokojne, to znaczy by ptaki nie były tam niepokojone przez psy, samochody lub bawiące się dzieci. 