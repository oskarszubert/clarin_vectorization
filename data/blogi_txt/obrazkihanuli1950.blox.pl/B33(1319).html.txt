Za włamaniami do skrzynek pocztowych kryją się oszuści Kierownik Osiedla Przyjaźni Mirosława Adamkiewicz pokazuje zniszczone przez włamywaczy skrzynki pocztowe w bloku przy ul. 26 Kwietnia 69 (Fot. Cezary Aszkiełowicz / Agencja Gazeta)    To przebiegli oszuści stoją za włamaniami do skrzynek pocztowych na szczecińskich osiedlach. Kradną rachunki, podmieniają na nich numer konta i podrzucają niczego nieświadomym mieszkańcom. Dwa tygodnie temu "Gazeta" i szczecin.gazeta.pl napisały o tym,jak na osiedlach Kaliny, Przyjaźni i Klonowica ktoś włamuje się do skrzynek na listyi wyciąga z nich korespondencję, głównie rachunki.Po co? Tego nie wiedzieli ani przedstawiciele spółdzielni mieszkaniowej,ani policjanci. Liczba poszkodowanych przekroczyła setkę.Zagadkę rozwiązała jedna z firm telekomunikacyjnych (nie zgadza się na podanie nazwy): - Mieliśmy kilka podobnych przypadków.Ludzie twierdzili, że nam zapłacił, a my pieniędzy nie dostaliśmy - mówi pracownik firmy. - Pokazywali w biurze obsługi potwierdzenia, że pieniądze poszły. A u nas ich nie ma. W końcu nad sprawą usiadło kilka osób, które przeanalizowały rachunki. Okazało się, że zgadza się wszystko poza numerem konta.Nasz pracownik dotarł do artykułu na szczecin.gazeta.pl o kradzieży listów.I tak po nitce do kłębka doszliśmy, że to oszustwo.   Jak działają złodzieje? Opowiada policjant: - To typowe oszustwo. Złodzieje wyłamują zamki, zabierają rachunki, skanują je i w komputerowym programie zamieniają numer konta. Oczywiście nie założony na swoje imię i nazwisko, tylko na jakąś podstawioną osobę. Potem zaklejają koperty i wrzucają je do odpowiednich skrzynek. A ludzie po prostu płacą. Przecież mało kto sprawdza numer konta z fakturą z poprzedniego miesiąca.- Swoje rachunki zapłaciłam i wszystko jest w porządku, ale ja płacę wszystko przez internet - mówi pani Agnieszka, nasza czytelniczka, której ukradziono rachunki. - Ale moja mama ze wszystkim chodzi na pocztę. Takie podmienianie numeru rachunku to sposób na oszukanie starszych ludzi - twierdzi.Sprawdzajcie konta Szczecińska Spółdzielnia Mieszkaniowa, która jest administratorem bloków, w których włamywano się do skrzynek, od tygodnia wymienia je i ostrzega mieszkańców. - W dwóch klatkach wymieniliśmy łącznie ponad 30 skrzynek, w kolejnych po kilkanaście - mówi Mirosława Adamkiewicz, kierownik osiedla Przyjaźni. - Robimy to na nasz koszt, mieszkańcy nie płacą. Zgłosiliśmy sprawę do ubezpieczyciela, czekamy na odpowiedź. Mamy okres, gdy gospodarze domów roznoszą rachunki za czynsz. Zostali przeszkoleni, by ostrzegać mieszkańców, że są włamania i żeby uważać. Teraz, kiedy wiemy, po co złodzieje włamują się do skrzynek, rozwiesimy ogłoszenia na klatkach schodowych, by mieszkańcy, którym okradziono skrzynki, upewniali się, czy dokonują wpłaty na właściwy rachunek.Oszukani muszą zapłacić jeszcze raz Sprawa została zgłoszona na policję. W tej chwili firma telekomunikacyjna przygotowuje do prokuratury zawiadomienie o popełnieniu przestępstwa.Co z osobami, które pieniądze za telefon czy za telewizję wpłaciły na konta złodziei? - Niestety, będziemy domagali się tych wpłat na nasze konto. My nie odpowiadamy za to, że klient dał się oszukać - mówi przedstawiciel firmy telekomunikacyjnej.Potwierdzają to prawnicy.- Z przykrością stwierdzam, że w takiej sytuacji okradzione z korespondencji osoby będą musiały wnieść należności na rzecz adresatów rachunków - przyznaje mecenas Stefan Mazurkiewicz. - Natomiast utracone pieniądze będzie można próbować odzyskać od sprawcy, gdy zostanie ustalony. 