Wyciek gazu w centrum Warszawy. Strażacy na miejscu   (fot. nasygnale.pl)      Na terenie budowy II linii metra w centrum Warszawy doszło we wtorek do rozszczelnienia gazowej rury przesyłowej; strażacy zlokalizowali miejsce wycieku i wraz z pogotowiem gazowym usuwają awarię.  Do awarii instalacji gazowej doszło przy skrzyżowaniu ul. Marszałkowskiej i Świętokrzyskiej. W pobliżu domu handlowego Sezam wyczuwalny jest zapach gazu. Straż pożarna zabezpieczyła budynek oraz cześć terenu pobliskiej budowy metra.  Na miejscu pracuje 20 strażaków oraz technicy z pogotowia gazowego. - Do awarii doszło na terenie budowy drugiej linii metra. Miejsce wycieku gazu zostało zlokalizowane. Trwają prace pod nadzorem pogotowia gazowego. Nie wiadomo jeszcze jak doszło do awarii - powiedział mł. kpt. Cezary Gotowicki z komendy miejskiej PSP w Warszawie.  Rzecznik Prasowy konsorcjum AGP, które buduje II linię warszawskiego metra Mateusz Witczyński zapewnił, że awaria "nie miała związku z prowadzonymi pracami". - Do wycieku doszło z instalacji, która częściowo przebiega pod obszarem ogrodzonym przez naszą budowę. Zapewniliśmy służbom niezbędny dostęp do tego terenu - powiedział. Witczyński nie poinformował w jakim zakresie wyciek gazu może wpłynąć na pracę budowniczych metra. - Decyzję o tym, które roboty należy miejscowo przerwać podejmują na bieżąco służby - powiedział. Dodał, że dopiero po usunięciu awarii będzie można stwierdzić w jakim zakresie utrudniła ona prace. (jks) ﻿ 