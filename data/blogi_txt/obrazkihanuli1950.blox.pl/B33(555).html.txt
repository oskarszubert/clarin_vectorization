Na cmentarzach w całej Polsce jak co roku odbywają się charytatywne kwesty. Zebrane środki w głównej mierze zostaną przekazane na renowację pomników.      Na konserwację polskich i niemieckich nagrobków pochodzących z początku XX w.zbierają datki wolontariusze na szczecińskim Cmentarzu Centralnym- największej w Polsce nekropolii i trzeciej w Europie pod względem zajmowanej powierzchni. Jak powiedział prezes Stowarzyszenia na rzecz Cmentarza Centralnego Maciej Słomiński,kwesta na cmentarzu organizowana jest już po raz dziewiąty.Od pierwszej zbiórki pieniądze przeznaczane były na odnowienie zarówno polskich nagrobków,jak i tych poniemieckich. Przez prawie dziesięć lat odrestaurowano łącznie około 100 polskich i niemieckich pomników. Słomiński dodał, że stowarzyszenie odnawia nagrobki ważnych osób dla kultury i sztuki polskiego Szczecina.Do tej pory udało się odnowić na Cmentarzu Centralnym nagrobek m.in.polskiej aktorki Stanisławy Engelówny czy pionierów szczecińskiego życia muzycznego państwa Piotrowskich. W tym roku kwestujący zbierają datki m.in. na odrestaurowanie nagrobka Władysława Górzyńskiego;kompozytora i dyrygenta, który spoczął w Szczecinie. W 2011 r. zebrano prawie 12 tys. zł, odrestaurowano wtedy nagrobek Stanisława Czapelskiego reżysera i dyrektora wielu polskich teatrów oraz dwie poniemieckie płyty nagrobne z grobowca rodzinnego. Cmentarz Centralny, dawny Haupt Friedhof, założono w latach 1899-1900.Otwarto go w grudniu 1901 r. Generalny projekt nekropolii opracował szczeciński architekt Wilhelm Meyer- Schwartau.Był on także twórcą neoromańskiej kaplicy głównej (1900-1902). Na cmentarzu powstały oryginalne obiekty sztuki nagrobnej, projektowane przez artystów tej miary co Ernst Barlach, niemiecki rzeźbiarz i grafik. W starej części nekropolii znajdują się groby i pomniki słynnych szczecinian, m.in. projektantów cmentarza - Wilhelma Meyera Schwartau i Georga Hanniga, słynnego nadburmistrza Szczecina Hermanna Hackera, historyka i konserwatora zabytków Hugona Lemcke. W spisie konserwatora zabytków ujęto 34 poniemieckie nagrobki. W okresie II wojny na szczecińskiej nekropolii pochowano zwłoki tysięcy ofiar nalotów bombowych na miasto.Po 1945 r. polskie pochówki przeprowadzano na terenach wolnych, potem stopniowo likwidowano kwatery starsze. W strukturę cmentarza włączono dawny cmentarz garnizonowy i tereny wojskowe. Na terenie nekropolii spoczywa ok. 300 tysięcy osób. Na cmentarzu jest ok. 30 pomników, obelisków i tablic, poświęconych m.in. Tym, co nie powrócili z morza, Pamięci Sybiraków, Armii Krajowej,Pamięci Dzieci Nienarodzonych, Ofiar Hitlerowskich Obozów Koncentracyjnych; jest Pomnik Braterstwa Broni oraz obelisk Ku Czci Ofiar Stalinizmu. Warszawiacy ratują zabytki Starych Powązek Wielobarwne znicze, białe, żółte i fioletowe chryzantemy, wianki z suszonych kwiatów przynoszą w Dniu Wszystkich Świętych tłumy warszawiaków na Cmentarz Powązkowski w Warszawie. Poza odwiedzinami grobów chętnie dzielą się pieniędzmi na zabytki Starych Powązek. - Warszawskie Powązki to nie tylko piękna nekropolia, ale również najwspanialszy park rzeźby na otwartym powietrzu. W Polsce nigdzie nie ma tak wspaniałego zbioru zabytków jak tutaj, które stworzyli nasi najwybitniejsi artyści - powiedział przewodniczący Komitetu Opieki nad Starymi Powązkami Marcin Święcicki, który jako pierwszy rozpoczął 38. kwestę przy bramie św.Honoraty cmentarza w pobliżu kościoła św. Karola Boromeusza.Kwesta ma na celu zbiórkę pieniędzy na prace konserwatorskie najcenniejszych zabytków Powązek i potrwa do 4 listopada. Przewodniczący komitetu, na którego nawoływania "Na ratowanie zabytków Powązek!"i potrząsanie puszką odwiedzający cmentarz chętnie wrzucali datki,podkreślił, że reprezentowany przez niego komitet ma pod opieką ok. 2000 grobów,w tym ok. 1000 rzeźb-pomników nagrobnych. - To prawdziwy skarb i dobro narodowe.Polakom podczas zaborów w XIX w. nie było wolno budować pomników na ulicach lub placach,dlatego one powstawały tutaj. Musimy je chronić - przekonywał. Przypomniał też, że coroczna kwesta na Powązkach to dzieło Jerzego Waldorffa - pisarza, publicysty, krytyka muzycznego i znawcy sztuki, który w 1974 r. zainicjował powstanie komitetu. Warszawiacy odwiedzający cmentarz - zwrócił uwagę Święcicki - chętnie dzielą się pieniędzmi na odrestaurowanie powązkowskich zabytków.- Rano ludzie często mają zajęte ręce, ponieważ niosą torby pełne kwiatów i zniczy. Obiecują mi, że wrzucą datki do puszki nieco później przy wychodzeniu z cmentarza.Ale nie poddaję się i używam wówczas takiego chwytu mówiąc, że to nie szkodzi, i że bardzo chętnie potrzymam torby.I dzięki temu udaje mi się zebrać trochę pieniędzy nawet po godzinie dziewiątej - dodał z uśmiechem. - Nie wyobrażam sobie 1 listopada na Powązkach bez wrzucenia choćby kilku złotych na kwestę - zapewniła pani Zofia, która przyniosła ze sobą na cmentarz kilka odmian barwnych chryzantem. - Mimo wszystko, mimo tylu lat pracy konserwatorów, wciąż widzę tutaj wiele zaniedbanych grobów. Każdy kto tu przyjdzie, powinien podarować na ich renowację jeśli nie dwa złote, to chociaż złotóweczkę - podkreśliła. W tegorocznej kweście udział weźmie ponad 250 aktorów teatru i filmu;wśród kwestujących można spotkać m.in. Irenę Santor, Daniela Olbrychskiego, Krzysztofa Kowalewskiego,Magdalenę Zawadzką i Krzysztofa Daukszewicza.Z puszką na datki ma pojawić się również prezydent Warszawy Hannę Gronkiewicz-Waltz. Tradycyjnie kwestę wspierają zespół "Mazowsze" oraz członkowie Towarzystwa i Miłośników Kolejnictwa,którzy dbają m.in. o nagrobki zasłużonych kolejarzy.Na Powązkach nie zabrakło miłośników Wilna,którzy kwestowali na renowację wileńskiej nekropolii Starej Rossy.- Nikt kto przekazuje nam pieniądze na Rossę nie ma wątpliwości dlaczego to robi.Bardzo chętnie pomagają nam nie tylko ci, którzy mają korzenie wileńskie, ale w ogóle kresowe - mówiła Ewa Rybicka z Warszawskiego Towarzystwa Przyjaciół Wilna i Grodna. Stare Powązki odwiedził również prezydent Bronisław Komorowski, który w wypowiedzi dla stacji Polsat News podkreślił, że"to jest wyjątkowe miejsce, gdzie można odczytać historię Polski, historię Warszawy,ale i historie poszczególnych rodzin i warto to ratować z myślą o następnych pokoleniach". - Wiele już zostało uratowane, bo Powązki mimo, że są coraz starsze, są coraz piękniejsze- zaznaczył prezydent. Komorowski zaapelował też, o wsparcie kwesty na rzecz wileńskiej Rossy.- Byliśmy razem przed chwilą, z całą rodziną,na grobie dowódcy mojego ojca z partyzantki wileńskiej i z największa satysfakcją widziałem ten napis "Wilno" na grobie Adama Boryczki "Tońki". Pomyślałem sobie, że częściowo Wilno przeniosło się tutaj, do środka Polski, do Warszawy,że jest to Wilno, które gdzieś głęboko tkwi w dalszym ciągu w naszych sercachi w naszej pamięci zbiorowej, narodowej i warto o to dbać.Ja z największą satysfakcją sam wrzucę pieniążki z myślą o Rossie i serdecznie wszystkich proszę - tych, którzy mają choć kawałek Wilna, albo polskich kresów we współczesnych sercach polskich - proszę o zrobienie tego samego - przekonywał prezydent. Tuż przed godz. 10. na Powązkach pojawiła się aktorka Maja Komorowska, która od pierwszej kwesty przed 38. laty zbiera pieniądze do charakterystycznej puszki z napisem "Ratujmy Zabytki Powązek". - Jerzy Waldorff co roku, jak tylko zbliżał się 1 listopada,dzwonił do nas aktorów i aktorek i zapraszał mówiąc, że "zaprasza gwiazdy na cmentarz". Był wspaniały i jemu zawdzięczamy tę akcję, która trwa już tyle lat.Bardzo nam zależy, by tę niezłomność Jerzego Waldorffa w ratowaniu naszych zabytków podtrzymywać- powiedziała Komorowska. 