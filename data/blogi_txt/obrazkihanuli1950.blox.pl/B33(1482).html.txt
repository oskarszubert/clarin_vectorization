Zmarła aktorka Wanda Kruszewska, od 1945 roku związana z Narodowym Starym Teatrem. Dyrekcja oraz zespół z wielkim smutkiem przyjęli wiadomość o śmierci ich Koleżanki – poinformowała w czwartek PAP Agnieszka Więckowska ze Starego Teatru. Wanda Kruszewskabyła w zespole Starego Teatru jedyną artystką, która związała się z tą sceną od jej pierwszego powojennego sezonu 1945/46. Zawodu uczyła się podczas okupacji, uczęszczając do działającego tajnie Państwowego Instytutu Sztuki Teatralnej w Warszawie. Po wojnie zdała egzamin kwalifikacyjny przed komisją ZASP. Debiutowała rolą Księżniczki Olany w sztuce Jerzego Zawieyskiego "Masław" w reżyserii Janusza Warneckiego 19 grudnia 1945 roku. Młodej artystce partnerował Tadeusz Białoszczyński, a także - również rozpoczynający karierę sceniczną - Tadeusz Łomnicki i Władysław Sheybal. Jak podaje Elżbieta Bińczycka w sylwetce zamieszczonej na stronie Starego Teatru, wśród mistrzów, dzięki którym Wanda Kruszewska rozwinęła oraz ukształtowała swój talent i pod okiem których szlifowała rzemiosło, byli najwybitniejsi twórcy polskiego teatru: Władysław Woźnik, Edmund Wierciński, Roman Zawistowski, Władysław Krzemiński, Halina Gallowa, Bronisław Dąbrowski, Henryk Szletyński. Kostiumy projektowali dla niej legendarni scenografowie: Andrzej Pronaszko, Karol Frycz, Andrzej Stopka. Oryginalna uroda brunetki o wyrazistych rysach i pięknych zielonych oczach, mocny, sugestywny głos, naturalna ekspresja predestynowały artystkę do ról amantek w repertuarze dramatycznym m.in.: Desdemony w "Otellu" W. Szekspira (reż. Jerzy Karbowski), Tani w "Płodach edukacji" L. Tołstoja i Heleny w "Śnie nocy letniej" Szekspira (reż. Bronisław Dąbrowski). Reżyserzy wykorzystywali też talent wokalny aktorki, obsadzając ją w komediach muzycznych, np. w roli Hrabiny Andaluzji w "Jajku Kolumba" S. Flukowskiego, Cyganki Huguette w "Królu włóczęgów" B. Hookera i W. H. Posta. ( wiadomosci.wp.pl ) 