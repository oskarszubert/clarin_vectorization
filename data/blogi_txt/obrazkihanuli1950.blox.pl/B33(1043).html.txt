Baczyński odpowiada Kani. "Dlaczego? Bo przekroczyli kolejne granice łajdactwa" Jerzy Baczyński (Fot. Wojciech Olkunik / Agencja Gazeta) "Ta lustracyjna fala jest jeszcze gorsza, jeszcze mniej przyzwoita od poprzedniej, bo zakłada jakąś genetycznie dziedziczoną zdradę, istnienie całych rodzinnych klanów, środowisk, grup, które przez dekady knuły, jak zaszkodzić Polsce" - pisze w "Polityce" redaktor naczelny pisma Jerzy Baczyński. Odpowiada tak na publikację Doroty Kani pt. "Resortowe dzieci". Błędy, niedopowiedzenia, insynuacje - to zarzuty, z których autorzy książki "Resortowe dzieci" nie są w stanie się wybronić. Dociskani przez swoje środowisko - jak Dorota Kania przez Roberta Mazurka, Piotra Zarembę, czy nawet Bronisława Wildsteina - brną, że jedynie przedstawiają "system". I używają tego argumentu nawet do obrony umieszczenia w swojej publikacji osób, których nie da się nazwać "resortowymi". "Właściwie trudno powiedzieć, co lepsze: ignorować, bo wytknięcie wszystkich popełnionych w książce nadużyć wymagałoby setek stron sprostowań i komentarzy, co technicznie jest niewykonalne i moralnie absurdalne, czy jednak spotykać się przez lata w sądach z autorskim tercetem" - zastanawia się dzisiaj w "Polityce" naczelny pisma Jerzy Baczyński, według Kani, Marosza i Targalskiego właśnie "resortowe dziecko".   "Lustracja po polsku. Żaden historyk nie pokusi się o recenzję"Baczyński wytyka, że nawet przeprosiny, które można uzyskać w sądzie od wspomnianych autorów, nie będą miały wartości, bo będą "wymuszonym przyznaniem się do manipulowania materiałami". "Cóż, uchwalona przez polskie państwo ustawa o IPN daje osobom podającym się za dziennikarzy prawo wglądu we wszystkie akta dowolnie wybranych osób i robienia z nich dowolnego użytku. A że inni dziennikarze, poza grupką "niepokornych", z tego nie korzystają, to ich sprawa" - ubolewa naczelny "Polityki". Szef tygodnika podkreśla, że lustracja w Polsce właśnie na tym polega od lat, a żaden historyk "nawet nie pokusi się o recenzję warsztatowych i moralnych harców, wyczynianych z osobistych, biznesowych i politycznych pobudek".Reagować? Pozywać?Naczelny "Polityki" tłumaczy, dlaczego reaguje na publikację prawicy: po prostu jego zdaniem zostały przekroczone "kolejne granice łajdactwa". "Tu nikt nie ma prawa do obrony, do prywatności, do ochrony czci, nawet spokoju swoich zmarłych. To swoista zapowiedź tego, co z jeszcze większą siłą może uderzyć, gdyby PiS miało powrócić do władzy" - ostrzega Baczyński. Przeciwko Frondzie, która wydaje "Resortowe dzieci", wystąpił do sądu Jacek Żakowski. I wygrał. Sąd Okręgowy w Warszawie zakazał na rok publikacji książki "Resortowe dzieci. Media" z jego wizerunkiem na okładce. Książka z zaklejoną twarzą dziennikarza pozostaje w sprzedaży. Dziennikarz jednak nie ustępuje - domaga się zadośćuczynienia w wysokości 20 tys. zł oraz dołączenia do egzemplarzy "Resortowych dzieci" komunikatu: "Umieszczenie na okładce książki wizerunku pana Jacka Żakowskiego może naruszyć jego dobra osobiste ze względu na to, że żadne fakty nie uzasadniają przypisania mu cech objętych tytułem książki".Żakowski chce również, aby przeprosiny wydawnictwa ukazały się w tygodniku "Polityka", "Gazecie Polskiej", "Gazecie Polskiej Codziennie", "Gazecie Wyborczej" i na Fronda.pl.( wiadomosci.gazeta.pl ) 