Pod hasłem: "Kontroluj ciśnienie krwi. Zmniejsz ryzyko zawału serca i udaru mózgu"obchodzony jest dziś Światowy Dzień Zdrowia. Wiceminister zdrowia Krzysztof Chlebus mówi,że w tym roku Światowa Organizacja Zdrowia zwraca uwagę na nadciśnienie tętnicze, bo jest to jedna z najgroźniejszych chorób cywilizacyjnych. Rozwija się podstępnie, nie ma objawów. Profesor Krzysztof Narkiewicz konsultant krajowy w dziedzinie hipertensjologii wyjaśnia, że nadciśnienie stwierdza się, gdy pomiary w różnych dniach przekraczają wartość 140/90 mmHg. Dodał, że wysokie ciśnienie krwi zwiększa ryzyko udaru mózgu, chorób serca i niewydolności nerek. Czynnikami ryzyka wysokiego ciśnienia krwi są między innymi dieta bogata w tłuszcze nasycone, nadmierne spożycie soli, nadwaga i otyłość, brak aktywności fizycznej, nadmierne spożywanie alkoholu, palenie tytoniu oraz stres. Nadciśnienie tętnicze ma 10 milionów Polaków. Według prognoz do 2035 roku na tę chorobę będzie cierpieć około 15 milionów osób. (miko) 