Nawilżanie powietrza w sezonie grzewczym Jesień i zima to czas sprzyjający infekcjom górnych dróg oddechowych. Często mylimy je z objawami występującymi u osób, które przebywają w suchym i przegrzanym mieszkaniu. Suche powietrze powoduje problemy ze śluzówką nosa i gardła. Dodatkowo pojawiają się kłopoty ze snem, co znacznie osłabia koncentrację w ciągu dnia. Przedstawiamy kilka prostych trików, które pomogą Ci nawilżyć powietrze mieszkaniu.   1.Używaj nawilżaczy powietrza.    Na rynku obecnie dostępne są trzy rodzaje nawilżaczy.   Parowe: Ich sposób działania polega na gotowaniu wody przez specjalną grzałkę, która po uzyskaniu odpowiedniej temperatury wytwarza parę. Ultradźwiękowe: Działają w oparciu o ultradźwięki, które rozbijają cząsteczki wody. W ten sposób tworzą mgiełkę, która nawilża powietrze.      Ewaporacyjne: Ich działanie polega na zjawisku ewaporacji, czyli naturalnego odparowywania wody ze specjalnego wkładu nawilżającego. Ewaporacja to najbardziej naturalny i najzdrowszy sposób nawilżania powietrza. Takie nawilżacze wyposażone są w specjalne maty ewaporacyjne, które także oczyszczają powietrze z drobinek kurzu i pyłków.    2. Napełnij duży garnek zwykłą wodą i postaw go blisko źródła ciepła. W ten sposób woda będzie parować. Jeśli uważasz, że garnek nie będzie się dobrze prezentował, zamień go na przykład na ozdobne doniczki. Możesz też rozwiesić mokre ręczniki na kaloryferze, jednak przed tą metodą ostrzegają pediatrzy. Mokre rzeczy położone na rozgrzanym kaloryferze wytwarzają tzw. „ciężką parę”, która nie jest najlepsza dla małych dzieci. 3. Po kąpieli w wannie nie spuszczaj od razu wody. Otwórz drzwi od łazienki i pozwól wilgotnemu powietrzu rozejść się po domu. Pozostawiona woda będzie parować, dopóki się nie schłodzi.    4. Kup olejek eteryczny o ulubionym zapachu. Spryskaj nim ściereczki i powieś w miejscach, w których najczęściej przebywasz. To doskonały sposób na inhalację układu oddechowego - w dodatku bardzo przyjemny i relaksujący.   5. Dobrym sposobem jest wieszanie mokrego prania w głównym pomieszczeniu. Mimo iż jest to mało estetyczne, skutecznie odświeży powietrze w domu. 6. Nie zapominaj o otwieraniu okien minimum raz dziennie, przynajmniej na 5 minut. Przy dużym mrozie chociaż uchylaj okno. Najlepiej wietrzyć mieszkanie rano i wieczorem.   7. Decydując się na uszczelnianie okien postaraj się, by chociaż jedno okno w domu pozostało niezabezpieczone.    8.   Wietrz pomieszczenie w którym śpisz minimum 30 minut przed snem. Następnie poczekaj, aż znów się nagrzeje i połóż się spać. Sen w takim pokoju sprawi, że obudzisz się wypoczęty.      9. Dobrze jest się zaopatrzyć w specjalne pojemniki do zawieszania na grzejnikach. Można je napełnić tylko wodą, ale jeszcze lepsze są napary ziołowe, które nie tylko nawilżą, ale i odświeżą powietrze w mieszkaniu. Pojemnik można zastąpić miseczkami z wodą lub ręcznikiem zamoczonym w naparze i ułożonym na kaloryferze.  Pomysły na domowe odświeżacze powietrza przedstawiamy poniżej.  10.    Nic nie nadaje takiego aromatu jak świeżo upieczone ciasto lub pieczywo. Efekt poprawionego samopoczucia - gwarantowany. 11.    Systematycznie sprzątaj cały dom. Kurze z mebli ścieraj mokrą szmatką by nie wirowały w powietrzu. Odkurzaj dywany, a na koniec przecieraj je wilgotnym mopem. Przed odkurzaniem uchyl okna.   12.    Hoduj rośliny doniczkowe. Cenne są zwłaszcza te o bujnych liściach, ponieważ sukcesywnie oddają przez nie do otoczenia wodę pobraną z gleby.   Nie tylko kwiaty są ważne. Swoją rolę doskonale odgrywają również świeże zioła. Możesz je kupić w doniczkach, lub posiać samodzielnie. Po pierwsze odświeżą powietrze, a po drugie wniosą do Twojej kuchni nowe, niepowtarzalne zapachy i smaki.      13.    Jeśli jesteś nałogowym palaczem i zdarza Ci się zapalić w domu, koniecznie zaopatrz się w świeczki antynikotynowe, które usuwają zapach tytoniu. Często wietrz cały dom albo najlepiej rzuć ten okropny nałóg.      14. Uważaj z kadzidełkami i świeczkami zapachowymi. W zimie powinniśmy je stosować z umiarem, gdyż w uszczelnionych mieszkaniach mogą wydzielać szkodliwe substancje takie jak toluen, powodujący zawroty głowy.   Domowe „mikstury” nawilżające i odświeżające powietrze   Jabłka z cynamonem Gotuj długo i na małym ogniu (bez przykrycia) kompot z jabłek z dodatkiem cynamonu i goździków.      Lipa z miętą   Zalej po garści ziół (albo po 4 torebki) 3 litrami wody, gotuj na małym ogniu pod przykryciem i  odstaw na chwilę. Następnie wyjmij zioła i przelej wywar do pojemnika na kaloryfer lub namocz nim ręcznik.   Igły sosnowe lub jodłowe   5 łyżek igieł zalej 3 litrami wrzątku, zagotuj i trzymaj na małym ogniu ok. 20 minut. Odcedź, wywar i wlej do pojemnika. Możesz dodać kilka kropelek olejku sosnowego.       Szałwia z rumiankiem i melisą   4 łyżki szałwii, rumianku i melisy zalej 3 litrami wrzącej wody, odstaw pod przykryciem na 20 minut i odcedź. Napar wlej do pojemnika lub zamocz w nim ręcznik i połóż na grzejniku.  Taka mieszanka poprawi Ci nastrój i złagodzi napięcie. Polecamy stosować w sypialni.      Lawenda   5 łyżek suszonych kwiatów lawendy zalej 3 litrami wrzątku i podgrzewaj na maleńkim ogniu przez 10 minut. Przelej do pojemnika lub namocz w wywarze ręcznik i połóż go na kaloryferze. Lawendowy olejek nawilży powietrze i ukoi nerwy. Rozmaryn   5 łyżek suszonego rozmarynu zagotuj w 3 litrach wody, odcedź i wywar wlej do pojemnika lub zamocz w nim ręcznik. Połóż na kaloryferze. Rozmaryn doda energii i poprawi nastrój. Doskonale wpływa także na cerę. W skrócie: Niezastąpiony jesienno-zimowy zestaw to nawilżacz, zioła, olejek eteryczny, woda morska, którą można nawilżać śluzówkę nosa przed snem, spacery, wietrzenie mieszkania, odpowiednia temperatura i duże ilości picia.       Róża Sarbiewska/Deccoria.pl Foto: ©123RF/PICSEL, © Bauer 