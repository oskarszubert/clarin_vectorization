Źle się dzieje w państwie duńskim. Jak wieść gminna niesie, małżeństwo Oli Kwaśniewskiej z Jakubem Badachem znalazło się na zakręcie. Teraz jedyna nadzieja w Bogu, a dokładniej we wspomnieniu narodzin jego syna.  Jak donoszą kolorowe dzienniki, bajkowego małżeństwa nie omijają przyziemne kłopoty. Niewiele wody upłynęło w Wiśle, odkąd Kwaśniewska powiedziała sakramentalne "tak", a już po raz kolejny słyszymy o jej małżeńskich problemach. Gazety nie mają problemu ze znalezieniem osoby winnej całej sytuacji.Jest nią oczywiście Kuba Badach, który postanowił własnoręcznie zarabiać na chleb, zamiast np. pasożytować na rodzicach.To karygodne zachowanie, w połączeniu z brakiem wylewnego okazywania uczuć na ulicach, wywołuje kolejne spekulacje. - Ola i Kuba woleli wybrać się w romantyczną podróż poślubną, niż na gwałt kończyć mieszkanie - opisuje "Fakt" powołując się na anonimowego znajomego. Szara codzienność, brak nowego mieszkania i koncerty zabijają miłość gołąbeczków, którym kibicuje niemal cała Polska. Na szczęście, jest nadzieja. W Bogu. "Boże Narodzenie w gronie najbliższych z całą pewnością sprawi, że Ola i Kuba znów będą mogli do woli nacieszyć się i sobą, i rodzinną atmosferą" - czytamy w gazecie. Z niecierpliwością czekamy, aż bożonarodzeniowa atmosfera uratuje szczęście Kwaśniewskiej, licząc (wraz z popularnymi dziennikami), iż pod choinką znajdą oni dziecko, lub przynajmniej pałac. I wtedy okaże się, że chwila rozłąki wyszła im na dobre. Bo przecież z miłością jest jak z masłem - odrobina chłodu przywraca jej świeżość. Naczelny Politykier Kraju źródło: Politykier.pl, Fakt 