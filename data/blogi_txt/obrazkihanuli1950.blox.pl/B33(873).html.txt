Papież ostro krytykuje "kapłanów kombinatorów" i "biznesmenów": Bałwochwalcy!      Papież Franciszek (Fot. Alessandra Tarantino AP)           Zobacz zdjęcia (4)    Papież Franciszek potępił zjawisko służalczości, próżności i narcyzmu wśród księży. W kazaniu w Domu św. Marty w sobotę mówił, że są kapłani skoncentrowani na rzeczach sztucznych i pretensjonalnych. Skrytykował też księży "biznesmenów" i "kombinatorów".    - Jesteśmy namaszczeni przez Ducha Świętego, a kiedy ksiądz oddala się od Jezusa Chrystusa, może stracić to namaszczenie - powiedział Franciszek cytowany przez Radio Watykańskie. - W rezultacie - dodał - taki ksiądz staje się służalczy.Podczas mszy w watykańskiej rezydencji,w której uczestniczył przewodniczący episkopatu Włoch kardynał Angelo Bagnasco wraz z grupą księży ze swej diecezji w Genui, papież podkreślił: - Ileż zła wyrządzają Kościołowi ci służalczy księża, ci, którzy skupiają swe siły na rzeczach sztucznych, na próżności, na pretensjonalnym języku? Ileż razy mówi się z bólem: ten to ksiądz motyl, bo zawsze unosi się w próżni,nie ma relacji z Jezusem Chrystusem, stracił namaszczenie.   Przestrzegł, że księża, chcąc w pełni odpowiedzieć na powołanie, nie mogą stawać się "kapłanami kombinatorami" i "biznesmenami". Franciszek podkreślił, że wierni mają intuicję i potrafią odróżnić prawdziwego księdza od tego, który zabłądził.- My, księża, mamy wiele ograniczeń, jesteśmy grzesznikami, wszyscy. Ale jeśli idziemy do Jezusa Chrystusa, jeśli szukamy Pana w modlitwie, w modlitwie o wstawiennictwo, jesteśmy dobrymi księżmi, choć jesteśmy grzesznikami - zauważył. - Jeśli zaś oddalamy się od Jezusa Chrystusa, musimy to sobie zrekompensować innymi zachowaniami, światowymi. I tak oto mamy takie postaci: księdza kombinatora, księdza biznesmena.- To Jezus - przypomniał papież - musi być w centrum życia księży. Jeśli nie jest, tracimy wszystko. I co damy ludziom? - zapytał.Franciszek wyznał, że piękne jest to, iż można spotkać księży, którzy poświęcają się ze wszystkich sił jako kapłani: - Ludzie o takich mówią: "Tak, ten to ma niezły charakterek, ale to ksiądz!". Kiedy zaś ludzie widzą księży bałwochwalców, którzy zamiast Jezusa mają bożków, którzy są czcicielami Boga narcyza, wtedy mówią: "Ale biedak". ( metroman.gazeta.pl ) 