Światowe Dni Młodzieży skończyły się finansową klapą. Kościół ratuje się, sprzedając Dom Biednych Jacek Kowalski      W pożegnalnej mszy Światowych Dni Młodzieży w Rio na plaży Copacabana uczestniczyło około trzech milionów ludzi (Fot. PAULO WHITAKER REUTERS)                 Po Dniach Młodzieży w Rio zostały gigantyczne długi. Jak duże - tego tamtejsza kuria nie ujawnia. Lecz o skali zadłużenia świadczy fakt, że Kościół sprzedaje zabytkowy budynek za równowartość 61 mln zł i oświadcza: To wystarczy na pokrycie części zobowiązań.    O problemach kurii z Rio pisze brazylijski dziennik - "Folha de S. Paulo".Tuż przed rozpoczęciem Światowych Dni Młodzieży ich koszt oszacowano na ponad 350 mln dol. Tylko jedną trzecią z tego pokrył brazylijski rząd, resztę miał dać Kościół. Jak się okazuje, nie dał rady.   Prasa rozpisuje się na temat kłopotów finansowych kurii i związanej z nimi sprzedaży zabytkowego Domu Biednych im. Matki Bożej z Copacabana. Do końca lat 80. znajdował się tam franciszkański szpital. Później kuria wynajmowała budynek szpitalowi świeckiemu. Teraz poszedł pod młotek i uzyskał cenę 46 mln reali (ponad 61 mln zł). Kupił go dotychczasowy wynajmujący - konsorcjum zarządzające siecią szpitali.Jak donosi "Folha de S. Paulo" pod koniec lipca arcybiskup Rio Orani J. Tempesta próbował rozmawiać z przedsiębiorcami na temat poszukiwania rozwiązania problemu zadłużenia. W efekcie negocjacji dwa tygodnie temu doszło do opisywanej transakcji. Na tym jednak nie koniec, bo długi są tak duże, że - jak informuje przewodniczący komitetu organizacyjnego ŚDM bp Paulo Cézar Costa - kuria rozważa już sprzedaż kolejnych należących do niej obiektów.( metromsn.gazeta.pl )Wyprzedawanie majątku na pokrycie długów brazylijska gazeta nazywa "pozbywaniem się dziedzictwa Kościoła katolickiego".Kolejne Światowe Dni Młodzieży odbędą się w 2016 roku w Krakowie. Stolica Małopolski liczy na to, że wydarzenie, oprócz zysków promocyjnych, przeniesie miastu także wymierne korzyści finansowe.- To jest tak wielkie wyróżnienie - dla Polski, dla polskiego Kościoła i oczywiście dla samego Krakowa - że trudno określić je jakąkolwiek miarą - mówił tuż po ogłoszeniu decyzji prezydent Krakowa Jacek Majchrowski. - Na świecie jest wiele miejsc, które starają się o ten zaszczyt. My ten zaszczyt zawdzięczamy przede wszystkim bł. Janowi Pawłowi II i wyjątkowej więzi papieża z Krakowem.Jak twierdzi Jacek Majchrowski, dla Krakowa to wydarzenie będzie miało ogromną wartość promocyjną. - Przyjadą tu miliony młodych ludzi, którzy z pewnością zachwycą się naszym miastem, a później staną się jego ambasadorami na całym świecie - mówił prezydent Krakowa.Według badań Małopolskiego Urzędu Marszałkowskiego przeciętny turysta przyjeżdżający do Krakowa zostawia w mieście 700 zł, a zagraniczny - 2100 zł. "Szacując, że spośród spodziewanych w Krakowie 2 mln gości co najmniej 500 tys. przyjedzie z zagranicy, możemy się spodziewać, że łącznie wydadzą u nas nawet około 1 mld zł. Przy czym połowę z tej sumy wydadzą rodacy, a połowę obcokrajowcy" - prognozował portal Money.pl. 