W rozmowie z Wirtualną Polską szef telewizji publicznej stwierdza, że zaproponowana przez Ministerstwo Kultury opłata w wysokości ok. 10 zł to za mało, by można było mówić o zwiększeniu czasu antenowego dla programów misyjnych.  - 10 zł opłaty audiowizualnej to byłoby ustabilizowanie sytuacji finansowej telewizji na obecnym poziomie. Zwolniłoby nas to z obowiązku nerwowej pogoni za reklamą z tygodnia na tydzień - stwierdza Braun.  Jego zdaniem ustawodawca, określając wysokość przyszłej opłaty audiowizualnej, musi jasno określić, jakie są obowiązki publicznego nadawcy. Zbyt niska wysokość następcy abonamentu oznaczać będzie, że TVP się nie zmieni.  - Ustawodawca głosując, czy będzie to 10 zł, 11, 15 czy jak w Czechach 25 zł, decyduje, czy chce mieć w ciągu roku dwadzieścia premier Teatru Telewizji czy może pięćdziesiąt - mówi Juliusz Braun.  Dodaje też, że misyjność prowadzonej przez niego telewizji może wzrosnąć dopiero wtedy, gdy opłata sięgnie ok. 20 zł miesięcznie od gospodarstwa domowego. Zaznacza jednocześnie, że nie oznacza to całkowitego zniknięcia  reklam z anteny. Zdaniem Brauna, ich minimalna  ilość musi pozostać, bo czynnik komercyjny też ma znaczenie przy ocenianiu pracy telewizji publicznej. Najważniejsze są jednak pieniądze od obywateli, bo to one w znacznej mierze powinny tworzyć budżet TVP.  - Funkcjonowanie na poziomie podobnym do obecnego, ale ustabilizowanym, bezpiecznym  dającym jakąś możliwość inwestowania to jest jakieś 1,8 mld zł. Zwiększenie produkcji audiowizualnej: kulturalnej, edukacyjnej,  historycznych seriali, co jest w mediach publicznych strasznie ważne, to jest rząd 2,2 mld zł - mówi w rozmowie z Wirtualną Polską Juliusz Braun.  W 2012 roku wpływy abonamentowe wzrosły do kwoty 550 mln zł. Z tej kwoty 253 mln zł powędrowało na konta TVP. Planowana przez Ministerstwo Kultury i Dziedzictwa Narodowego zmiana sposobu pozyskiwania pieniędzy na media publiczne zakłada zastąpienie dzisiejszego abonamentu przez opłatę audiowizualną. Według dzisiejszych stawek każdy posiadacz telewizora powinien uiszczać na poczcie na rzecz mediów publicznych nieco ponad 19 zł. Robi to jednak ok. miliona gospodarstw domowych, choć powinno dziesięć razy więcej. ( wiadomości.wp.pl ) 