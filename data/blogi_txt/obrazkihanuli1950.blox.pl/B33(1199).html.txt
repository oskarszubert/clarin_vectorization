Kazimiera Szczuka będzie "jedynką" listy koalicji Europa Plus Twój Ruch w wyborach do PE w Bydgoszczy, a Barbara Nowacka - w Lublinie - poinformował szef Twojego Ruchu Janusz Palikot. Kandydatki podkreśliły, że listy tej koalicji "zapewniają równość".    - Prawdziwe, rzeczywiste liderki polityczne i społeczne - powiedział Palikot o kandydatkach. Jak przekonywał, bez wysiłku Szczuki i Nowackiej nie byłoby możliwe zbudowanie kiedyś Ruchu Palikota, a dzisiaj koalicji Europy Plus i Twojego Ruchu "jako partii parytetu i suwaka (czyli naprzemiennego ustawienia kobiet i mężczyzn na listach).Zapewnił, że na listach tej koalicji będzie obowiązywał "pełny parytet i pełny suwak", dlatego będą to "dokumenty historyczne". Palikot ocenił, że oznacza to "nową epokę". Lider TR przekonywał też, że to właśnie Szczuka i Nowacka "mogą powiedzieć stop faszyzacji, która jest największym symbolem patriarchatu w polityce europejskiej". 