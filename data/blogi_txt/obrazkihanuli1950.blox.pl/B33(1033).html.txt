Rówieśnicza cyberprzemoc - coraz więcej przypadków w Polsce. IAR fot. Thinkstockphotos   IDŹ DO OPINII  Rośnie liczba zgłoszeń przemocy rówieśniczej w internecie. Nękanie w sieci to około 40 procent wszystkich przypadków zgłaszanych do "Helpline"- portalu i infolinii przyjmujących zgłoszenia niepożądanych treści w internecie.  Koordynatorka Helpline Marta Wojtas z Fundacji Dzieci Niczyje powiedziała, że przemoc w internecie ma różne formy. Nawet, gdy ma stosunkowo niegroźny początek, narasta gdy dołączają kolejni agresorzy. - Najczęściej pojawia się agresja słowna jak złośliwe komentarze i wyzwiska, ale są też groźby, pojawiają się także przypadki przejmowania kont w portalach lub tworzenie fałszywych kont po to aby komuś zaszkodzić, tworzenie fałszywych tożsamości. Sporo przypadków dotyczy publikowania zdjęć i filmów, które maja na celu obrażenie lub ośmieszenie kogoś - mówi Marta Wojtas.    Koordynatorka Helpline zaznacza, że doświadczenie agresji w internecie ma bardzo poważne skutki psychiczne. - Młode osoby są bardzo wyczulone na swoim punkcie i z racji wieku i z powodu rangi jaką przypisują ocenom swoich rówieśników. Przeżywają takie ataki dużo silniej niż wydaje się dorosłym. Boją się przyznać, że taka przemoc się dzieje, w konsekwencji pojawia się poczucie bezsilności i bezradności, które się pogłębia - tłumaczy Marta Wojtas.  Koordynatorka Helpline zachęca rodziców, aby byli w jak najlepszym kontakcie ze swoimi dziećmi, by byli dla nich wsparciem w sytuacji agresji rówieśników. Jak dodaje przedstawicielka Helpline konieczna jest też duża ostrożność w korzystaniu z portali społecznościowych, zwłaszcza kiedy umieszczamy tam zdjęcia, filmy czy wpisy, które są widziane przez innych i komentowane. Zdarzają się przypadki publikowania w sieci z pozoru niewinnych filmów lub zdjęć, pod którymi pojawiają się złośliwe komentarze, a te łatwo mogą stać się zalążkiem cyberprzemocy, kiedy pojawiają się pod nimi kolejne agresywne czy złośliwe uwagi. - Trudno powiedzieć co zapoczątkuje tę cyberprzemoc, dlatego warto dokładnie zastanowić się co publikujemy - mówi Marta Wojtas.  Niedawno brytyjska nastolatka nękana w internecie popełniła samobójstwo. Marta Wojtas zachęca młodzież i dzieci do zgłaszania szkodliwych treści do Helpline lub do organów ścigania gdy wpisy są agresywne i naruszają dobre imię danej osoby, lub gdy tworzone są jej fałszywe profile w portalach społecznościowych. Jeszcze przed wakacjami Fundacja Dzieci Niczyje wydała przewodnik "Dbaj o fejs", podpowiadający jak bezpiecznie korzystać z najpopularniejszego w Polsce portalu Facebook. Podobne publikacje mają być przygotowane także na temat innych portali zyskujących coraz więcej młodych użytkowników, jak Twitter czy ask.fm. (miko) ( wiadomości.wp.pl ) 