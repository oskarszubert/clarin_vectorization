Najbardziej skandalizujący film 2014 Chyba żadna z tegorocznych premier nie jest równie wyczekiwana jak najnowszy film etatowego skandalisty z Zentropy, eks-dogmatyka Larsa Von Triera. Duńczyka od pewnego czasu interesują tematy największe i ostateczne: w ostatnich projektach mierzył się m.in. z niewolnictwem i imigracją („Dogville”, „Manderlay”), złem wpisanym w porządek natury („Antychryst”) czy nawet końcem świata („Melancholia”).W „Nimfomance”  bierze na warsztat seks – i do tego w wydaniu obsesyjnym. Wokół filmu od momentu ogłoszenia pomysłu wybuchały kolejne skandale. Znany ze wzbudzania kontrowersji  reżyser pewnikiem nie posiadał się z radości. A możemy mieć pewność, że to nie koniec awantury związanej z jego najświeższym dziełem.  ( materiały prasowe ) Nudzą Larsa takie sprawy – ciągła praca, brak zabawy Znany ze swojego ekscentryzmu von Trier od samego początku kariery wiedział jak robić szum wokół swojej osoby – i to nie tylko za pomocą sztuki.  Wystawienie środkowego palca w stronę canneńskiego jury, które nagrodziło „Bartona Finka” zamiast jego „Europy”, obraza duńskiej rodziny królewskiej czy słowa zrozumienia dla Hitlera i samomianowanie się nazistą podczas konferencji towarzyszącej premierze „Melancholii” nad Lazurowym Wybrzeżem to tylko wierzchołek góry lodowej. Niesymulowana scena seksu w „Idiotach”, produkowanie feministycznego porno we własnej spółce Zentropa czy kopulująca para już na samym plakacie „Antychrysta” wywoływały głosy sprzeciwu, robiąc tym samym filmom i ich twórcy darmową reklamę. fot. AFP 