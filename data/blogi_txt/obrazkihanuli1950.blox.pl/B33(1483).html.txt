Zmarł kardynał Józef Glemp - poinformował metropolita warszawski kard. Kazimierz Nycz. Kardynał zmarł w środę o godz. 21.30, w szpitalu przy ul. Płockiej w Warszawie.Warszawska Kuria Metropolitalna podała,że informacje na temat uroczystości pogrzebowych zostaną przekazane w najbliższym czasie. Kardynał Glemp miał 83 lata, chorował na nowotwór płuc. W marcu ubiegłego roku kard. Glemp poinformował, że przeszedł operację płuca związaną z usunięciem zmian nowotworowych. Prymas senior podkreślił, że stwierdzono u niego złośliwy narost na dolnym płacie prawego płuca. - Miałem wątpliwości, czy godzi się podejmować operację w moim podeszłym wieku.  Lekarze wątpliwości nie mieli - napisał wtedy kard. Glemp w oświadczeniu przekazanym prasie.- Nie mam nic do ukrycia, a nawet mniemam, że podanie szczegółów o kondycji fizycznej ułatwi skierowanie myśli do Dawcy życia i do Tej,którą nazywamy Uzdrowieniem chorych - tłumaczył.  Pomimo choroby, kard. Glemp w ostatnich miesiącach uczestniczył w najważniejszych uroczystościach kościelnych, brał udział w w sierpniowej wizycie patriarchy Moskwy i całej Rusi Cyryla I w Warszawie.Ostatnie lata życia prymas senior spędził w swojej rezydencji w warszawskim Wilanowie. Kard. Glemp zainicjował tam budowę Świątyni Opatrzności Bożej, w której znajduje się Panteon Wielkich Polaków.                  Kardynał Józef Glemp był prymasem Polski w latach 1981-2009.Pełnił też funkcję metropolity gnieźnieńskiego i warszawskiego oraz przewodniczył Konferencji Episkopatu Polski. Wielokrotnie podkreślał, że Kościół jest przede wszystkim strażnikiem sprawiedliwości i miłościi że w swej biskupiej posłudze stara się promować zasady Soboru Watykańskiego II. Arcybiskup Józef Glemp otrzymał godność kardynalską w 1983 roku. Był już wtedy od blisko dwóch lat Prymasem Polski. Został nim mianowany 7 lipca 1981 roku, po śmierci kardynała Stefana Wyszyńskiego. Kierował Kościołem w Polsce w trudnym okresie stanu wojennego, ogłoszonego przez władze komunistyczne. W pierwszych kazaniach, wygłoszonych 13 grudnia 1981 roku apelował "o spokój,o zaniechanie gwałtów, o zażegnanie bratobójczych walk".Podkreślał jednocześnie, że "władza w stanie wojennym nie jest władzą dialogu". W teczkach SB W 2005 r. Katolicka Agencja Informacyjna ujawniła materiały z IPN, z których wynikało, że przez 15 lat (od 1964 do 1979) SB próbowała skłonić do współpracy ks. Glempa (nadano mu pseud. Glon). Uznano go nawet za kandydata na tajnego współpracownika.Z zemsty za odmowę współpracy władze PRL udaremniły w 1975 r. nominację Glempa na arcybiskupa wrocławskiego,a w 1977 - na arcybiskupa poznańskiego. Teczka ks. Glempa kończy się uznaniem,że nie nadaje się on na tajnego współpracownika.Wpis zamykający sprawę został sporządzony w momencie,gdy ks. Glemp został mianowany - 4 marca 1979 r. - biskupem warmińskim. Dziełem, któremu kard. Glemp poświęcił się w ostatnich latach,była budowa Świątyni Opatrzności Bożej w warszawskim Wilanowie - ma to być wotum Ojczyzny za uchwalenie Konstytucji 3 Maja, odzyskanie niepodległości i wybór papieża- Polaka.  (ks, mj) TopNews - najpopularniejsze materiały WP.PL 