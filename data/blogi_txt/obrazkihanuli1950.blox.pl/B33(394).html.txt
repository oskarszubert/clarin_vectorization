Marcin Kaczmarczyk ( wp.pl ) Plac Wilsona. Za tą witryną był bank, teraz jest Amrit Kebab. Zdjęcie z listopada 2009 roku (Fot. Adam Kozak / Agencja Gazeta) Warszawska sieć restauracji Amrit Kebab zmieniła nazwy w menu. Słowo "baranina" zastąpiła "wołowina". Mięso jednak nadal jest to samo. O zmianie Amrit Kebab poinformował na swojej stronie internetowej. Sieć zachęcała do zapoznania się z nowościami oraz z nowym nazewnictwem potraw. "Informujemy, że zamiast słowa 'baranina' pojawiło się słowo 'wołowina' " - można było przeczytać na stronie firmy i dalej, że mięso jest dokładnie takie samo, jak było. Po co więc zmiana? Winne są zdaniem przedstawicieli restauracji regulacje unijne. "Jednakże według dostosowania do norm i wymogów UE musi zostać podana w nazwie przeważająca ilość danego mięsa" - wyjaśniali.Internauci rozbawieni        Zmiana w menu wprowadzona przez Amrit Kebab rozbawiła internautów. Wpis z jej strony WWW był w różnej formie kopiowany, przesyłany i komentowany. Większość internautów zdawała sobie przy tym sprawę, że zmiana nazwy i przyznanie się do wołowiny, było legalizacją pewnej fikcji.        Z czego to wynika? Smak czystej baraniny lub mięsa z jej przewagą jest nie do zaakceptowania przez większość polskich odbiorców i dlatego kebaby serwują głównie mięso będące mieszaniną wołowiny z baraniną z wyraźną przewagą tego pierwszego.        Amrit Kebab jednak przejął się opiniami internautów. Ze strony firmy usunięte zostały zapisy o zmianach nazw w menu. Teraz firma enigmatycznie tylko zachęca do "zapoznania się z nowościami (boxter kebab i light kebab) oraz z nowym nazewnictwem potraw".Będą ostrzejsze regulacje unijne        A o co chodzi ze zmianą przepisów unijnych, o których wspomniała sieć barów? Dotyczy to zapewne zmian w prawie UE, które wejdą w życie za rok. Wtedy zacznie obowiązywać rozporządzenie UE, które będzie nakazywało bardzo precyzyjne informowanie o składzie mięsa, wędlin i artykułów rybnych.         Dotyczyć to będzie również np. produktów z ponadprzeciętną zawartością wody. Dzisiejsza tania "szynka", to produkt o zawartości około 50 proc. wody. Nowe przepisy wprowadzą obowiązek podania informacji o wszystkich przypadkach, gdy woda w produkcie przekracza 5 proc. Według Inspekcji Jakości Handlowej Artykułów Rolno- Spożywczych ilość wędlin o zawartości wody (ponad 5 proc.) obejmie nawet 90 proc. produktów, które kupujemy. 