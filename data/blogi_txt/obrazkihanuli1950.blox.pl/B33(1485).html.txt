W Południowej Korei zmarł w wieku 92 lat założyciel tzw. Kościoła Zjednoczeniowego,który stał się dla niego podstawą do stworzenia wielkiego imperium biznesowego. Jego częścią składową były m.in. przedsiębiorstwa medialne i hotelarskie. Sun Myung Moon zmarł w szpitalu koło Gapeyeong, który był własnością jego sekty.Przebywał tam od ubiegłego miesiąca w związku z zapaleniem płuc. Moon założył swój Kościół w Seulu w 1954 r., rok po zakończeniu wojny koreańskiej. Ogłosił wtedy, że jest Mesjaszem, który ma kontynuować dzieło Chrystusa. W latach 70. i 80. ubiegłego stulecia słynne stały się organizowane przez Moona ceremonie zbiorowego udzielania ślubów jego wyznawcom i zwolennikom. Udzielając ślubu parom, które często w ogóle się nie znały i pochodziły z różnych krajów, Moon chciał stworzyć wielokulturową wspólnotę religijną, dzięki której na ziemi szybciej zapanuje pokój. Kościół Zjednoczeniowy uzyskał znaczne wpływy, m.in. w USA, gdzie finansował niektóre gazety (np. konserwatywny "Washington Times"), Uniwersytet w Bridgeport w stanie Connecticut czy słynny hotel New Yorker. W Korei Południowej należy do niego ośrodek narciarski,zawodowa drużyna piłkarska i inne przedsiębiorstwa, w Północnej - hotel oraz połowa tamtejszej firmy produkującej samochody. Kościół Moona często oskarżano o stosowanie podejrzanych praktyk rekrutacyjnych, wyłudzanie pieniędzy od członków, ich indoktrynację oraz nieprzejrzyste zasady finansowania. Według danych samego Kościoła Zjednoczeniowego ma on ok. 3 mln wyznawców, w tym ok. 100 tys. w samych USA. Zdaniem krytyków tej wspólnoty i jej byłych członkówrzeczywista liczba wyznawców na całym świecie nie przekracza 100 tys. 