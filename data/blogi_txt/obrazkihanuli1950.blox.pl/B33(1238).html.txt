W pierwszej połowie graliśmy dobrze i kontrolowaliśmy Greków. W drugiej zagraliśmy źle i pozwoliliśmy naszym rywalom stworzyć sytuacje.To nas zgubiło. Jesteśmy zdenerwowani, ale tłumimy to w sobie. W najbliższym czasie przeanalizujemy to spotkanie i porozmawiamy na jego temat- mówi o meczu Polska - Grecja pomocnik naszej drużyny narodowej Rafał Murawski. O sporym rozczarowaniu remisowym wynikiem mówi też bramkarz polskiej reprezentacji Wojciech Szczęsny,który z powodu czerwonej kartki przedwcześnie musiał opuścić boisko.       Po końcowym gwizdku sędziego wszyscy byliśmy zawiedzeni,bo w przerwie mieliśmy wrażenie, że spokojnie możemy nie tylko dowieźć prowadzenie 1:0 do końca,ale wręcz wygrać wyżej. Ostatecznie mamy tylko jeden punkt i jesteśmy tym mocno rozczarowani - nie ukrywa golkiper Arsenalu Londyn. Kapitan polskiej drużyny Jakub Błaszczykowski zwraca uwagę,że wynik remisowy w meczu z Grecją jest sprawiedliwy. - Pierwsza połowa w naszym wykonaniu wyglądała naprawdę dobrze. Gdybyśmy strzelili 2-3 bramki, to mecz byłby dla nas ułożony.W drugiej części meczu spadły na nas dwie nieprzyjemne sytuacje: najpierw bramka po naszych błędach, a później rzut karny. Myślę, że z przebiegu całego spotkania można ocenić, że remis jest sprawiedliwy- uważa pomocnik Borussii Dortmund. - Najważniejsze, że sprawa awansu jest otwarta i wszystko może się jeszcze wydarzyć. Ciągle jesteśmy w grze! Wydaje mi się, że decydujący będzie dla nas mecz z Czechami, choć w tej chwili najważniejsze jest spotkanie z Rosją - podkreśla. Jego klubowy kolega, Robert Lewandowski wierzy, że doświadczenia z meczu z Grecją zaprocentują we wtorkowym spotkaniu reprezentacji Polski z Rosją. - Może w drugiej połowie zabrakło nam trochę doświadczenia, ale teraz jesteśmy o ten jeden mecz mądrzejsi i z Rosją całe spotkanie zagramy już tak, jak w pierwszej połowie meczu z Grecją - odważnie zapowiada. Michał Bugno, Wirtualna Polska 