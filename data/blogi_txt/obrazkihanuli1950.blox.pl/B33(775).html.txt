Papież Franciszek wyraził opinię, że związki homoseksualne "stanowią dzisiaj nowe wyzwania", które - jak przyznał - są czasem wręcz trudne do zrozumienia. Zdaniem papieża dzieciom z takich związków nie należy "podawać szczepionki przeciwko wierze". To kolejne słowa Franciszka z listopadowego spotkania z przełożonymi zakonów ujawnione przez jezuickie pismo "Civilta Cattolica". Podczas rozmowy ze 120 przełożonymi generalnymi zakonów papież mówił o wyzwaniach edukacji, podkreślając, że "musi ona stawać na wysokości osób kształconych". Franciszek podzielił się swymi doświadczeniami pracy duszpasterskiej w rodzinach w Buenos Aires. - Przypominam sobie przypadek bardzo smutnej dziewczynki, która wyznała swojej nauczycielce powód swego stanu ducha, mówiąc: "Narzeczona mojej mamy mnie nie kocha" - mówił papież.    fot. TONY GENTILE REUTERS   Procent uczniów, którzy mają rodziców w separacji, jest bardzo wysoki. Sytuacje, w jakich dzisiaj żyjemy, stawiają nowe wyzwania, które niekiedy są dla nas trudne do zrozumienia - zauważył. - Jak głosić Chrystusa tym chłopcom i dziewczętom? Jak głosić Chrystusa pokoleniu, które się zmienia? Trzeba uważać, by nie podać im szczepionki przeciwko wierze - oświadczył Franciszek. 