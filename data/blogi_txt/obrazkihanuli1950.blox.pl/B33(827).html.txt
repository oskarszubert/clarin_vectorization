Ekologiczne organizacje opuściły szczyt klimatyczny ONZ. Winią za to polski rząd Anita Karwowska      18.11.2013 r. Protest Greenpeace pod Ministerstwem Gospodarki (Fot. Adam Stępień / Agencja Gazeta)    Decyzja, że kilkuset przedstawicieli organizacji ekologicznych opuszcza szczyt, zapadła w nocy ze środy na czwartek. Ekolodzy od kilku dni sygnalizowali, że rozmowy na Stadionie Narodowym idą jak po grudzie i porozumienia w sprawie ograniczenia emisji dwutlenku węgla nie będzie. W oczy kłuły też kwestie wizerunkowe: partnerami COP19 byli gigantyczni emitenci dwutlenku węgla, m.in. LOTOS i PGE. Ich logotypy zdobiły gadżety rozdawane na konferencji.    Czara goryczy przelała się w środę, kiedy premier Donald Tusk zdymisjonował ministra środowiska Marcina Korolca. A to właśnie na nim, jako gospodarzu szczytu, spoczywa odpowiedzialność za przebieg negocjacji i wypracowanie porozumienia. Po dymisji stracił na znaczeniu. Gest premiera Tuska delegaci i światowe media odebrały jako demonstracyjny brak zainteresowania sprawami klimatu i przebiegiem warszawskich negocjacji.O godz. 14 ekolodzy, wszyscy w jednakowych białych koszulkach, oddali strażnikom przepustki na konferencję. Stadion opuścili przedstawiciele największych światowych organizacji ekologicznych, m.in. WWF, Greenpeace, ActionAid i Friends of the Earth. To gest bez precedensu - nigdy podczas 19-letniej historii szczytów klimatycznych ONZ ekolodzy nie zbojkotowali obrad. 