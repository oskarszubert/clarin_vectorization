Ponad czterystu funkcjonariuszy ABW złożyło w ubiegłym roku raporty o zwolnienie ze służby. W ostatnim kwartale odeszły kolejne 52 osoby - alarmuje "Nasz Dziennik". - Jeżeli odchodzą byli funkcjonariusze Służby Bezpieczeństwa, to bardzo dobrze. Jeśli ze służbą rozstają się doświadczeni funkcjonariusze, wykształceni po 1989 r., to bardzo źle dla służby, bo to oni posiadają największe doświadczenie - komentuje Bogdan Święczkowski, były szef ABW. Coraz więcej funkcjonariuszy Agencji Bezpieczeństwa Wewnętrznego rozstaje się z mundurem. Powód? Brak poczucia stabilności, cięcia przywilejów, niewiadoma planowanych przez premiera reform, które mogą skutkować cięciami emerytur funkcjonariuszy pozostających jeszcze na służbie. - W 2012 r. złożono 411 raportów o zwolnienie ze służby, natomiast w 2013 r. 52 raporty - informuje ppłk Maciej Karczyński, rzecznik prasowy Agencji. 