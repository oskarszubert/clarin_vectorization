Pięć osób zginęło, a kilka zostało rannych w wyniku eksplozji, do której doszło na planie irańskiego filmu "Meerajiha" w reżyserii Masouda Dehnamakiego - podało BBC.  Do eksplozji doszło ok. 35 kilometrów na południe od Teheranu. Wśród ofiar znaleźli się m.in. aktorzy, kierownik produkcji Ali Akbar Ranjbar oraz kierownik pionu efektów specjalnych Javad Sharifi Rad.  Pracujący przy produkcji Abbass Shoghi przyznał w rozmowie z agencją ISNA, że w filmie wykorzystywano prawdziwe materiały wybuchowe. - Nie mieliśmy wyboru. Import materiałów pirotechnicznych do Iranu jest zakazany - powiedział.  Jak wynika z informacji udzielonej agencji Mehr przez jednego z aktorów, ładunek wybuchowy niespodziewanie eksplodował tuż obok samochodu należącego do szefa działu efektów specjalnych Sharifiego Rada.  Zdjęcia do filmu "Meerajiha", opowiadającego o wojnie między Irakiem a Iranem (1980-1988), rozpoczęły się we wrześniu 2013 roku. Jego premierę planowano na luty 2014 roku. Źródło: BBC (jpo)  ( wiadomości.wp.pl )  fot. AFP 