Alkohol connecting people      Kadr z filmu "Strach"   Mówi się o PRL-u, że ciągle był pijany.Jednak należy pamiętać, że jeszcze parę lat temu odgrywał on zgoła inną rolę niż obecnie.Stanowił substytut konsumpcji, a więc i katalizator pracy zarobkowej, a także pełnił funkcję związkotwórczą. Płaszczyznę relacji międzyludzkich w minionej epoce trudno wręcz sobie wyobrazić bez alkoholu. Oczywiście nadużyciem byłoby stwierdzenie, że życie ludzi tylko wokół niego się kręciło, jednak nie sposób zaprzeczyć, że historie wielu się od niego w PRL-u zaczynały. Pod "Jontkiem" Jasio Himilsbach spotkał przybyłego z Anglii, z Cambridge, Jerzego S. Sitę i zaprosił go na drinka.Sito zaproszenie przyjął i udali się na przyjęcie do sąsiedniej kamienicy. Himilsbach wprowadził Sitę na klatkę schodową, wyciągnął z kieszeni pół litra czyściochy,odbił dłonią korek, wręczył Jerzemu butelki i powiedział:- To tutaj. Pij.Takie było pierwsze party środowiskowe przybysza z Anglii. Salony nasze małe a straszne.  Kadr z Polskiej Kroniki Filmowej - mężczyźni piją alkohol w przerwie w czasie pracy Dziś w większości przypadków nikogo nie dziwi już odpowiedź "dziękuję, nie piję". Jednak w PRL-u nie tyle, że słyszało się ją rzadko, co po prostu mało osób wyobrażało sobie inne zachowanie niż wspólne wychylenie kieliszka, gdy ćwiartka czystej wjeżdżała na stół. Co ciekawe na widok butelki czystej i dwóch kieliszków potrafiły cichnąć najbardziej zajadłe spory.Przypomnieć można sobie sytuację przedstawioną w filmie "Strach" z 1975 roku w reżyserii Antoniego Krauze. Jerzy Stuhr wraz ze swoim kolegą w hotelu pracowniczym urządzają sobie kameralnie spotkanie przy winie.Ich głośne rozmowy złoszczą próbującego spać współlokatora. Zaostrzającą się kłótnie kończy zaproszenie do wspólnego raczenia się winem. Ja wina nie piję, jak już pić lepiej wódkę - odpowiedział mężczyzna i wyciągnął na stół butelkę czystej. Nie trzeba chyba mówić, że wódka okazała się remedium na kłótnię, a panowie szybko zawarli znajomość.  Kadr z Polskiej Kroniki Filmowej Alkohol nie tylko umożliwiał poznanie nowych ludzi i był sygnałem do pojednania,lecz także stał się warunkiem jego zawarcia. Wiele ważnych decyzji, zarówno na płaszczyźnie zawodowej, jak i prywatnej mogło wejść życie dopiero po wódczanej ratyfikacji. Jednak alkohol nie tylko zapewniał powodzenie danego interesu,lecz także - co może niektórych dziwić - dobre zdrowie.Na przestrzeni lat powstało bardzo wiele legend o dobroczynnym działaniu alkoholu, które zebrał Kosiński. Różnorakimi nalewkami leczono problemy żołądkowe, sercowe czy nerwowe.Jednak pani z monopolowego to nie lekarz lub farmaceuta, a etykieta to nie ulotka. Zdarzało się więc, że np. do szkoły przychodzili uczniowie pachnący wódką,gdyż rodzice leczyli ich tak pieczołowicie z bólowych dolegliwości poprzedniego wieczora. Kadr z Polskiej Kroniki Filmowej Istnym kuriozum były jednak zalecenia poradni przy ulicy Długiej 28 w Krakowie.Ponoć głoszono tam, że kobiety w ciąży powinny raczyć się piwem.Generalnie uważano, że alkohol jest zdrowy - dla każdego. Jednak należy zwrócić uwagę na jego rodzaj.Źle wybrany trunek może zaszkodzić. Każde wino jest bardzo szkodliwe dla zdrowia, a jeśli w ogóle można mówić o zdrowotności alkoholu,to najzdrowsza jest wódka - przekonywał Stanisław Ochab na posiedzeniu Stałej Komisji Rady Ministrów ds. Walki z Alkoholizmem,którego słowa przytaczane są w "Historii pijaństwa w czasach PRL". 