Gazeta Wyborcza               Dlaczego  Kempa boi się Grodzkiej DOMINIKA WIELOWIEYSKA (GAZETA  WYBORCZA) 8 stycznia 2014. Beata Kempa z Solidarnej Polski prezentuje swój męski zespół parlamentarny "Stop ideologii gender" (Fot. Sławomir Kamiński  / Agencja Gazeta) Walka z użyciem broni o nazwie "zespół  parlamentarny" rozkręca się na całego. Przez dłuższy czas wielu Polaków nie  wiedziało, że coś takiego istnieje. Zespół to zbieranina posłów, którzy chcą  debatować w jakiejś wybranej przez siebie sprawie.  Nie ma to nic wspólnego z  komisją sejmową, która rozpatruje projekty ustaw. Karierę zrobił  zespół parlamentarny Antoniego Macierewicza. Koalicja rządowa go zlekceważyła,  sądząc, że jak ktoś chce się wygłupiać na własny rachunek, to trudno. A  tymczasem stał się on skutecznym nośnikiem absurdalnych spiskowych teorii o zamachu w Smoleńsku. Potem Twój Ruch chciał powołać zespół, który rozliczałby  Macierewicza z jego dokonań jako likwidatora WSI, ale sprytny PiS stawił się  tłumnie na posiedzeniu i zespół przejął. Palikotowcy się poddali.        Teraz swoją szansę dostrzegła Beata Kempa z Solidarnej Polski. Uznała, że na niechęci do diabła gender zbije kapitalik polityczny. Jej zespół parlamentarny  "Stop ideologii gender" pracuje od początku stycznia. Jak zaznaczyła Kempa, mogą  przystępować do niego parlamentarzyści, którzy są "zainteresowani zwalczaniem negatywnego wpływu ideologii gender na polską rodzinę oraz wychowanie  najmłodszych". Zespół ma monitorować wydatki ze środków publicznych na promocję  "ideologii gender". PiS wystraszył się inicjatywy Kempy. Zamierza więc rozkręcić działalność zespołu przeciwko ateizacji Polski. I zaprosił słynnego ks. Oko,  który ściga gender w każdym zakątku. Ta rywalizacja między dawnymi kolegami jest  groteskowa.     A tymczasem Anna Grodzka z Twojego Ruchu postanowiła się zapisać do zespołu  Kempy. Posłance SP się to nie spodobało, bo jej zdaniem Grodzka chce wszczynać  awantury. Z kolei Grodzka przekonuje, że jest przeciwko "ideologii gender", o  której mówią biskupi, ale za gender, bo to nauka o kulturowej tożsamości płci.  Na to Kempa, że Grodzka jest "twarzą" projektu ustawy o uzgodnieniu płci  autorstwa Twojego Ruchu, a więc popiera "ideologię gender". I tak w koło  Macieju. Niestety, zespoły parlamentarne, zamiast inicjować  ciekawe debaty, stały się orężem w wojnie kulturowej i politycznej. Reakcja  Kempy jasno pokazuje, że posłanka nie chce dyskutować i wysłuchać argumentów  drugiej strony. Choć taka miała być istota działania zespołów. Ona chce  prowadzić krucjatę. A Grodzka może merytorycznie wykazać, że gender nie jest  żadnym cywilizacyjnym zagrożeniem, tylko sposobem na wprowadzenie równości  płci. Zarzucanie Grodzkiej awanturnictwa to absurd, bo ona żadnej awantury nigdy nie wszczynała. Przeciwnie, sama jest nieustannie atakowana przez  rozmaitych macho, którym poniżanie posłanki Twojego Ruchu pozwala leczyć własne  męskie kompleksy. Kempa, jak wielu polityków, preferuje hucpę  zamiast debaty, hołduje najniższym gustom swoich najbardziej radykalnych wyborców.        W zespole sejmowym - w odróżnieniu od komisji - nie  obowiązują niemal żadne reguły proceduralne. Czyli hulaj dusza, piekła nie ma. I  to dlatego cieszą się ostatnio tak dużym powodzeniem. Ta zabawa powoduje jednak,  że Sejm coraz częściej jawi się Polakom jako instytucja niepoważna.Cały tekst: http://wyborcza.pl/1,75968,15301254,Dlaczego_Kempa_boi_sie_Grodz kiej.html?utm_source=HP utm_medium=AutopromoHP utm_content=cukie rek1 utm_campaign=wyborcza#Cuk#ixzz2qulkvJnA 