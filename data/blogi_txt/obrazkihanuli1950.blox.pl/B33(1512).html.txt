Dwie osoby straciły pracę w TVP za niewłaściwe zaprezentowanie flagi Rosji i Anglii w "Wiadomościach" przy okazji Euro 2012 - podaje press.pl Z pracy zostały zwolnione dwie osoby z działu grafiki Agencji Produkcji Audycji Informacyjnych TVP, przygotowującej grafiki dla redakcji "Wiadomości". Z kolei wydawcy serwisu informacyjnego TVP z 13 i 20 czerwca nie dostaną honorariów za te dwa wydania. O wpadkach TVP informował portal press.pl. Pierwsza miała miejsce 13 czerwca o godz. 12.00. W "Wiadomościach" przy informacji o meczu Polska-Rosja pojawiła się grafika przedstawiająca flagę Polski i ZSRR. Drugą wpadkę "Wiadomości" zaliczyły 20 czerwca, kiedy materiał o Anglii zilustrowano flagą Wielkiej Brytanii. Po tych pomyłkach TVP zarządziło nowe procedury kontrolne. Od teraz wydawcy i reporterzy będą mogli przed emisją programu sprawdzać grafiki, które przygotowuje dla nich Agencja Produkcji Audycji Informacyjnych (APAI). Więcej pracy czeka także reporterów, którzy zostali zobowiązani do wcześniejszego kończenia materiałów, tak by można je było dokładnie sprawdzić.  TopNews - najpopularniejsze materiały WP.PL 