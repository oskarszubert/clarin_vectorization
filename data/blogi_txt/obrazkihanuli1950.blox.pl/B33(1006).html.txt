W poniedziałek rozpoczyna się kluczowy dla reform w Watykanie tydzień narad i spotkań papieża. Po raz trzeci zbierze się tzw. G-8, czyli grupa ośmiu kardynałów doradców, którzy pomagają Franciszkowi w przygotowaniu zmian w instytucjach Stolicy Apostolskiej.  To będzie jeden z najbardziej intensywnych tygodni Franciszka, zdeterminowanego, by gruntownie przebudować watykańskie urzędy i zmienić ich oblicze oraz usprawnić funkcjonowanie "rządu" Kościoła. Od poniedziałku do środy obradować będzie Rada Kardynałów, którzy nie tylko sugerują kierunek zmian, ale także - jako pierwsze takie gremium za Spiżową Bramą - pomagają papieżowi w zarządzaniu Kościołem. Zapowiedziano, że podczas tego spotkania ośmiu purpuratów, doradców z całego świata, zastanawiać się będzie z Franciszkiem nad reorganizacją i połączeniem licznych papieskich rad. Jako jedną z hipotez wskazuje się przyłączenie kilku rad do nowej Kongregacji ds. Świeckich. Dykasteria ta zastąpi obecną Radę ds. Świeckich kierowaną przez kardynała Stanisława Ryłkę. Jeden z doradców Franciszka, kardynał Sean Patrick O'Malley z Bostonu zasugerował nawet, że na czele tej kongregacji mogłaby stanąć kobieta.  Papieska Rada ds. Nowej Ewangelizacji miałaby zostać wcielona do Kongregacji Ewangelizacji Narodów. Rada ds. Środków Społecznego Przekazu może zostać połączona z tą do spraw kultury.  Rada Kardynałów ma też dyskutować o kilku watykańskich instytucjach odpowiedzialnych za kwestie ekonomiczne oraz o przyszłości banku IOR. W tym przypadku nie wyklucza się utworzenia jednej "superkongregacji", odpowiednika ministerstwa finansów Watykanu.  Dzień po zakończeniu obrad "G-8", 20 lutego, rozpocznie się dwudniowe posiedzenie Kolegium Kardynalskiego, poprzedzające konsystorz. Głównym tematem dyskusji papieża z kardynałami będzie rodzina w związku z zapowiedzianym na październik synodem poświęconym tej kwestii oraz najnowszym wyzwaniom duszpasterskim. Wśród nich wymienia się sprawę osób rozwiedzionych będących w nowych związkach małżeńskich.  W sobotę i niedzielę odbędzie się pierwszy konsystorz papieża Franciszka, w czasie którego godność kardynalską otrzyma 19 dostojników z całego świata. Nie ma wśród nich żadnego Polaka. (fbi) wiadomości.wp.pl 