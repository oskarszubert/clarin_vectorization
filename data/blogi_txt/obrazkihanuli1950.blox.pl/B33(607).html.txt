Kazimierz Marcinkiewicz nie pracuje już w amerykańskim banku inwestycyjnym Goldman Sachs - informuje "Rzeczpospolita". - Jego rola w banku się skończyła - mówi osoba związana z rynkiem finansowym.    Według informacji gazety Kazimierz Marcinkiewicz miał pomóc w zorganizowaniu biura banku w Warszawie. - Ten etap już się zakończył, umowa nie została przedłużona - mówi informator "Rzeczpospolitej".Były premier pracował dla GS od 2008 roku, pełnił funkcję doradcy ds. Polski. Zdaniem osób związanych z branżą finansową Marcinkiewicz miał lobbować w kraju na rzecz swojego pracodawcy, który pośredniczy w wielu fuzjach i przejęciach firm w Polsce, także tych związanych ze skarbem państwa.   Wróci do polityki? Marcinkiewicz prowadzi w tej chwili firmę doradczą, ale jego biznesowy przyjaciel podkreśla: - Jest trochę jak narkoman bez narkotyku. Polityka uzależnia, jeśli odnajdzie się w układzie politycznym, który ma szansę przetrwać, wróci do polityki.W Sejmie spekuluje się, że Marcinkiewicz bierze udział w rozmowach o nowej partii Michała Kamińskiego, Romana Giertycha i Radosława Sikorskiego. Innego zdania jest osoba z bliskiego otoczenia byłego premiera. - Jego interesuje biznes, nie polityka.Źródło: Rzeczpospolita 