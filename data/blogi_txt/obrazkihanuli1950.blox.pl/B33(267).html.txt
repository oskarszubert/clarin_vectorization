Na warszawskich Powązkach Wojskowych odbędzie się dzisiaj w południe pogrzeb Teresy Torańskiej, dziennikarki, pisarki, autorki licznych wywiadów-rzek z politykami. Była legendą polskiego dziennikarstwa, mistrzynią prasowego wywiadu i dziennikarskiej rozmowy. Zmarła 2 stycznia, po długiej chorobie. Torańska jest autorką książki pod tytułem "Oni", w której znalazły się wywiady z byłymi komunistycznymi decydentami i dygnitarzami o ich roli w budowaniu PRL-u. Została uhonorowana za to dzieło Nagrodą PEN Clubu im. Ksawerego Pruszyńskiego oraz Nagrodą Solidarności Pracowników Wydawnictw. Książka, którą przetłumaczono na kilkanaście języków, weszła do kanonu lektur na wydziałach nauk społecznych i politycznych uniwersytetów w wielu krajach. Teresa Torańska napisała też „My” i "Byli" - zbiory wywiadów, będące kontynuacją książki "Oni" oraz „Są. Rozmowy o uczuciach” z 2007 roku, w której znalazły się rozmowy między innymi z Janem Nowakiem Jeziorańskim i Ewą Łętowską. Rok później wydano „Jesteśmy. Rozstania ‘68", a w 2010 roku ukazał się zbiór wywiadów -"Śmierć spóźnia się o minutę". Była również współautorką filmów dokumentalnych, jak: "Dworzec gdański", "Noc z generałem", "Było i już" oraz filmu dla BBC - "Changing the guard", o początkach demokracji w Polsce. Ostatnio pracowała w tygodniku "Newsweek Polska". Wcześniej publikowała w "Dużym Formacie", reporterskim dodatku do "Gazety Wyborczej". Mieszkała w Warszawie.                  (pg, mj) 