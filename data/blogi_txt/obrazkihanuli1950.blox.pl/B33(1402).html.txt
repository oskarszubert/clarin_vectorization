Osoby mające wyższy status społeczno-ekonomiczny oceniają swoje życie seksualne jako bardziej satysfakcjonujące – potwierdzają najnowsze badania hiszpańskie. Prawidłowość ta dotyczy zwłaszcza kobiet – informuje pismo „Roczniki Epidemiologiczne" ("Annals of epidemiology”). Do takich wniosków doszli badacze z Agencji Zdrowia Publicznego w Barcelonie, którzy analizowali dane zebrane w ramach pierwszego w Hiszpanii narodowego badania na temat zdrowia seksualnego. Dotyczyły one 2365 kobiet oraz 2532 mężczyzn w wieku 16-44 lata.    fot. 123RF   Ogólnie blisko 90 proc. mężczyzn i kobiet przyznało, że są bardzo zadowoleni lub dość zadowoleni z życia intymnego, a 95 proc. odczuwało satysfakcję z kontaktów seksualnych, które mieli w ostatnim roku. Przedstawiciele obu płci byli bardziej zadowoleni z relacji intymnych ze stałymi partnerami (97 proc. mężczyzn i 96 proc. kobiet) niż z przypadkowymi (odpowiednio 88 proc. i 80 proc.). Najnowsza analiza potwierdziła, że na satysfakcję z seksu wpływają czynniki społeczno-ekonomiczne. "Ludzie o niższym statusie społeczno-ekonomicznym byli z niego mniej zadowoleni; szczególnie dotyczyło to kobiet" - mówi główna autorka pracy Dolores Ruiz. Według niej ludzie lepiej sytuowani są bardziej świadomi własnych potrzeb i mają większe możliwości rozwoju swojej seksualności w sposób, który jest dla nich satysfakcjonujący, zachowują też większą kontrolę nad stosowaniem antykoncepcji. Z kolei osoby o gorszym statusie społeczno-ekonomicznym nie tylko mają mniej zadowalające życie intymne, ale też częściej odbywają ryzykowne stosunki seksualne i stają się ofiarą przemocy seksualnej. Jak wyliczyli autorzy badań, 77 proc. kobiet oraz 73 proc. panów przyznało, że w ostatnim roku nawykowo stosowali prezerwatywy podczas kontaktów seksualnych ze stałym partnerem; w przypadku partnerów tymczasowych odsetki te rosły odpowiednio do 92 proc. oraz 86 proc. Osoby o niższym statusie ekonomicznym rzadziej stosowały antykoncepcję.Ponad 4 proc. mężczyzn i 6,5 proc. kobiet wyznało, że zdarzyło im się w życiu mieć kontakty seksualne wbrew swojej woli, a 1,6 proc. panów i 6,1 proc. pań doznało przemocy seksualnej lub zostało zgwałconych. Przemocy seksualnej częściej doświadczały kobiety, zwłaszcza te o niskim statusie społeczno- ekonomicznym. "Ważne jest byśmy pamiętali, iż te kobiety mogą również mieć więcej problemów w kontaktowaniu się z różnymi organizacjami mogącymi udzielić im pomocy" - komentuje dr Ruiz. (PAP)/jjj/ agt/ ( kobieta.wp.pl ) 