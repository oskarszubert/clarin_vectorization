Herbaty funkcjonale zawierają naturalne składniki, które korzystnie wpływają na organizm. Mogą regulować trawienie, chronić wątrobę, wspomagać odchudzanie, uspokajać, pielęgnować urodę, wzmacniać serce i pobudzać apetyt. Ponieważ nie ma w nich sztucznych dodatków, są odpowiednie praktycznie dla każdego. Niektóre herbaty tego typu przeznaczone są nawet dla dzieci. Kiedy warto po nie sięgać?   Zacznijmy od wyjaśnienia, czym jest żywność funkcjonalna. Nazywamy tak produkty, których zadaniem jest nie tylko odżywianie, ale również wpływ na ludzki organizm. Żywność tego typu zawiera jedynie naturalne składniki, których połączenie wykazuje korzystny wpływ na zdrowie. Takim produktem może być herbata.  Herbaty funkcjonalne to takie, które w różny sposób wpływają na organizm, przyczyniając się do polepszenia zdrowia. Najczęściej spotyka się herbaty na: odporność, alergię, nerwy, oczyszczanie i odchudzanie, nadciśnienie, wysoki cholesterol, przeziębienie, serce i krążenie, uspokojenie, trawienie, prostatę, wątrobę, lepszy sen itp. Na rynku dostępne są również herbaty przeznaczone dla konkretnych osób – np. matek, kobiet po czterdziestce, seniorów, intensywnie uczącej się młodzieży itp. Herbata pod lupąOkreślenie „żywność funkcjonalna” oznacza, że musi być to produkt otrzymany ze składników naturalnych i mieć udokumentowany klinicznie pozytywny efekt prozdrowotny. Przeanalizujmy zatem skład kilku herbat tego typu.Herbata na nerwy – reklamowana jako łagodny środek dla osób znerwicowanych i szybko ulegających emocjom, a także tych, które mają problemy z bezsennością czy odczuwają stany niepokoju. W składzie: ziele serdecznika, krwawnika i nostrzyka, owoc głogu, szyszki chmielu, liść melisy, kwiat wrzosu, korzeń kozłka, a także płatki róży w różnych proporcjach. I tak ziele serdecznika działa uspokajająco na ośrodkowy układ nerwowy, kwiat wrzosu wykazuje działanie uspokajające, a korzeń kozłka stosowany jest jako łagodny środek wyciszający i ułatwiający zasypianie. Herbata upiększająca – korzystnie wpływa na urodę, wzmacniając włosy, skórę i paznokcie. W składzie ma między innymi ziele skrzypu polnego i fiołka trójbarwnego, jabłko, korzeń cykorii, rumianek, owoc dzikiej róży, liść mięty pieprzowej, melisy lekarskiej i pokrzywy, kwiat hibiskusa, skórkę pomarańczy gorzkiej, korzeń mniszka. Skrzyp polny ma potwierdzone korzystne działanie na stan włosów, paznokci i skóry. Pokrzywa jest pomocna w usuwaniu nadmiaru wody (wraz z toksynami) z organizmu i pozytywnie wpływa na skórę, a fiołek trójbarwny wspiera naturalne procesy oczyszczania krwi – jest szczególnie zalecany w przypadku skóry suchej.Herbata dla kobiet 40+ – zawiera, między innymi, kwiat hibiskusa, liście szałwii lekarskiej, mięty pieprzowej i melisy, owoc dzikiej róży, anyż, szyszki chmielu zwyczajnego, ziele krwawnika, kwiat lawendy, korzeń żeń-szenia, nasiona wiesiołka dwuletniego. Wszystkie te składniki wykazują pozytywne działanie na organizm dojrzałej kobiety. Przykładowo: szałwia hamuje uderzenia gorąca towarzyszące menopauzie i reguluje układ trawienny. Melisa działa uspokajająco, anyż chroni przed zaparciami, chmiel natomiast blokuje nadmierne pocenie i uczucie zmęczenia.Herbata dla niejadka – polecana szczególnie dla dzieci i młodzieży, ale także dla dorosłych. Poprawia apetyt, reguluje procesy trawienne, pobudza łaknienie. Wpływa korzystnie na funkcjonowanie żołądka i wątroby. W składzie zawiera: ziele krwawnika, rzepiku, karczocha, cykorii, bylicy, drapacza; liść bobrka trójlistkowego, pięciornik gęsi (ziele), nasiona barszczu. Warto wiedzieć, że dość mało popularny pięciornik gęsi, dzięki zawartości substancji gorzkich, poprawia apetyt i ułatwia trawienie. Bobrek trójlistkowy pobudza wydzielanie soku żołądkowego i kwasu solnego, a karczoch pobudza apetyt i reguluje metabolizm tłuszczów oraz gospodarkę cholesterolu.O czym pamiętać?Herbaty funkcjonalne są bezpieczniejsze niż tabletki czy suplementy diety. Wypijane w ilościach zgodnych z zaleceniem producenta działają łagodnie na organizm, warto jednak zwrócić uwagę na skład – może się okazać, że np. mamy uczulenie na jakiś składnik albo herbata jest funkcjonalna jedynie z nazwy, bo w składzie ma aromaty i inne sztuczne dodatki. Pamiętajmy również, że nie jest ona cudownym lekiem – owszem, przyczynia się do poprawy funkcjonowania organizmu, ale jej spożywanie musi być połączone ze zrównoważonym trybem życia. Przykładowo: herbata odchudzająca nie pomoże, jeśli będziemy niezdrowo się objadać i zrezygnujemy z aktywności fizycznej. Dla uzyskania najlepszego efektu herbat funkcyjnych lepiej nie słodzić albo ewentualnie sięgnąć po cukier brzozowy lub stewię.EPN/mmch/kuchnia.wp.pl﻿ 