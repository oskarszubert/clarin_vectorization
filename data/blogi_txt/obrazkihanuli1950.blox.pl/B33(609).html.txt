Marek Jackowski Muzyk, twórca Maanamu, jednego z najpopularniejszych polskich zespołów rockowych w historii zmarł na zawał 18 maja we Włoszech, gdzie od kilku lat mieszkał z z żoną i córkami. Miał 66 lat.  Zanim Jackowski założył w 1975 r. Maanam, grał w łódzkiej grupie Impulsy, z której powstał zespół Vox Generis. Jackowski nawiązał też współpracę z krakowską Piwnicą pod Baranami. Grał z zespołami Anawa i Osjan.  Następnie zaangażował się w powstanie Maanamu, w którym wokalistką została jego ówczesna żona - Olga "Kora" Jackowska.  Zespół nagrywał kolejne płyty i zyskiwał rozgłos, ale w 1984 r. po odmowie występu na koncercie przyjaźni ze Związkiem Radzieckim, został umieszczony na czarnej liście - zniknął z radia, telewizji i prasy. Dzięki fanom grupa wróciła jednak do oficjalnego obiegu. Zespół rozwiązano ostatecznie w grudniu 2008 roku. Po rozwiązaniu Maanamu Jackowski założył wspólnie z Januszem Iwańskim zespół The Goodboys.  Do śmierci mieszkał z rodziną we Włoszech w San Marco di Castellabate. Został pochowany na miejscowym cmentarzu. Artur Hajzer Taternik, alpinista i himalaista, twórca projektu Polski Himalaizm Zimowy 2010-2015, współtwórca marek Alpinus i Hi-Mountain  zginął 7 lipca na stoku Gaszerbrum I w Karakorum. Miał 51 lat.  Hajzer był jednym z najwybitniejszych i najbardziej doświadczonych polskich himalaistów. Wspinał się w górach wysokich od 1982 r. Dokonał pierwszego zimowego wejścia na Annapurnę wraz z Jerzym Kukuczką. Spośród ośmiotysięczników zdobył też Manaslu w 1986 r., Sziszapangmę w 1987 r., Dhaulagiri w 2008 r. i Nanga Parbat w 2010 r. W 2011 r. zdobył Makalu.   W ramach projektu Polski Himalaizm Zimowy 2010-2015 był m.in. kierownikiem wyprawy na Gaszerbrum I, podczas której 9 marca 2012 r. Adam Bielecki i Janusz Gołąb dokonali pierwszego zimowego wejścia na ten szczyt. Zginął  podczas wyprawy, której celem było zdobycie dwóch ośmiotysięczników: Gaszerbrum I i Gaszerbrum II w jednym sezonie. W trakcie schodzenia do obozu odpadł od jednej ze ścian i spadł około 500 metrów w przepaść. Został pochowany u podnóża góry pod Gaszerbrum I w Karakorum. Cory Monteith Aktor, gwiazda popularnego serialu "Glee", został znaleziony martwy w swoim pokoju hotelowym 13 lipca, Miał 31 lat.  Sekcja zwłok wykazała śmierć z powodu zatrucia mieszanką heroiny i alkoholu. Wykluczono jednak samobójstwo i udział osób trzecich.  Znany był przede wszystkim z serialu "Glee", gdzie grał Finna Hudsona, popularnego w swoim liceum sportowca, który zaczyna śpiewać w szkolnym chórze. Serial bił w USA i na świecie rekordy oglądalności, czyniąc ze stosunkowo mało znanych aktorów międzynarodowe gwiazdy.   Aktor od lat zmagał się z uzależnieniem od narkotyków. Na pierwszą terapię odwykową zgłosił się w wieku 19 lat. Już wcześniej otwarcie mówił w wywiadach o swoim uzależnieniu. W jednym z programów przyznał, że "brał już wszystko" i "ma szczęście, że żyje". W kwietniu ponownie zgłosił się do ośrodka leczenia uzależnień. Zwłoki Monteitha w pokoju hotelu Fairmont Pacific Rim w Vancouver znaleźli pracownicy hotelu, którzy weszli do pomieszczenia, gdy aktor nie wymeldował się na czas. 