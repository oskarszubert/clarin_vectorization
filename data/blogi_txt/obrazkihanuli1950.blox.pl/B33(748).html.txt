źródło: babol.pl, Piątek, 17 stycznia 2014   Gdy skakał, rodziła się jego córka Niesamowita historia skoku Jana Ziobry! Prowadził po pierwszej serii konkursu w Wiśle i miał wielkie szanse na zwycięstwo. Mógł po raz drugi w karierze stanąć na najwyższym podium Pucharu Świata, wcześniej zwyciężył w Engelbergu. Polscy kibice trzymali kciuki za Jana Ziobrę, a on, choć trudno w to uwierzyć, miał na głowie ważniejsze sprawy i to nie skoki zaprzątały mu głowę, co sam przyznał. Jak to możliwe? ,,Moja narzeczona była w szpitalu, gdzie miała akcję porodową. Cały czas była przy niej moja siostra. Siostra powiedziała mi, że kiedy wylądowałem, to zaczęła się akcja porodowa. Teraz jestem już szczęśliwym tatą - powiedział po konkursie Ziobro, cytowany przez serwis "sportowefakty.pl".  Nie ma zatem wątpliwości, że w takiej sytuacji skoczek mógł myśleć tylko o tym. Dla 23-latka, który po raz pierwszy zostaje ojcem, poziom emocji musi być ogromny. To wydarzenie rangi życiowej, znacznie bardziej poważne niż konkurs Pucharu Świata, jakich przed młodym zawodnikiem z Rabki-Zdroju jeszcze wiele.  Jego narzeczoną jest Angelika Kowalczyk, której oryginalna uroda została doceniona dwa lata temu. Wówczas wybraną ją Miss Internautów Małopolski. Córeczka Angeliki i Janka otrzyma imię Wiwiana. Po konkursie w Wiśle Ziobro nie chciał zbytnio rozmawiać z dziennikarzami, którzy uznali to za przejaw tzw. "wody sodowej". Nie wiedzieli jeszcze, że prawda jest zupełnie inna.  Po konkursie szybko spakował się i w ekspresowym tempie pobiegł do autokaru, gdzie czekał na pozostałych członków polskiej ekipy. Mimo że Ziobro nie stanął na podium konkursu na skoczni "Malinka", a Kamilowi Stochowi do zwycięstwa zabrakło ułamków punktów, z pewnością atmosfera w ekipie była świetna. Mamy tylko nadzieję, że zawodnicy nie świętowali zbyt mocno, wszak liczymy na ich świetne skoki w weekend.  - Jak tylko dojedziemy do Zakopanego, to od razu przesiadam się do auta i jadę do szpitala. Czeka nas wesoła podróż - mówił bowiem po konkursie Ziobro "Sportowym Faktom". Jak już nieoficjalnie wiemy, Wiwiankę powitaliśmy już wśród obywateli Polski, jest zdrowa. Gratulujemy! Roman Koń  ( babol.pl ) fpt. PAP 