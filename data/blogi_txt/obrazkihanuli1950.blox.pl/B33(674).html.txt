Był jednym z kluczowych świadków w śledztwie dotyczącym wyjaśnienia przyczyn katastrofy smoleńskiej i członkiem załogi jaka-40, który na godzinę przed tragedią wylądował na lotnisku Siewiernyj. Wstępnie przyjęto, że Remigiusz Muś popełnił samobójstwo. Ale osoby zajmujące się wyjaśnieniem kulis katastrofy Tu-154 nie do końca dają temu wiarę - czytamy w "Super Expressie". Zwłaszcza, że Muś winą za tragedię obarczał Rosjan i twierdził, że słyszał, jak przez radio zezwalają prezydenckiej maszynie zejść dużo niżej niż pozwalały na to przepisy lotniska. Prokuratura nie chce ujawnić, czy planowała nowe czynności procesowe z udziałem Remigiusza Musia, który zmarł w sobotę - informuje "Nasz Dziennik". Zeznania Remigiusza Musia, który 10 kwietnia 2010 r. lądował w Smoleńsku, oceni prokurator prowadzący śledztwo. Prokuratura nie chce ujawnić, czy planowała jakiekolwiek czynności procesowe z udziałem technika pokładowego z Jaka-40. Postępowanie w sprawie jego śmierci objęła specjalnym monitoringiem Prokuratura Generalna. 