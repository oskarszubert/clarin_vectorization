Mieszkańcy stolicy coraz dłużej dojeżdżają do pracy. I tracą na tym po 4,3 tys. zł rocznie - informuje "Dziennik Gazeta Prawna". Warszawa jest jednym z najbardziej zakorkowanych miast w całej Europie - wynika z najnowszego raportu Congestion Index opracowanego przez firmę TomTom.Na podstawie informacji zebranych z urządzeń nawigacyjnych,eksperci wyliczyli, że średni czas przejazdu samochodem przez Warszawę w II kwartale tego roku był o 45% dłuższy niż warunkach całkowitej płynności ruchu (np. w środku nocy). W I kwartale różnica wynosiła 43%. - Na pogorszenie wyniku wpływ miała zapewne budowa drugiej linii metra, co wymusiło zamknięcie kilku ważnych arterii - tłumaczy Jan Jakiel, prezes Stowarzyszenia Integracji Stołecznej Komunikacji.                       Pod względem średniego czasu przejazdu wyprzedza nas jedynie turecki Stambuł (+57%). Ale już w kategorii "czas przejazdu w porannych godzinach szczytu" jesteśmy liderem rankingu,w którym sklasyfikowanych zostało 58 europejskich miast. Dla warszawiaków codzienne stanie w korkach oznacza straty - czasu, lecz także pieniędzy. - Szacujemy, że dodatkowy koszt stania w korkach jednego auta to 17 zł dziennie, co po odjęciu dni wolnych daje 4,3 tys. zł rocznie - wylicza Jan Jakiel.  (oso, mj) ( wiadomosci.wp.ol ) 