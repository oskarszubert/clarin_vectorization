Nazywa się ISON, leci w kierunku Ziemi i na razie można ją oglądać jedynie przez duże teleskopy. W listopadzie jej wspaniały warkocz będzie już widoczny gołym okiem, nawet w blasku dnia. Ale komety są jak koty - chadzają własnymi drogami, więc szumnie dziś zapowiadana "kometa stulecia" może się okazać "niewypałem stulecia". Oby tak się nie stało. Na razie kosmiczny teleskop Hubble'a zrobił jej z oddali wspaniałą sesję fotograficzną.    ISON zbliża się do Słońca z oszałamiającą prędkością 77 tys. km/godz. Teleskop Hubble'a złapał ją na zdjęciu 8 maja, kiedy była w odległości 645 mln km,a więc gdzieś pomiędzy orbitą Marsa i Jowisza. Z serii fotografii wykonanych tego dnia w odstępie 43 minut NASA wykonała pięciosekundową animację. Po raz pierwszy kometę dostrzegli we wrześniu zeszłego roku astronomowie zza wschodniej granicy - Białorusin Witalij Newski oraz Rosjanin Artiom Nowiczonok. Obaj pracują w niewielkim obserwatorium, które niedawno zostało otworzone niedaleko Kisłowodzka, rosyjskiego miasta na przedgórzu Kaukazu. Znajdują się tam teleskopy sieci ISON, którą stworzyła Rosyjska Akademia Nauk w celu śledzenia zagrażających satelitom "kosmicznych śmieci". Ale oprócz orbitalnych śmieci teleskopy świetnie nadają się do wykrywania bliskich asteroid, a także komet. Od nazwy sieci ISON kometa dostała swe imię.( metro.msn ) 