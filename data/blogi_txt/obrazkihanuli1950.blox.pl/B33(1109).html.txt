Sekrety dzikiej róży Rośnie praktycznie wszędzie, ale nie w pełni korzystamy z jej dobrodziejstw. A szkoda, bo to prawdziwa bomba witaminowa. Owoce dzikiej róży świetnie można wykorzystać w kuchni, a wytwarzane z nich dżemy, konfitury, soki, wina czy nalewki zadowolą gusta najwybredniejszych smakoszy. Przy tym doskonale wpłyną na nasze zdrowie.        Kolczaste krzewy od wieków wpisane są w polski krajobraz, ponieważ dzika róża to roślina o małych wymaganiach, dlatego obficie rośnie na nieużytkach, brzegach lasów czy przy polnych drogach. Różowe i białe kwiaty pojawiają się na krzewach od maja do końca lipca.Owoce dojrzewają w sierpniu i wrześniu, ale pozostają na gałązkach do zimy. To właśnie one są szczególnie cennym surowcem wykorzystywanym w medycynie oraz kuchni.Moc witaminOwoce dzikiej róży to prawdziwa bomba witaminowa. Dostarczają witamin B1, B2, E, K i PP. Jednak przede wszystkim to jedno z najcenniejszych naturalnych źródeł witaminy C - już 2-3 owoce mogą pokryć dzienne zapotrzebowanie dorosłego człowieka. Znajdziemy w nich także dużo bioflawonoidów, karotenoidów, garbników, pektyn, kwasów organicznych (w tym cytrynowego i jabłkowego), olejków eterycznych i soli mineralnych. Nic dziwnego, że dzika róża bardzo dobrze wpływa na nasze zdrowie. Działa wzmacniająco na organizm, dlatego produkty z tej roślinypowinny znaleźć się w jadłospisie kobiet w okresie ciąży i karmienia, rekonwalescentów oraz osób w stanach ogólnego osłabienia, zmęczenia i stresu.Jest polecana w przeziębieniach i infekcjach układu oddechowego, a także przypadkach nadmiernej kruchości naczyń włosowatych oraz skłonności do krwawień (m.in. z przewodu pokarmowego). Róża może wspierać kurację w zaburzeniach trawienia i chorobach wątroby, zwiększa bowiem wydzielanie żółci. Właściwości rozkurczowe związków zawartych w owocach powodują ustąpienie bólów brzucha i kolek. Działając moczopędnie, eliminuje z organizmu szkodliwe produkty przemiany materii. Sproszkowana dzika róża zawiera galaktolipid o nazwie GOPO,który łagodzi stan zapalny w chrząstce i dlatego może być pomocny w łagodzeniu dolegliwości bólowych stawów. Witamina C w owocach ma udział w krzepnięciu krwi, a także zmniejsza nasilenie reakcji alergicznych. Smak różyDzika róża od wieków jest wykorzystywana w kuchni. Po oczyszczeniu z pestek, świeże owoce nadają się do przyrządzenia konfitur, dżemów, galaretek, syropów czy soków. Takie przetwory nadają się do ciast (na przykład jako pyszne nadzienie pączków) i sosów, są świetnym dodatkiem do dziczyzny, można z nich również robić domowe cukierki. Z dzikiej róży można też wytwarzać herbatkę, którą stosuje się w celach zdrowotnych, np. podczas grypy, ale świetnie smakuje również jako napój orzeźwiający. Z owoców róży wytwarza się także rozmaite alkohole – wódki i nalewki. Jednak wydestylowanie z nich wódki jest bardzo pracochłonne i kosztowne, dlatego taki trunek uchodzi za duży rarytas. Do przygotowania nalewki można też użyć skórek owoców. Wino z dzikiej róży to jeden z niewielu „nieszkodliwych” alkoholi (oczywiście jeśli pijemy go w odpowiednich ilościach). Podgrzane jest znakomitym i skutecznym lekiem na przeziębienie. 