Polska mówi "nie" małżeństwom homoseksualistów.  Rzeczpospolita fot. Thinkstockphotos   IDŹ DO OPINII  MSW nie zmieni zaświadczenia o możliwości zawarcia małżeństwa. Jego obecny kształt utrudnia gejom i lesbijkom śluby za granicą - donosi "Rzeczpospolita". Polskie urzędy stanu cywilnego odmawiają homoseksualistom zaświadczeń o zdolności prawnej do zawarcia małżeństwa za granicą.  Problem leży w kształcie takich zaświadczeń. Jest w nich miejsce na nazwisko przyszłego małżonka, więc po wpisaniu danych osoby tej samej płci, co wnioskodawca, łatwo się domyślić, że chodzi o związek jednopłciowy. Polskie prawo takich małżeństw nie uznaje. Wyeliminowanie tej rubryki jest od lat jednym z głównych postulatów działaczy gejowskich.  Francja, Hiszpania, Norwegia, Belgia i Holandia – m.in. te kraje uznają małżeństwa jednopłciowe. Choć z punktu widzenia naszego prawa nie mają one znaczenia, polscy geje i lesbijki mają problemy z ich zawarciem. O sprawie stało się głośno w 2011 r., gdy ślub z hiszpańskim partnerem próbował zawrzeć Tomasz Szypuła, ówczesny szef Kampanii przeciw Homofobii. – Gdyby mój przyszły mąż był Baskijczykiem i miał skomplikowane baskijskie imię, urzędnicy prawdopodobnie nie odgadliby, że jest mężczyzną. Nazywa się jednak José – wspomina Szypuła. Źródło: "Rzeczpospolita" (fbi, mj) 