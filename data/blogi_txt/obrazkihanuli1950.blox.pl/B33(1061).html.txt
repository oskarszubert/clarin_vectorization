Miesiąc po swym wyborze papież Franciszek powołał grupę ośmiu kardynałów-doradców, którzy będą mu służyć radą w zarządzaniu Kościołem i w sprawach reformy Kurii Rzymskiej - podał Watykan. To kolejna przełomowa decyzja nowego papieża.    W wydanym komunikacie Sekretariat Stanu Stolicy Apostolskiej wyjaśnił,że decyzja Franciszka jest jego odpowiedzią na sugestię, przedstawioną podczas obrad Kolegium Kardynałów w czasie wakatu po abdykacji Benedykta XVI. Mówiono wówczas wiele o konieczności reformy zarządzania Kościołem i większej kolegialności.Celem grupy doradców będzie między innymi opracowanie projektu zmian w konstytucji apostolskiej "Pastor bonus"na temat funkcjonowania Kurii Rzymskiej. Reforma tego "rządu" Kościoła katolickiego, powszechnie krytykowanego w ostatnim czasie za biurokrację, brak jawności i przejrzystości oraz po fali skandali i ujawnionych konfliktów wśród watykańskich hierarchów,jest uważana za jedno z najważniejszych zadań nowego papieża.Doradcami Franciszka zostali kardynałowie: gubernator Państwa Watykańskiego Giuseppe Bertello, Francisco Javier Errazuriz Ossa z Chile, Oswald Gracias z Indii, Reinhard Marx z Niemiec,Laurent Monsengwo Pasinya z Demokratycznej Republiki Konga, Sean Patrick O'Malley z USA, George Pell z Australii i Oscar Andres Rodriguez Maradiaga z Hondurasu,który będzie koordynatorem całej grupy. Pierwsze jej posiedzenie zwołano na 1-3 października.Watykan ogłosił, że już teraz papież Franciszek kontaktuje się z kardynałami-doradcami. ( wiadomosci.gazeta.pl ) 