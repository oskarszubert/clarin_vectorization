Zaskoczeni funkcjonariusze Służby Celnej podczas kontroli samochodu na przejściu granicznym w Korczowej (woj. podkarpackie)znaleźli niemal 200 żółwi stepowych! Gady ukryte były w bagażniku i kole zapasowym pojazdu. Kierowany przez 25-letniego Ukraińca samochód został skierowany do kontroli.W bagażniku i kole zapasowym auta celnicy znaleźli 197 żółwi. Zwierzęta oklejone były taśmą, która uniemożliwiała im ruchy i jednocześnie zagrażała życiu.  Mężczyzna tłumaczył, że tylko pośredniczył w ich przewozie przez granicę.Nie posiadał oczywiście wymaganych przepisami prawa zezwoleń CITES, niezbędnych przy legalnym przewozie przez granicę okazów gatunków zagrożonych wyginięciem. Żółwie zostały skonfiskowane, natomiast przeciwko obywatelowi Ukrainy wszczęto postępowanie karne. Grozi mu kara od 3 miesięcy do 5 lat pozbawienia wolności. Jak informuje Edyta Chabowska z Izby Celnej w Przemyślu,jest to największy od 3 lat przypadek wykrycia przemytu żółwi stepowych na podkarpackich przejściach granicznych. Żółw stepowy (Testudo horsfieldi) zamieszkuje stepowe i półpustynne tereny Azji Centralnej i Południowo- Zachodniej.Na wolności osiąga wielkość do 30 cm i wagę do 2 kg, dożywając nawet 80 lat. Służba Celna zwraca uwagę, że przemycane zwierzęta niejednokrotnie przewożone są w skandalicznych warunkach. Zdarza się że są usypiane, czy tak jak w tym przypadku oklejane taśmą krępującą ich ruchy i umieszczane w różnych skrytkach. Powoduje to ich ogromne cierpienie i niejednokrotnie śmierć. Celnicy wykrywają liczne tego typu przypadki m.in. tak drastyczne jak przemyt papug umieszczonych w plastikowych butelkach! Od kilku lat zwierzęta z nielegalnego handlu, których przewóz przez granicę zostaje wykryty, trafiają do Ogrodu Zoologicznego w Zamościu. Funkcjonuje tam przygraniczny ośrodek kwarantanny i przetrzymywania nielegalnie wwiezionych i skonfiskowanych na granicy okazów.Dzięki temu zwierzęta mają zapewnione odpowiednie warunki oraz opiekę weterynaryjną. ( nasygnale.pl ) 