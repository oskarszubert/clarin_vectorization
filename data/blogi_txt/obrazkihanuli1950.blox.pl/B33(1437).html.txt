Zwolnione nauczycielki zabarykadowały się w szkole Aleksandra Pezda      Szkoła Podstawowa nr 321 w Warszawie. Od lewej nauczycielki Lucyna Hilla , Paulina Hilla (Fot. Przemek Wierzchowski / Agencja Gazeta)             Nauczycielki z warszawskiej podstawówki trzy dni przed pierwszym dzwonkiem dowiedziały się, że stracą pracę. Po radzie pedagogicznej zabarykadowały się więc w szkole, wezwały władze dzielnicy i media    Rada pedagogiczna w SP nr 321 na warszawskim Bemowie, pierwsza w nowym roku szkolnym. Pełniąca obowiązki dyrektora Małgorzata Zarzycka(dotychczas nauczycielka klas 1-3) odczytuje listę kadry pedagogicznej na nowy rok szkolny.Nie ma na niej nazwisk 16 nauczycielek,które po wakacjach przyszły do pracy, a na poniedziałkowe rozpoczęcie roku wyszykowały już garsonki.Okazuje się, że nie mają pracy.   Nie ma np. lubianej Ilony Stelmach, która miała w tym roku objąć zerówkę z pięciolatkami. Pracowała w tej szkole od dwóch lat, ma dwa fakultety (pedagogikę i psychologię), ze stażystki zapracowała na stopień nauczycielki kontraktowej, dopiero co wzięła kredyt na mieszkanie i nawet do głowy jej nie przyszło szukać w wakacje nowej pracy. Co więcej - rekomendowała do tej szkoły swoją koleżankę ze studiów, która miała przyjść do świetlicy. Dziś się dowiedziała, że ta koleżanka obejmie jej zerówkę.Na liście nie było też "pani Broni", Bronisławy Jabłeckiej, legendarnej na bemowskich osiedlach nauczycielki najmłodszych uczniów z 40-letnim stażem pracy - do jej klas szkoła selekcjonowała uczniów i prowadziła zapisy.Nie będzie Lucyny Hille - matematyczki po 35 latach w zawodzie, która miała przygotować do testu końcowego po szóstej klasie uczniów, których prowadzi od czwartej klasy. Nie będą pracowały, chociaż były uwzględnione w planach szkoły podpisanych przed wakacjami przez dyrektora i burmistrza dzielnicy. I nikt ich nie ostrzegał, że to się może zmienić.W czasie wakacji odbył się konkurs na dyrektora szkoły (bo z oszczędności połączono podstawówkę z przylegającym do niej przedszkolem). Jego wynik został zakwestionowany przez jednego z kandydatów, funkcję objęła więc tymczasowo wyznaczona przez dzielnicę nauczycielka. I postanowiła odświeżyć kadrę.Może to zrobić na trzy dni przed początkiem roku szkolnego? Może, ponieważ wielu nauczycieli w tej szkole zatrudnionych było na umowach na czas określony.Dlatego też dyrektorka nie mówi o zwolnieniach, tylko o nieprzedłużaniu umów.- Większość to emeryci. Czas, żeby ustąpili młodym. A pozostali nie uzyskali w moich oczach dobrej oceny pracy - tłumaczy twardo "Gazecie".Dotychczasowe koleżanki z pokoju nauczycielskiego przepuściła przez standardową rekrutację,kazała sobie przedstawiać na piśmie CV i prosiła:- Proszę mi coś opowiedzieć o sobie.Bronisława Jabłecka: - Mnie też tak pytała. Byłam w szoku, nie umiałam odpowiedzieć. Ona uczyła się ode mnie zawodu, a ja uczyłam jej dziecko.Czy SP 321 zwalnia, bo ma za mało dzieci? Nie. Na warszawskim Bemowie rodzi się tyle dzieci, że szkoły uczą je na zmiany.Ta szkoła liczy ponad stu nauczycieli i ponad tysiąc uczniów.W miejsce zwolnionych nauczycielek zostały przyjęte nowe na podstawie złożonego w szkole podczas wakacji CV. Są nawet wakaty, np. w szkolnej świetlicy.Zwolnione nauczycielki podniosły więc raban, zabarykadowały się w szkolnej stołówce i wezwały władze dzielnicy oraz media.- Trzeba było powiedzieć w czerwcu, szukałabym pracy - denerwuje się Ilona Stelmach. Teraz ma małe szanse, żeby znaleźć pracę podczas ostatniego weekendu wakacji.Do nauczycielek przyjechał wiceburmistrz Bemowa Krzysztof Zygrzak, powtarzał im w kółko, że wszystko odbywa się zgodnie z prawem.Dlaczego dopuścił do zwolnień w przeddzień roku szkolnego? - Nie wtrącamy się w politykę personalną dyrektorów poszczególnych placówek - mówi.Włodzimierz Skarzyński, dotychczasowy dyrektor szkoły: - Zatrudniałem emerytów na cząstki etatu, bo łatwiej mi było ułożyć plan. Dzięki temu unikałem nauczania na dwie zmiany. Jego zdaniem gmina chce teraz zatrudniać stażystów, bo tak jest taniej. - Ciekawe, od kogo się będą uczyli zawodu? - mówi b. dyrektor.O zmianach w szkole nie wiedzą jeszcze uczniowie ani ich rodzice.Nauczycielki rozważają strajk. - Ale emerytek nikt chyba nie posłucha - mówi mi Marisa Lewandowska, jedna z nich.W całej Polsce trwają zwolnienia nauczycieli z powodu niżu demograficznego. Według wyliczeń związków i MEN pracę może stracić ponad 7 tys. osób. Wszystkich nauczycieli jest ok. 661 tys. ( metromsn.gazeta.pl ) 