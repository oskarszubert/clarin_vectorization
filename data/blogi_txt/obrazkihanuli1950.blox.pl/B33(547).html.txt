Od piątku na Kubę można będzie importować nowe samochody. Zniesienie obowiązującego od dziesięcioleci zakazu takiego importu ogłoszono w grudniu ub.r., a teraz władze podały termin wejścia w życie stosownych przepisów, dotyczących także handlu samochodami.  Importowane auta można będzie kupować po cenach rynkowych i bez specjalnych zezwoleń. Dotychczas takie zezwolenia były obligatoryjne dla Kubańczyków i cudzoziemców mieszkających na wyspie.       Raul Castro chce "cywilizowanych stosunków" z USA - pod warunkami   Były agent CIA o powiązaniach zabójcy Kennedy'ego z Kubą      Raul Castro planuje zmianę pokoleniową - następca to raczej pragmatyk       Wolnego handlu samochodami zabroniono na Kubie wkrótce po rewolucji z 1959 roku. Od października 2011 roku zezwolono osobom prywatnym na sprzedawanie i kupowanie samochodów używanych, ale dotyczyło to tylko pojazdów wyprodukowanych przed 1959 rokiem.  Po ulicach Hawany jeździ wiele amerykańskich limuzyn, które poza Kubą już dawno zostałyby uznane za zabytki. Jest też sporo starych samochodów produkcji radzieckiej.  Pod rządami Raula Castro na Kubie realizowane są ostrożne reformy rynkowe. Raul Castro został wybrany na przewodniczącego Rady Państwa w 2008 roku, ale obowiązki głowy państwa pełni od połowy 2006 roku; przejął je od ciężko chorego brata Fidela. (sol) ( wiadomości.wp.pl ) ﻿ 