Od problemów z umową najmu, po pleśń w łazience i dziury w suficie; od nielegalnych wizyt kontrolnych właściciela mieszkania, po żądania dodatkowych pieniędzy na czarno, kłótnie, szantaże, procesy, wyrzucanie z domu lub zatrzymywanie w nim na siłę. Życie Polaków wynajmujących mieszkania we Włoszech nie jest wcale słodkie. Pewna polska para wynajęła mieszkaniew średniej wielkości mieście położonym na północ od Rzymu. Trzy pokoje, kuchnia i dwie łazienki, bo ceny najmu są tam bardziej przystępne niż we włoskiej stolicy. - Na początku właścicielka, Włoszka mieszkająca na dole, była bardzo miła i uczynna, chciała jednak byśmy też poszli jej na rękę. Umowa najmu miała opiewać na niższą sumę - 500 euro, a pozostałe 350 euro mieliśmy dawać jej na czarno do ręki. Kontrakt miał być zarejestrowany w Urzędzie Skarbowym nie w ciągu 30 dni - jak to przewiduje włoskie prawo - ale dopiero po wakacjach, z czteromiesięcznym opóźnieniem.Przewidywał czteroletni okres najmu, z możliwością przedłużenia na kolejne cztery lata, zgodnie z prawem - opowiada M., Polka wynajmująca mieszkanie. Zaczęło się od pleśni w łazience Kiedy minęło słoneczne lato i przyszła wilgotna jesień, polscy lokatorzy zorientowali się, że zaczynają mieć pleśń w jednej z łazienek. Zgłosili to właścicielce mieszkania, która obiecała, że ją usunie, ale na wiosnę, gdy będzie przewiewniej. Minęła wiosna i lato, a właścicielka nie zrobiła nic. Gdy przyszła kolejna jesień - zupełnie zagrzybiała łazienka, była już nie do użytku. Na dodatek w kuchni zaczęło kapać z sufitu, bo dach przeciekał podczas deszczu. Miłe sąsiedzkie stosunki pomiędzy Włoszką i Polakami skończyły się, choć właścicielka nadal pojawiała się regularnie raz w miesiącu, by pobierać czynsz wyznaczony w umowie, plus 350 euro na czarno. - Pogarszał się też stan mojego zdrowia, bo mieszkanie było zawilgocone. Z zaczęłam coraz częściej chorować. Po kolejnej zimie, podczas której cierpieliśmy, bo domu nie dało się ogrzać, postanowiliśmy się wyprowadzić. Zawiadomiliśmy właścicielkę z trzymiesięcznym wyprzedzeniem. Przyszła do nas krzycząc, że nie respektujemy umowy, bo mieliśmy zostać przynajmniej cztery lata i że teraz to ona nas wyrzuci - opowiada M. Zdewastowali mi mieszkanie Polska para nie mówiła dobrze po włosku. Jakież było ich zdziwienie, gdy pewnego dnia zapukał listonosz i przyniósł im wezwanie na rozprawę do sądu, bo Włoszka z dołu oskarżyła ich o to, że zdewastowali jej mieszkanie. Pobiegli szybko do znajomego adwokata, który wyjaśnił im również, że z pisma wynika, iż miesiąc wcześniej otrzymali list od właścicielki, która wzywała ich do usunięcia wszystkich szkód, grożąc procesem. Polka twierdzi jednak , że takiego listu nigdy nie odebrała. - Byliśmy naprawdę przerażeni. Nie wiedzieliśmy, co zrobić i obawialiśmy się, że wszystko to będzie nas drogo kosztować. Na szczęście mieliśmy znajomego adwokata, który nam pomógł. Inaczej nie wiem jak by się to wszystko skończyło - opowiada Polka. Każdy ma swoje prawa Zgodnie z radą adwokata Polacy wezwali funkcjonariusza ASL (Lokalna Agencja Sanitarna - odpowiednik polskiego Sanepidu), a później straż miejską.  Kontrola wykazała, że zagrzybienie łazienki było spowodowane brakiem wywietrzników, a zacieki w kuchni powstały na skutek dziurawego dachu i odkryła, że mieszkanie nie miało tzw. "certificato di abitabilita" (certyfikatu Lokalnej Agencji Sanitarnej), aby mogło być wynajmowane. Włoski adwokat doradził także polskim lokatorom, by zgłosili Gwardii Finansowej, że część czynszu była płacona na czarno  i że umowa najmu została zarejestrowana z czteromiesięcznym opóźnieniem. - Jakie to szczęście, że na wszystkie pieniądze, które dawałam jej na czarno, kazałam podpisywać sobie pokwitowanie. Może prawa włoskiego do końca nie znamy i Włosi myślą, że imigrantów łatwo zastraszyć, ale gdy człowiek się nie boi może wiele wygrać w tym kraju. - komentuje Polka. Polacy wygrali, choć proces po dwóch rozprawach zakończył się ugodą. Włoszka musiała ponieść koszty procesowe, dostała karę z Sanepidu i ze Skarbówki, a M. i jej towarzysz mieli prawo mieszkać przez kolejne dwa lata płacąc czynsz zgodnie z zarejestrowaną umową - czyli 500 euro miesięcznie. Po kilku miesiącach jednak zrezygnowali i wyprowadzili się za obopólną zgodą.TopNews - najpopularniejsze materiały WP.PL 