Dzieci bezrobotnego rodzica przedszkola nie dostaną Anna Jurek Rodzice muszą zadeklarować, że dziecko będzie w przedszkolu przynajmniej dziewięć godzin(Fot. Przemysław Skrzydło / AG) Po 20 marca ruszy elektroniczny nabór dzieci do przedszkoli. Każdy maluch będzie miał miejsce w przedszkolu... pod warunkiem że i matka, i ojciec pracują oraz zadeklarują, że dziecko w placówce zostanie minimum dziewięć godzin. Maluchy, których choć jeden rodzic jest bezrobotny, na przedszkole szans nie mają    W tym roku magistrat przygotował dla radomskich maluchów ok. 2,8 tys. miejsc.Rok temu miejsc było ok. 2,6 tys.- Jeszcze jest trochę czasu na ogłoszenie naboru. Kryteria przyjęć będą podobne jak w ubiegłym roku- mówi Katarzyna Piechota-Kaim, rzeczniczka prezydenta miasta. Do przedszkoli będą przyjmowane trzylatki i czterolatki. Pięciolatki i sześciolatki będą w zerówce i gmina ma obowiązek miejsca im zapewnić. Czy uruchomionych zostanie więcej oddziałów?    - Raczej nie będzie takiej potrzeby. Nie ma więcej urodzeń, wolnych miejsc jest mniej więcej tyle co w ubiegłym roku, dlatego dla wszystkich dzieci powinno ich starczyć, oczywiście jeśli rodzice spełnią określone kryteria - informuje Ryszard Fałek, wiceprezydent zajmujący się sprawami oświaty.Przedszkole jest placówką zastępczą Podobnie jak w ubiegłym roku w pierwszej kolejności przyjmowane będą dzieci samotnych matek lub ojców, rodziców z niepełnosprawnością (orzeczenie o niepełnosprawności może mieć jeden rodzic),z rodzin zastępczych, a także tych rodziców, którzy płacą podatki w Radomiuoraz osób pracujących (warunkiem jest, by pracowali i ojciec, i matka).Rodzice poza tym muszą zadeklarować,że dziecko będzie w przedszkolu minimum dziewięć godzin.Jeszcze kilka lat temu władze miasta zapewniały miejsca dzieciom wszystkich chętnych rodziców. W tym roku bezrobotni szans na przedszkole dla malucha nie mają, chyba że są osobami niepełnosprawnymi czy rodzicami zastępczymi albo samotnymi.- Jeśli pracuje tylko jeden rodzic, to oznacza, że drugi może wychowywać dziecko w domu. Przedszkole jest placówką zastępczą w sytuacji, kiedy dwoje rodziców pracuje.Przy tak dużym bezrobociu musimy rodzinom umożliwiać podejmowanie zatrudnienia,dlatego ważne jest, żeby dzieci rodziców pracujących miały zapewnioną opiekę - twierdzi Fałek. Zapewnia, że jeśli będzie więcej chętnych trzylatków i czterolatków spełniających kryteria niż miejsc, wówczas gmina zapewni dla nich miejsca dodatkowe. - Nawet jeśli tych dzieci będzie nagle ponad 4 tys. - podkreśla wiceprezydent.Nabór przez internet Pani Izabela od września chce posłać swojego syna do przedszkola, po raz pierwszy. - Mam nadzieję, że wszystkie dzieci rodziców pracujących dostaną się do przedszkola,tak jak było w ubiegłym roku - mówi kobieta. Wytypowała trzy przedszkola, które znajdują się w pobliżu jej pracy lub pracy męża, tam będzie się starała o przyjęcie dziecka.Jak zwykle nabór będzie się odbywał przez internet za pomocą systemu Vulcan. Rodzice będą wybierali poprzez stronę internetową www.radom.przedszkole.vnabor.pl placówki, do których chcą posłać swoje pociechy. Nabór ruszy po 20 marca. Strona będzie aktywna już trzy dni wcześniej, zamieszczone zostaną na niej informacje o wszystkich publicznych przedszkolach. Rodzice będą mogli sprawdzić, jakie zajęcia dodatkowe proponuje dana placówka, w jakich godzinach realizowana jest podstawa programowa, a kiedy za opiekę trzeba płacić. 