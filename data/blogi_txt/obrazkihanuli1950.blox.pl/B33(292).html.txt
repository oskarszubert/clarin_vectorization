Francuscy kucharze cię nienawidzą    fot: © martiapunts - Fotolia.com      Zjawisko określane mianem "food porn" (ang. jedzeniowe porno), czyli robienie zdjęć potraw i publikowanie ich w sieci, napotkało na falę sprzeciwu ze strony... francuskich kucharzy. Brytyjski dziennik "The Daily Telegraph" opisuje kulisy, wydawałoby się absurdalnego, protestu restauratorów przeciw klientom, dla których zrobienie fotki obiadu jest ważniejsze od samego posiłku. Wystarczy wejść na serwisy takie, jak Pinterest albo nawet Facebook, by bez trudu odnaleźć zdjęcie posiłku, jaki spożywali nasi znajomi, zwłaszcza jeśli było to pięknie podane danie w wykwintnej restauracji. Mania dokumentowania wszystkiego co robimy okazuje się być równie uzależniająca, co zwykłe używki, a publikowanie zdjęć jedzenia jest w tym kontekście niczym nałóg oglądania pornografii. Konieczność pokazania znajomym, że właśnie podano na przystawkę omlet z truflami jest dla niektórych osób tak silna, że potrafią nawet przestawiać stolik w restauracji, aby wykonać lepsze ujęcie. O tym, że danie w tym czasie wystygnie nawet nie trzeba wspominać. Alexandre Gauthier, restaurator z okolic Calais, opowiada "The Daily Telegraph", że jego rolą jest "tworzenie specjalnych, niezapomnianych chwil dla klientów, a to wymaga, by wyłączyli oni swoje telefony".     Gauthier jest jednym z kilku znanych restauratorów, którzy w swoich lokalach zabronili korzystania z telefonów komórkowych. Do tej nietypowej akcji przyłączył się nawet jeden z kucharzy, nagrodzonych 3 gwiazdkami Michelin - odznaczeniem przyznawanym tylko najlepszym na świecie. Dodatkowym problemem, na który wskazują restauratorzy jest upublicznianie kompozycji dań, co ułatwia konkurencji ich skopiowanie. Składniki, dodatki, a nawet sam sposób podania potrawy stanowią nie tylko tajemnicę, ale również swego rodzaju własność kucharza - tak, jak malarz jest autorem dzieła, tak szef kuchni jest autorem dania. Ci "kulinarni artyści" chcą więc zabezpieczyć swoją własność intelektualną. Sami jednak przyznają, że najważniejsze, aby klienci spróbowali świeżej potrawy i delektowali się nią zamiast kosztowania zimnego dania, bo trzeba było najpierw opublikować jego zdjęcie na Facebooku.Źródło: The Daily Telegraph 