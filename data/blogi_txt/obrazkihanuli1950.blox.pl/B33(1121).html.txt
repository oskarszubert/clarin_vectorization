Policja, służby specjalne, a nawet sądy i prokuratura sięgają po nasze dane telekomunikacyjne dowolnie i bez kontroli - stwierdza NIK podczas precedensowej kontroli    NIK kontrolował wszystkich 18 podmiotów uprawnionych do pobierania danych telekomunikacyjnych - poza Agencją Wywiadu. Dziś przekaże te informacje prezesowi Trybunału Konstytucyjnego. Prezes prosił o to, bo w Trybunale jest siedem skarg - rzecznika praw obywatelskich i prokuratora generalnego - na różne formy inwigilacji. W tym cztery na billingowanie połączone w jedną sprawę.NIK alarmuje, że obowiązujące przepisy o pozyskiwaniu danych telekomunikacyjnych "nie chronią w wystarczającym stopniu praw i wolności obywatelskich". Inspektorzy NIK kontrolowali sięganie po dane telekomunikacyjne po doniesieniach fundacji Panoptykon i mediów o tym, że polskie organy śledcze biją w tej dziedzinie rekordy europejskie: w 2012 było to między 1,8 a 2,1 mln zapytań (różnią się dane od teleoperatorów i od służb). A także po ujawnieniu przez "Gazetę" w 2010 r., że przynajmniej dziesięciu dziennikarzy było - bez podejrzenia o jakiekolwiek przestępstwo - billingowanych przez służby. Rekordzistką była Monika Olejnik (Radio ZET) - pobrano jej billingi za dwa lata. ( metro.msn ) 