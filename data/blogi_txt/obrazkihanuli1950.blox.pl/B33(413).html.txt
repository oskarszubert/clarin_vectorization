fot. Paweł Krzemiński/Newspix.pl)              Zmarł były bramkarz Vive Kielce Jarosław Tkaczyk, poinformował klub. Był czterokrotnym mistrzem Polski piłkarzy ręcznych. Miał 37 lat. Jarosław Tkaczyk był wychowankiem Broni Radom. W początkach kariery występował w reprezentacji Polski Juniorów. Z kieleckim klubem związał się w 1995 roku. W latach 1996, 1998, 1999 i 2003 sięgał ze szczypiornistami z Kielc po tytuł mistrza Polski. Problemy z sercem były powodem zakończenia jego kariery sportowej w 2005 roku. Wtedy też przeszedł pierwszą operację. Później był trenerem grup młodzieżowych oraz nauczycielem wychowania fizycznego w jednym z kieleckich gimnazjów.  Jak informuje na swojej stronie internetowej klub Vive Targi Kielce, w czwartek przeszedł skomplikowany zabieg kardiochirurgiczny w Krakowie. Tego samego dnia, klub prowadził zbiórkę krwi potrzebnej dla byłego bramkarza. W piątek nad ranem zmarł. "Ogarnia nas wielki smutek. Jarek był wspaniałym zawodnikiem i kolegą z zespołu. Odszedł od nas wielki człowiek" - napisał na stronie Vive obecny dyrektor sportowy klubu, a w przeszłości kolega Tkaczyka z drużyny Radosław Wasiak.  Jarosław Tkaczyk miał żonę i dwoje dzieci.     ( sport.wp.pl )     ﻿ 