fot. WP.PL O elektronicznych dowodach osobistych mówi się w naszym kraju od dawna. Jednak okazuje się, że dłużej tej sprawy nie możemy odkładać. Jeśli nie wprowadzimy ich do 2015 roku, Polska straci dotację z Unii Europejskiej. Epopeja z e-administracją trwa już od 2008 roku, kiedy to pojawił się pierwszy plan wprowadzenia nowych wzorów dokumentów. Harmonogram prac przewidywał pojawienie się e-dowodów już w dwa lata później. Te biometryczne "cuda" miały mieć wbudowany chip zawierający m.in. wzór naszych linii papilarnych. Dane każdego obywatela miały znaleźć się w rozbudowanym rejestrze. Jednak walka o setki milionów złotych wiążących się z projektem, nieumiejętność przeprowadzenia przetargu i afera korupcyjna spowodowały, że do niedawna program stał właściwie w miejscu. Po ostatnich zmianach w MSW pojawiła się szansa, że inicjatywa wreszcie ruszy pełną parą. Już w zeszłym roku projekt nazywany "pl.ID" przekazano do Centralnego Ośrodka Informatyki, a wcześniejsze przetargi unieważniono. Pojawiła się też data wejścia systemu w życie – 1 stycznia 2015 roku. Na ten moment Ministerstwo ma przygotowane 85 proc. projektu technicznego oraz ukończone ok. 15 proc. prac programistycznych. Wystartował również specjalnie przygotowany portal. Można go znaleźć pod adresem obywatel.gov.pl. 