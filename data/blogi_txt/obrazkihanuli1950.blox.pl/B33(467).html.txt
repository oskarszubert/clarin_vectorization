Generalny Inspektor Ochrony Danych Osobowych rozpoczął w Ministerstwie Finansów kontrolę dotyczącą przetwarzania danych osób starających się o wydanie karty warszawiaka. W listopadzie 2013 r. GIODO Wojciech Wiewiórowski ocenił, że zastrzeżenia budzi pozyskiwanie przez gminy na potrzeby wydawania kart mieszkańca danych z urzędów skarbowych. Uznał, że samorządy nie mają prawa pozyskiwać od obywateli informacji o tym, gdzie płacą oni podatki.        W uchwale Rady Warszawy dotyczącej karty warszawiaka zapisano dwa warunki jej otrzymania: zamieszkanie na terenie miasta oraz rozliczanie podatku PIT w tutejszym urzędzie skarbowym. Do wniosku nie trzeba dołączać PIT-u. To czy ktoś jest uprawniony do jej otrzymania, ratusz weryfikuje na podstawie bazy danych Ministerstwa Finansów. 