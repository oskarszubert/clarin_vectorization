O godz. 11.47 rozpoczęła się ewakuacja centrum handlowego w samym centrum stolicy.    W tej chwili centrum handlowe sprawdzane jest przez policyjnych pirotechników. Wstrzymany jest ruch na ul. Emilii Plater. Służby miejskie wygrodziły ulicę między Dworcem Centralnym a Złotymi Tarasami. Pętla autobusowa koło dworca działa.- Sprawdzamy informację o podłożeniu ładunku wybuchowego - mówi Edyta Adamus z Komendy Stołecznej. Decyzję o ewakuacji podjęto po anonimowym telefonie: rozmówca twierdził, że w budynku podłożona jest bomba.Policjanci najpierw próbowali dyskretnie zweryfikować doniesienie, ale ostatecznie wspólnie z zarządcą centrum zdecydowano o ewakuacji. - Decyzję o ewakuacji obiektu, w trosce o klientów i pracowników, podjęło kierownictwo centrum handlowego w porozumieniu z policją.Kierownictwo centrum oraz ochrona obiektu ściśle współpracują z policją,która przejęła dowodzenie - informuje Beata Sadowska, rzeczniczka prasowa CH Złote Tarasy.   Kilka tysięcy osób opuściło galerię handlową w kilka minut.O godz. 12.06 wygrodzony był już chodnik wokół Tarasów,nie można było przejść na tę stronę Emilii Plater.- Wyłączyli wszystkie schody ruchome, klienci musieli schodzić na piechotę. Przez głośniki podano komunikat o awarii. Ochrona grzecznie wypraszała klientów. Niektórzy chcieli iść do innego wyjścia, inni chcieli schodzić na parking po samochody,ale nie było takiej możliwości - mówi nasz reporter Dariusz Borowicz, który jest na miejscu.Większość osób rozeszła się po Śródmieściu.Wokół centrum na skończenie akcji czekają tylko jego pracownicy.Policja często namierza i zatrzymuje sprawców fałszywych alarmów bombowych.Jednak grożąca za to kara trzech lat więzienia nie odstrasza dowcipnisiów. Na początku roku zatrzymano mężczyznę,który dzięki ewakuacji chciał spędzić więcej czasu z partnerką. Częściej sprawcy dzwonią jednak bez wyraźnego powodu. ( wiadomosci.wp.pl )      Fot. Dariusz Borowicz Agencja 