Jerzy Owsiak odbierze szpitalowi w Pszczynie sprzęt podarowany przez WOŚP. Jak się okazało, łóżka dla oddziałów geriatrycznych wykorzystywano na oddziale kardiologicznym.  Sprzęt trafi do innego szpitala - informuje TVN24.  Jerzy Owsiak powiedział Informacyjnej Agencji Radiowej, że sprzęt przekazano niezgodnie z umową. Szpital podpisał wprawdzie kontrakt z NFZ, ale go nie realizował - na oddziale geriatrii nie było praktycznie pacjentów. Sam dyrektor placówki przyznał potem, że wykorzystał okazję i chciał odkupić sprzęt. WOŚP nie zajmuje się jednak działalnością gospodarczą, dlatego teraz - prawdopodobnie we wtorek - trafi on do innego szpitala. - Niestety, ale ten sprzęt będzie musiał z Pszczyny wyjechać - powiedział Jerzy Owsiak w rozmowie z TVN24. - Kiedy otrzymaliśmy informację o możliwych nieprawidłowościach w związku ze sprzętem w szpitalu w Pszczynie natychmiast wysłaliśmy pytanie o wyjaśnienie sprawy. Okazało się, że rzeczywiście sprzęt nie służył starszym osobom, tylko m.in. na oddziale kardiologii. Nie taka była umowa w sprawie przekazania sprzętu, miał służyć na geriatrii - stwierdził Owsiak. Jak mówił szef WOŚP, dyrektor szpitala w Pszczynie przyznał, że nie ma u niego oddziału geriatrycznego.  "Dziennik Zachodni" podaje, że do szpitala w Pszczynie trafiło sześć łóżek sterowanych elektronicznie, dwa materace przeciwodleżynowe, przyłóżkowe urządzenia rehabilitacyjne, kardiomonitor, podnośnik hydrauliczny dla pacjentów leżących, waga fotelowa, fotel kąpielowy, spirometr, wózek inwalidzki XXL z odchylanym oparciem, pionizator do nauki chodzenia, dwie pompy infuzyjne, ssak, nebulizator i rotor. Sprzęt wart 160 tys. zł. zakupiła Wielka Orkiestra Świątecznej Pomocy.   ﻿ 