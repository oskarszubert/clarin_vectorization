Pod hasłem "Obudź się Polsko" opozycja, środowisko Radia Maryja i "Solidarność" będą walczyć z rządem Donalda Tuska. Na 29 września planowana jest wielka demonstracja - donosi "Rzeczpospolita". W planowanym marszu pod hasłem "Obudź się Polsko" ma wziąć udział nie tylko środowisko Radia Maryja, ale także inne grupy krytyczne wobec rządu Donalda Tuska. Pod koniec sierpnia o swoim udziale w demonstracji ma zdecydować "Solidarność". Nieoficjalnie wiadomo jednak, że udział związkowców w marszu jest już przesądzony - czytamy w "Rzeczpospolitej". - Rządy PO doprowadziły do tego, że nie ma dzisiaj dziedziny życia, która nie pogrążałaby naszego kraju i nas, Polaków. Nikt nie słucha obywateli, rząd we wszystkim narzuca obywatelom swoją wizję - mówi poseł PiS Andrzej Jaworski, współorganizator demonstracji. Jak zapowiada rzecznik "Solidarności" Marek Lewandowski, "Solidarność" planuje także równolegle własne działania wymierzone w rząd. - Planujemy kilka spektakularnych akcji, które sprawią, że rządzący nie będą mogli spać spokojnie - mówi. Jak podkreśla ich głównym celem będą umowy śmieciowe oraz wydłużenie wieku emerytalnego. Szczegółów ewentualnych demonstracji związkowcy zdradzać na razie nie chcą. (jpo) TopNews - najpopularniejsze materiały WP.PL 