Do wprowadzenia całkowitego zakazu reklamy alkoholu, ograniczenia liczby miejsc sprzedaży oraz podniesienia cen napojów alkoholowych wzywają polscy biskupi - informuje "Gazeta Polska codziennie". Wspiera ich Państwowa Agencja Rozwiązywania Problemów Alkoholowych oraz część posłów. - Trzeba tworzyć warunki prawne i społeczne sprzyjające ochronie trzeźwości, sprzyjające rozwojowi zdrowej rodziny i nowoczesnego społeczeństwa, w oparciu o wskazania współczesnych badań naukowych. Konieczny jest więc zakaz reklamy i promocji alkoholu - napisali biskupi w liście na sierpień, miesiąc trzeźwości. Nadużywanie alkoholu niesie z sobą nie tylko negatywne skutki społeczne, ale i ekonomiczne. Co roku generuje straty w wysokości 45 mld zł - czytamy w gazecie. Według obecnie obowiązującego prawa w Polsce nie można reklamować jedynie alkoholi mocnych. Dozwolona jest natomiast promocja piwa. (miko) ( wiadomosci.wp.pl ) 