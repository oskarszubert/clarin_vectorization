Instytut Pamięci Narodowej będzie musiał opuścić swoją główną siedzibę w Warszawie. Firma RUCH SA sprzedała bowiem innej firmie budynek przy ulicy Towarowej - dotychczasową centralę IPN. W związku z transakcją niemożliwe stało się kupno siedziby przez Skarb Państwa.    "W przypadku nierozwiązania tej sytuacji w najbliższym czasie, realne jest niebezpieczeństwo całkowitego sparaliżowania pracy IPN" - czytamy w komunikacie rzecznika Instytutu. Rzecznik dodał, że minister skarbu państwa poinformował IPN, że nie dysponuje na terenie Warszawy nieruchomością odpowiadającą potrzebom IPN. - IPN nie mógł zakupić od spółki Ruch swej siedziby w stolicy z powodu cięć budżetowych, a z uwagi na brak odpowiedzi resortu finansów nie udało się doprowadzić do zakupu jej na raty - poinformował. W najbliższym czasie IPN przygotuje raport przedstawiający losy swojej siedziby. Zostanie on przekazany prezesowi Najwyższej Izby Kontroli, a także przewodniczącym odpowiednich komisji Sejmu i Senatu.W wyniku porozumienia sprzed 12 lat między skarbem państwa a firmą RUCH SA, w której do 2010 roku większość udziałów miał skarb państwa, RUCH miał dostać nieruchomość zamienną. Jednak porozumienie to nie zostało zrealizowane przez skarb państwa do 2012 roku, gdy zostało wypowiedziane przez firmę RUCH SA. Spółka przedstawiła skarbowi państwa ofertę zakupu siedziby IPN za kwotę 30 milionów złotych. IPN nie był w stanie zakupić tej nieruchomości z własnych środków. 