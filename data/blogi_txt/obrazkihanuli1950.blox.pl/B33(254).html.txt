Dzieci  to luksus - wynika z zestawienia stworzonego specjalnie na 1 czerwca przez "Dziennik Gazetę Prawną". Decyzja o ich posiadaniu wywołuje bowiem zawsze poważne konsekwencje finansowe.I to na wiele lat - dodaje gazeta. Ceny ubranek wzrosły w ostatnich 3 latach o 7%, podręczników o 25%, korepetycji aż o jedną trzecią. Szybują także opłaty za żywność, podobnie jak ceny pampersów.I choć wydatki rosną wolniej niż inflacja,to realnie spadają też dochody rodziców - czytamy w "Dzienniku Gazecie Prawnej". Gazeta podkreśla, że o 1,5% spadł w ubiegłym roku, w porównaniu do 2010 roku, statystyczny dochód na jedną osobę. Wyniósł on - według najnowszych danych GUS - 1227 złotych. W najgorszej sytuacji są osoby, które mają troje lub więcej dzieci- przeciętnie dysponują jedynie sumą 719 złotych na osobę. Utrzymanie dziecka do 20. roku życia to koszt blisko 300 tysięcy złotych.W efekcie spada w naszym kraju liczba urodzeń. W 2011 roku przyszło na świat tylko 391 tysięcy dzieci. W latach 90. liczba ta wynosiła pół miliona rocznie. A jedna piąta rodziców, jak wynika z badań CBOS,nie decyduje się na powiększenie rodziny właśnie z obawy przed kosztami.  (jpo) ( wiadomosci.wp.pl ) 