Lider ukraińskiej partii opozycyjnej Udar Witalij Kliczko powiedział niemieckiej telewizji publicznej ARD, że będzie kandydował w wyborach prezydenckich na Ukrainie.  - To wielka odpowiedzialność. Ukraina leży mi na sercu. Jestem przekonany, że musimy przeprowadzić reformy. Musimy walczyć o nasze wizje, nasz kraj. Podjąłem decyzję, że będę brał udział - powiedział Kliczko w programie "Beckmann", poświęconym w całości sytuacji na Ukrainie. - Będę kandydować - powtórzył polityk i znany bokser. Prowadzący audycję łączył się na żywo z przebywającym w Kijowie Kliczką.  Wideo  Witalij Kliczko apeluje: musicie zaprotestować przeciwko rządowi, jeśli chcecie żyj jak Europejczycy - Rząd odebrał ludziom nadzieję na zmianę na lepsze - powiedział Witalij Kliczko dziennikarzom. Jego zdaniem, to jest główna przyczyna masowych protestów, jakie mają miejsce na Ukrainie.   Kliczko wyjaśnił, że jego politycznym celem jest przekształcenie Ukrainy w państwo, w którym "są miejsca pracy i jest system zabezpieczeń socjalnych". Wymienił Polskę i Czechy wśród państw, które mogą być wzorem, ponieważ w latach 90. startowały z tego samego poziomu, co Ukraina, a obecnie są już w UE i prześcignęły Ukrainę pod względem reform. ( wiadomosci.wp.pl ) 