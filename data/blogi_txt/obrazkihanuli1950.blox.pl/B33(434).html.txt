- Mecz w Warszawie nie będzie piękny, musi być mądry. Jeszcze mądrzejszy niż rewanż z Molde. Tę walkę - a tej na pewno będzie mnóstwo - trzeba zaplanować w szczegółach, nie pozwolić w niej na przypadek. Tu potrzeba generała i jego idących w ogień niekalkulujących wojowników. Druga połowa w Bukareszcie pokazała, że Legia takich ma - pisze po remisie 1:1 w Bukareszcie Przemysław Iwańczyk ze Sport.pl. Taką nawałnicę przetrzymują tylko najwytrwalsi. Z bohaterskim Kuciakiem w bramce, który dokonał niemożliwego, po golu Koseckiego, który dał wytchnienie i nadzieję, trzeba krzyczeć "Jeszcze Legia nie zginęła". Ale nie da rady awansować do fazy grupowej Ligi Mistrzów, mając za największego bohatera bramkarza, a nie piłkarza z pola. Nie zrobią tego legioniści, jeśli znów dadzą się stłamsić w pierwszej połowie i przegrają fizyczną, daleką od reguł futbolu walkę. Mają jednak pięć dni, by wszystko to zmienić. Mają też furę szczęścia, która wciąż pozwala wierzyć, że po 17 latach polska piłka klubowa doczeka się tego co najcenniejsze.  fot.AP  fot.AP 