źródło: babol.pl, Piątek, 17 stycznia 2014   Wykpił Kurzajewskiego jak uczniaka Kamil Stoch ośmieszył gwiazdora TVP Maciej Kurzajewski to jeden z najbardziej znanych polskich redaktorów, choć trudno oprzeć się wrażeniu, że jego popularność jest duża przede wszystkim u gospodyń domowych i ludzi nieszczególnie ze sportem związanych. Przez trzy lata z rzędu otrzymywał bowiem "Telekamerę" dla najlepszego komentatora sportowego (2009, 2010, 2011)... nie będąc żadnym komentatorem. Tym razem jednak przeżył trudne chwile. Został bowiem w zaskakujący sposób sprowadzony do parteru przez nie kogo innego niż Kamil Stoch. Redaktor TVP przeprowadził z aktualnym mistrzem świata wywiad po konkursie w Wiśle, w którym Stoch zajął drugie miejsce. Być może był tym nieco zirytowany, być może po prostu Kurzajewskiego nie lubi. W każdym razie, zrobił z niego pośmiewisko na skalę ogólnopolską. Najpierw Kurzajewski stwierdził, że do drugiej serii konkursu awansowało aż siedmiu Polaków i spytał Kamila, czy o tym wiedział. Stoch z pełną ironią i przekoloryzowanym tonem odparł "coś podobnego...". Redaktor postanowił wybrnąć z sytuacji i robił dobrą minę do złej gry. "Naprawdę" - zapewniał. "Taaaaaak?" - kpił dalej mistrz świata.  Oczywiście Stoch nie jest chamem, w związku z czym po chwili ton wywiadu wrócił do normy. W każdym razie, dziennikarze mają z nim pewien problem. Nie jest on bowiem zawsze wyrozumiałym Adamem Małyszem, gadatliwym Apoloniuszem Tajnerem, czy nieprzeciętnie wesołym i prostolinijnym Piotrem Żyłą, z którymi wywiady zawsze były niejako wzajemną adoracją. Stoch to intelektualista dysponujący ciętą ripostą i nie bojący się jej użyć.  Pytanie Kurzajewskiego z całą pewnością było absurdalne, ponieważ Stoch znajduje się w absolutnym centrum wydarzeń na skoczni, wszyscy reprezentanci Polski to jego koledzy, a skoki to jego życie. On dokładnie wie jak wyglądał konkurs z perspektywy drużyny narodowej, nie tylko własnej. Zresztą, trafiło na faceta, który potrafi w wywiadach zachowywać się w sposób doprawdy zaskakujący.   Zresztą już wcześniej nieprzemyślane pytanie Kurzajewskiego sprowokowało nie do końca sympatyczną wypowiedź Stocha. Zapytany o to, jak widzi decyzję trenera kadry o braku wyjazdu na konkursy do Japonii, odpowiedział: "widzę to normalnie". Z drugiej strony, co innego mógł zrobić? Skrytykować Łukasza Kruczka i zepsuć atmosferę w drużynie? Byłoby to wyjątkowo nierozsądne, nawet gdyby z decyzją sztabu szkoleniowego się nie zgadzał.  Jego niesamowity wywiad wideo z "Przeglądem Sportowym" przeszedł już do historii. Skoczek parodiował w nim znaną z "Youtube" Oksanę, dziewczynę, która udzieliła do kamery wybitnie głupiego wywiadu. Tutaj oryginał, a tutaj wersja Kamila Stocha.  Wywiad Kurzajewskiego ze Stochem, o którym mowa w niniejszym artykule, można zobaczyć tutaj. Roman Koń ( babol.pl ) fot.youtube 