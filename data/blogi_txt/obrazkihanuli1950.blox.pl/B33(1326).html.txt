Trzykrotny mistrz świata w lataniu precyzyjnym Wacław Nycz zginął dziś w wypadku samochodowym w Warszawie. Miał 59 lat. O śmiertelnym wypadku drogowym w pobliżu stołecznego Lotniska Chopina poinformował rzecznik Komendy Stołecznej Policji Mariusz Mrozek. Jak powiedział, w wypadku zginął 59-letni mężczyzna prowadzący golfa,który uderzył w słup wiaduktu. Jechał sam. Jak się okazało, ofiarą wypadku jest Wacław Nycz, światowej klasy pilot samolotów, trzykrotny złoty medalista (1985, 1987, 1992) mistrzostw świata oraz Europy w samolotowym lataniu precyzyjnym.Wygrywał indywidualnie i drużynowo. Startował też w konkurencji rajdowo-nawigacyjnej. Był drużynowym mistrzem świata w nawigacji (1988).Przez większą część kariery sportowej związany był z Aeroklubem Rzeszowskim. 