Rząd dyskutuje, czy zrezygnować ze zmiany czasu; w tej sprawie są argumenty za i przeciw - powiedział premier Donald Tusk. Zwrócił uwagę, że zmiana czasu obowiązuje w UE, dlatego powstaje pytanie, czy rezygnacja nie spowodowałaby perturbacji np. dla polskich firm. Premier pytany podczas wtorkowej konferencji prasowej o sensowność zmiany czasu, odpowiedział: - Dwa razy do roku dyskutujemy na Radzie Ministrów, czy są przesłanki, aby zrezygnować z tej zmiany i są argumenty i za i przeciw. Na razie zostaniemy - przez pół roku żadnej zmiany nie będzie. Tusk dodał, że zmiana czasu mogłaby mieć konsekwencje dla polskiej gospodarki. - Ważne jest pytanie, czy nie pozostać przy czasie letnim, ale pamiętajmy nic za darmo. Pytanie na ile ważne dla naszej gospodarki - tutaj nie będzie nigdy jednoznacznej odpowiedzi - jest, aby nasz czas był skorelowany z czasem największych państw Europy Zachodniej, w tym najważniejszych naszych partnerów, tj. Niemiec czy Francji. Gdybyśmy np. nie trzymali się jednej formuły czasowej, czy to by nie powodowało kosztowych dla ludzi, firm, instytucji perturbacji - mówił. 