Prokuratura Generalna Ukrainy podejrzewa byłą premier Julię Tymoszenkoo organizację morderstwa w 1996 roku parlamentarzysty i biznesmena Jewhena Szczerbania - poinformował prokurator generalny Wiktor Pszonka. Grozi jej za to dożywocie. - Śledztwo zebrało materiały, które świadczą o tym, że Tymoszenko rzeczywiście zleciła to zabójstwo razem z (byłym premierem Ukrainy Pawłem) Łazarenką. Dziś grupa śledcza Prokuratury Generalnej pojechała do Tymoszenko, by poinformować ją oficjalnie, że jest podejrzana o to przestępstwo - powiedział Pszonka. Według niego motywem zabójstwa był konflikt w interesach między Jednolitymi Systemami Energetycznymi Ukrainy (JSEU), firmą Tymoszenko i Łazarenki a Szczerbaniem. Tymoszenko i Łazarenko zapłacili za zabicie Szczerbania 2,8 mln dolarów - dodał prokurator generalny. Pszonka oświadczył, że z materiałów śledztwa wynika,iż Łazarenko i Tymoszenko spotykali się z szefami grupy przestępczej i przekazywali im pieniądze.- Przy pierwszych 500 tysiącach dolarów z bandą osobiście rozliczał się Łazarenko,a potem przekazano 2,3 mln dolarów i to organizowała Tymoszenko - powiedział prokurator. Mówiąc o motywach zabójstwa, oznajmił, że "Szczerbań nie chciał podporządkować JSEU swojego biznesu", i dodał: - jego biznesem był Związek Przemysłowy Donbasu,a przedmiotem tego sporu był gaz, cena gazu. Tymoszenko odbywa obecnie w Charkowie karę siedmiu lat pozbawienia wolności w kolonii karnej; sąd uznał ją w 2011 roku za winną nadużyć przy zawieraniu przez jej rząd umów gazowych z Rosją w 2009 roku.Łazarenko, premier Ukrainy w latach 1996-1997, odsiaduje karę dziewięciu lat więzienia w Kalifornii za wymuszenia i korupcję. ( wiadomosci.wp.pl ) 