W 2013 roku jeden pacjent otrzyma średnio o 60 zł więcej na leczenie niż dziś - "Dziennik Gazeta Prawna" dotarł do projektu planu finansowego NFZ. O tyle więcej mają otrzymać placówki medyczne w przeliczeniu na każdego chorego. W sumie w 2013 roku NFZ chce wydać na leczenie 62,7 mld zł, czyli o ponad 2 mld zł więcej niż rok wcześniej. Według ekspertów to niewielkie pieniądze, a w kontekście problemów z kolejkami do specjalistów i rosnącego zadłużenia szpitali to kropla w morzu potrzeb. Na największy zastrzyk środków (wzrost o ponad 70 zł na jednego chorego) mogą liczyć województwa: lubuskie i pomorskie. NFZ chce bowiem dofinansować regiony, które dotąd otrzymywały najmniej pieniędzy na świadczenia zdrowotne. Jak mówi Marek Wójcik ze Związku Powiatów Polskich, najgorzej będą miały woj.: mazowieckie, śląskie, łódzkie, które otrzymają najmniejsze podwyżki. Tymczasem to właśnie w tych regionach są najlepsze ośrodki specjalistyczne oblegane przez pacjentów z całej Polski. Projekt będzie jeszcze 26 lipca opiniowany przez Radę NFZ; muszą go także zatwierdzić posłowie. (jpo) TopNews - najpopularniejsze 