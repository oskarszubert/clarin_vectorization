Stoi przez niego budowa jednej ze stacj metra, stoją kierowcy w korkach, a we wrześniu może stanie całe miasto. Tunel wzdłuż Wisłostrady. Warszawiacy nie widzieli sensu tej budowy i nazwali ją "Przekrętem". Dziś nie wiadomo, czy tunel nie zagrozi II linii metra    Zawali się? Trzeba go będzie rozbierać? Przebudowywać? Warszawski tunel niespodziewanie stał się jednym z najważniejszych miejsc tego lata. Tydzień temu budowniczowie II linii metra drążyli pod tunelem, gdy nagle na budowaną tam podziemną stację Powiśle chlusnęła woda z piachem. Przecieku nie dało się zatrzymać, spod tunelu na budowę metra wypłynęło 6 tys. m sześc. wody. Eksperci badają, skąd się wzięła oraz czy po jej wypłynięciu pod tunelem powstała dziura w podłożu, która może zagrażać budowli.Tunel zamknięto dla kierowców, Warszawa stanęła w korkach.Wczoraj prezydent Warszawy Hanna Gronkiewicz - Waltz (PO) dementowała informacje radia RMF, jakoby naprawa miała kosztować nawet 1mld zł i potrwać aż rok. - Nie wiem, skąd wzięły się takie liczby. To dywagacje - mówiła prezydent. Nie powiedziała jednak, jak długo potrwają utrudnienia i ile będzie kosztować naprawa tunelu i zalanej stacji metra. - Będziemy się martwić, jak będziemy wiedzieć - stwierdziła Gronkiewicz-Waltz. 