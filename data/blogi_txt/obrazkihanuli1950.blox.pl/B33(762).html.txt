Chciałbym, aby jedynym "prezydentem Kaczyńskim" w historii Polski był mój brat - mówi w rozmowie z "Rzeczpospolitą" prezes PiS Jarosław Kaczyński. Pytany m.in. jaką rolę w jego planie rządzenia odgrywa Smoleńsk i czy jako premier chciałby wyjaśnić katastrofę, przyznaje, że na pewno nie będzie się tym zajmował jako premier.  Kaczyński pytany, czy w razie dojścia do władzy, przeprowadzi fundamentalne zmiany  w państwie, jak to zrobił  na Węgrzech Viktor Orban, odpowiada, że PiS chce mieć większość konstytucyjną, aby móc przebudować państwo. Jednocześnie przyznaje, że zdaje sobie sprawę, że wygranie wyborów z tak znaczną przewagą nad Platformą będzie niebywale trudne.  - Możemy być skazani na koalicjanta. Jeśli nasi partnerzy koalicyjni uznają, że warto podjąć się wspólnego wysiłku, to będziemy chcieli pójść bardzo daleko. Jeśli takiej woli nie będzie, to konstytucja tworzy pewne ramy, które są nie do przekroczenia. Ale jestem przekonany, że nawet drogą ustawową albo poprzez decyzje niższego szczebla, można zrobić wiele dobrego - mówi Kaczyński. 