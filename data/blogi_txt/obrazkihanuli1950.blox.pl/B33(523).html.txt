Kto ma rację?   Walka Kory z poważną chorobą zbiegła się z konfliktem z byłymi muzykami Maanamu. Sprawa trafiła do sądu, a wokalistka, zamiast wypoczywać i skupić się na powrocie na scenę, została zmuszona do walki o prawa do nazwy. Obie strony twardo obstają przy swoim i wygląda na to, że zawiła sytuacja nie znajdzie szybko rozwiązania.   Wszystko zaczęło się gdy trzej byli muzycy Maanamu - Bogdan Kowalewski,  Ryszard Olesiński oraz Paweł Markowski - postanowili reaktywować grupę. Twierdzą, że Kora nie była zainteresowana włączeniem się do nowego projektu nazwanego Złoty Maanam. Dlatego postanowili poszukać nowej wokalistki. Padło na Karolinę Leszko, którą Marek Jackowski odkrył dużo wcześniej w programie „Szansa na Sukces”. Sprawa doprowadziła jednak do wielu nieporozumień. – Mamy poświadczenie notarialne, że wypełniamy wolę Marka – zapewnia Markowski.  fot. AKPA   - Owszem, jakieś półtora roku temu Marek myślał o reaktywacji Maanamu, ale w prawdziwym „złotym składzie” z Korą przy mikrofonie. Obecna reaktywacja to jakiś absurd – komentuje w rozmowie z Newsweekem Maciej Durczak, manager Jackowskiego. – Maanam to dziecko moje i Marka. Tylko my byliśmy nieprzerwanie w zespole od 1976 do 2008 roku, gdy razem zdecydowaliśmy o zawieszeniu działalności – dodaje oburzona Kora. – W tym czasie przez Maanam przewinęło się kilkadziesięciu muzyków, nagraliśmy kilkanaście płyt i zagraliśmy tysiące koncertów. Stworzyliśmy wartościową markę i nie chcę, żeby muzycy, którzy z różnych względów zostali z zespołu zwolnieni, przywłaszczyli sobie markę – tłumaczy wokalistka i zapowiada walkę do końca o zablokowanie działalności Złotego Maanamu. Rzeczywiście autorami wszystkich utworów legendarnego zespołu są Jackowski i Kora. – To dziwne, że pretensje o współautorstwo pojawiają się dopiero teraz, po śmierci Marka – zauważa Leszek Gnoiński, autor „Encyklopedii Polskiego Rocka”. Pomysłodawcy reaktywowania grupy bronią się jednak tłumacząc, że nazwa została zarejestrowana przez Kamila Sipowicza, obecnego męża Kory. – Sipowicza nie było na spotkaniu, na którym wymyślono nazwę. Kim jest ten Sipowicz? Czy to jest muzyk, kompozytor? To jest jakiś człowiek z ulicy, który zarzuca nam kradzież nazwy, podczas gdy sam jest złodziejem. Bo jakim prawem zarejestrował po dwudziestu latach istnienia Maanamu jego nazwę, uznając się za jej właściciela? – pyta zirytowany Paweł Markowski.   fot. AKPA Sprawa ma też aspekt finansowy. Do tej pory jedynie Kora zarabiała na koncertach, na których wykonywała m.in. największe przeboje Maanamu. Pozostali muzycy także chcą otrzymać pieniądze. Za swój pierwszy koncert zażądali dwunastu tysięcy złotych, jednak ostatecznie do ich występu w Wałczu nie doszło. Artyści zaznaczają, że tantiemy autorskie będą zgodnie z prawem wypłacane Korze i spadkobiercom Jackowskiego.    fot. ONS - Gdy moje drogi z Markiem się rozeszły, grałam utwory Maanamu pod szyldem Kora. Dla mnie również Maanam bez Marka, a także bez Kory nie jest Maanamem. To, co robią eksmuzycy i jakaś nieznana dziewczyna, można porównać do próby kradzieży czyjegoś dziecka. To nieetyczne i niemoralne – twierdzi Kora. - Byli koledzy zachowują się jak hieny cmentarne. Może właśnie to byłaby odpowiednia dla nich nazwa – dogryza wokalistka.  Jak zakończy się skomplikowana wojna o nazwę? – Prawo jest po naszej stronie – kwituje Markowski. Byli muzycy Maanamu są do tego stopnia pewni wygranej, że myślą już o letnich koncertach. Ma być ich aż dwadzieścia. Co ciekawe, na scenie towarzyszyć ma im także Bianka, córka Jackowskiego, która jako jedyna postanowiła pójść w muzyczne ślady ojca. Tuż po jego śmierci nagrała upamiętniający go utwór.   fot. facebook 