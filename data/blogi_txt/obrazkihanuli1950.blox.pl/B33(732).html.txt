Bramki tuż za węzłem Sośnica nie mają żadnego sensu i tylko utrudniają ludziom życie - twierdzi część kierowców. Już zbierają podpisy z petycją do premiera, by przenieść je w okolice węzła Kleszczów. Gdy kilka dni temu na A4 w okolicy Gliwic zaczęły działać bramki, kierowcy stanęli w korku. Samochody musiały czekać na przejazd przez punkt poboru opłat nawet 25 minut i to mimo że kierowcy w ruchu lokalnym 17-kilometrowy odcinek trasy na odcinku Sośnica - Kleszczów jest bezpłatny. Wszystko przez to, że każdy kierowca musi pobrać na bramkach bilet.GDDKiA i firma pobierająca opłaty przekonywały, że wkrótce sytuacja się unormuje, ale część kierowców i tak uważa, że w tej sytuacji bramki powinny być dopiero w Kleszczowie. Petycja do premiera w tej sprawie już krąży po internecie. Napisał ją prof. Marek Berezowski. Do jej podpisania namawia m.in. stowarzyszenie Gliwiczanie Razem. "(...) Wzywamy Premiera i Rząd RP do wydania rozporządzenia likwidującego punkty poboru opłat na gliwickim odcinku autostrady A4 (Sośnica - Kleszczów), stanowiącym obwodnicę autostradową miasta. Obecne usytuowanie ww. punktów nie ma racjonalnego uzasadnienia, tworzy natomiast korki na autostradzie i generuje dodatkowy ruch samochodowy w centrum miasta. (...) Racjonalnym jest, aby na odcinku A4 Katowice - Kleszczów punkt poboru opłat umiejscowiony był tylko na węźle w Kleszczowie" - czytamy w piśmie.Podpisało się pod nim już około dwustu osób.Marek Jarzębowski, rzecznik Urzędu Miasta w Gliwicach, wcale się tym głosom nie dziwi. - Postawienie bramek w tym miejscu jest błędem i mówimy to od lat. To nie ma żadnego logicznego i ekonomicznego uzasadnienia. Władze centralne zrobiły po swojemu. I dziś są tego efekty - mówi Jarzębowski.( wiadomosci.gazeta.po ) 