Pierwszy niekomunistyczny premier RP zmarł w wieku 86 lat. Michał Gostkiewicz, Gazeta.pl, KAI Tadeusz Mazowiecki ()Fot. Mieczysaw Michalak / Agencja Gazeta) Od dawna chorował, w ostatnim czasie przebywał w szpitalu. Po przełomie 1989 r. i upadku komunizmu rząd Mazowieckiego dokonał kluczowych reform przekształcających Polskę w demokratyczny kraj z gospodarką rynkową i przeorientował polską politykę zagraniczną na Zachód. Tadeusz Mazowiecki urodził się 18 kwietnia 1927 r. w Płocku. W czasach PRL działał w środowiskach katolickiej inteligencji i opozycji demokratycznej. Studiował prawo na Uniwersytecie Warszawskim, w latach 1946-1955 był członkiem Stowarzyszenia "PAX". Początkowo działał w grupie tygodnika "Dziś i jutro", wydawanego przez środowisko Bolesława Piaseckiego. Potem był zastępcą redaktora naczelnego "Słowa Powszechnego".        W 1957 r. współzakładał warszawski Klub Inteligencji Katolickiej, a rok później - miesięcznik "Więź", którego redaktorem naczelnym był aż do chwili internowania w stanie wojennym - czyli do 13 grudnia 1981 r.Poseł na sejm PRL, członek "Znaku", doradca "Solidarności"         Tadeusz Mazowiecki był posłem na Sejm PRL III, IV i V kadencji. Zasiadał w parlamencie w latach 1961-71 jako poseł z ramienia Koła Poselskiego "Znak". W 1976 r. był jednym z sygnatariuszy protestu przeciwko zmianie konstytucji PRL. Do ustawy zasadniczej wpisano wówczas przewodnią rolę socjalizmu, kierowniczą rolę PZPR i przyjaźń ze Związkiem Radzieckim.        To wówczas przyszły premier wolnej Polski związał się mocno z opozycją demokratyczną. W 1980 r. został przewodniczącym komisji doradców Międzyzakładowego Komitetu Strajkowego w Stoczni Gdańskiej. W latach 80. był głównym doradcą Lecha Wałęsy i Krajowej Komisji Porozumiewawczej NSZZ "Solidarność".Pierwszy niekomunistyczny premier rządu polskiego po 1945 r.         Internowany w stanie wojennym, w 1989 r. Mazowiecki uczestniczył w obradach Okrągłego Stołu. Po wyborach 4 czerwca 1989 r. i upadku komunizmu został pierwszym niekomunistycznym premierem rządu polskiego po drugiej wojnie światowej.         24 sierpnia 1989 r. wygłosił w Sejmie historyczne expose, w którym nakreślił od podstaw nowe kierunki polityki państwa polskiego - gospodarczej, społecznej, zagranicznej.         To wówczas, w expose, Mazowiecki stwierdził: "Przeszłość odkreślamy grubą linią". Chodziło o rewolucję pokojową, a nie o rewolucję tout court, w której zwycięzcy spychają pokonanych do takiej pozycji, jaką im samym stwarzały dawne warunki: obywateli drugiej kategorii" - tłumaczył po latach. Krytycy jego polityki przechrzcili "grubą linię" na "grubą kreskę", zarzucając Mazowieckiemu pobłażliwość wobec dawnych komunistycznych funkcjonariuszy reżimu."Plan Balcerowicza" i reorientacja sojuszy Wschód-Zachód Gabinet Mazowieckiego dokonał w krótkim czasie kluczowych reform zmierzających do przekształcenia Polski z kraju socjalistycznego w kraj demokratyczny. Nastąpiła zmiana ustroju politycznego, wprowadzono swobody obywatelskie i system jednopartyjny. Rząd Mazowieckiego zmienił godło państwa - orzeł dostał znów koronę - i jego nazwę - z Polskiej Rzeczypospolitej Ludowej na Rzeczpospolitą Polską.29 grudnia 1989 r. rząd Mazowieckiego usunął z konstytucji preambułę, rozdziały o ustroju politycznym i gospodarczym napisano od nowa - zmieniając ustrój polityczny kraju na demokratyczny i kierując go w stronę gospodarki rynkowej. Wprowadzono też jednolite pojęcie własności. 12 października 2010 r. Mazowiecki został doradcą prezydenta Bronisława Komorowskiego ds. polityki krajowej i zagranicznej. ""Odszedł od nas człowiek, który w decydujących dla Polski chwilach miał odwagę być mądry" - napisał na oficjalnej stronie internetowej Komorowski. 