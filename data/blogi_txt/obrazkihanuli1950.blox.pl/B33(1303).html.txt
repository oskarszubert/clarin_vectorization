Kamil Stoch sięgnął po drugie złoto olimpijskie. Uczynił to na oczach żony, która dopiero co przyleciała do Soczi. Jeszcze przed konkursem pani Ewa zdążyła zrobić mężowi wielką niespodziankę.    Ewa Stoch dostała się do wioski olimpijskiej, a do pokoju męża trafiła ukryta... w skrzyni. - Tutaj było łatwiej oglądać zawody niż w domu, gdzie był większy stres. Rano też był stres, bo cały mój przyjazd był niespodzianką, prezentem dla Kamila. Ukryłam się w skrzyni i tak się przedostałam do pokoju Kamila. Była pełna konspiracja z Łukaszem Kruczkiem. Pomysł wypalił.  - Stwierdził, że jak zobaczył skrzynię, to wiedział, że tam jestem. Ale był mega szczęśliwy. Planowaliśmy ten wyjazd, były obawy o bezpieczeństwo. Jednak po konkursie na średniej skoczni udało się wszystko sprawnie zorganizować, w dwa dni dostałam wizę i... jestem.  Małżonka Kamila Stocha została zapytana, jak to jest mieć męża mistrza. - Ja mam męża Kamila. To, że jest mistrzem, to tak się złożyło i to jest bardzo miłe. Bardzo chciałam, żeby zdobył złoty medal, bo od jakiegoś czasu mówiło się, że to będzie ten krążek z meteorytem.  - Myślę, że były większe emocje niż przy okazji mistrzostw świata. Ja trzy dni przed takim konkursem nic nie jem, jestem na resztkach sił. W sobotę spałam tylko godzinę.  Z Soczi Karol Borawski / Wirtualna Polska 