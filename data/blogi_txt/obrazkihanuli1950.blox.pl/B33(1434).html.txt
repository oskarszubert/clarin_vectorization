Początek nowego roku nie przyniósł większych zmian w notowaniach partii politycznych. Drugi miesiąc z rzędu minimalnie traci rządząca Platforma Obywatelska, rośnie natomiast poparcie dla jej najważniejszego konkurenta - PiS - wynika z sondażu CBOS. Gdyby wybory parlamentarne odbywały się na początku stycznia, udział w nich wzięłoby - według własnych deklaracji - 58 proc. ankietowanych, czyli o 2 punkty procentowe więcej niż w grudniu ubiegłego roku.Zwiększyła się także grupa badanych z góry odrzucających możliwość udziału w głosowaniu (27 proc., wzrost o 4 punkty procentowe). Partią cieszącą się największym poparciem społecznym niezmiennie pozostaje PO. Na ugrupowanie to chce głosować 31 proc. respondentów wybierających się na wybory(o 1 punkt procentowy mniej niż przed miesiącem). Zamiar oddania głosu na PiS wyraża obecnie 22 proc. zdeklarowanych uczestników wyborów (wzrost o 2 punkty procentowe). Poparcie dla PiS wzrastało także w sondażach CBOS w listopadzie i grudniu 2012 r.W tym samym okresie malało poparcie PO. Od grudnia nie zmieniła się liczba zwolenników SLD - na partię tę gotowych jest głosować 8 proc. zdeklarowanych uczestników wyborów.Nieco mniej osób niż w ostatnim miesiącu ubiegłego roku poparłoby natomiast PSL (6 proc., spadek o 2 punkty procentowe). Gdyby wybory odbywały się w styczniu, swoich przedstawicieli do parlamentu prawdopodobnie nie wprowadziłby Ruch Palikota- chęć głosowania na tę partię deklaruje 4 proc. potencjalnych uczestników wyborów(spadek o 1 punkt). Poza parlamentem znalazłaby się także Solidarna Polska Zbigniewa Ziobry,za którą opowiada się 3 proc. badanych zamierzających brać udział w głosowaniu(wzrost o 2 punkty). Spośród ugrupowań pozaparlamentarnych sympatyków znalazły w tym miesiącu:Nowa Prawica Janusza Korwin-Mikkego (2 proc.) oraz Polska Jest Najważniejsza i PPP (po 1 proc.). Sondaż przeprowadzono w dniach 3-9 stycznia 2013 r. na liczącej 1227 osób reprezentatywnej próbie losowej dorosłych mieszkańców Polski. ( wiadomosci.wp.pl ) 