Co jeszcze wymyślą urzędnicy, żeby uprzykrzyć życie zwykłym ludziom? Wymyślili już czipy w śmietnikach, aplikacje na telefon, żeby donieść na sąsiada, który nie segreguje śmieci, a teraz chcą kodami kreskowymi znakować nasze worki, żeby wiedzieć, kto dane śmieci wyprodukował. Urzędnicy zyskują kolejną oręż do inwigilacji mieszkańców! Gdy wejdą w życie nowe przepisy śmieciowe, worki na śmieci w Poznaniu będą miały kod kreskowy. Mają się pojawić m.in. w Poznaniu w przypadku domów jednorodzinnych. Po kodzie kreskowym będzie można wskazać dokładnie rodzinę, która te odpady wyprodukowała.Po co urzędnikom tak precyzyjna wiedza, do kogo worki należą? Walerian Ignasiak ze Związku Międzygminnego „Gospodarka Odpadami Aglomeracji Poznańskiej” zapewnia, że chodzi tylko o rozeznanie, bez grzebania w czyichś śmieciach. Czy jednak aby na pewno? Pytany o to, czy dzięki kodowi kreskowemu na workach będzie można sprawdzać, czy dana osoba segreguje śmieci, odpowiada, że w tej chwili tego nie wiadomo, bo system nie zaczął jeszcze działać. Jeżeli okaże się, że tak, to oznacza, że ktoś będzie sprawdzał, co mamy w naszych workach ze śmieciami! Polacy są przerażeni kolejnymi pomysłami urzędników. – Nie chcę, żeby ktoś grzebał w moich śmieciach, to są moje osobiste sprawy, w końcu płacę za ich wywóz – denerwuje się Jarosław Koźlik (48 l.) z Poznania. 