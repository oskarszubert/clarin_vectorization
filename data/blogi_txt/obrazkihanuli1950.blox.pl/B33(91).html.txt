Zanim opowiemy o zwyczajach świątecznych w różnych krajach Europy, wróćmy na moment do bożonarodzeniowych korzeni. Zanim chrześcijanie zaczęli obchodzić końcówkę roku jako radosny czas narodzin Jezusa, okres ten słynął wyłącznie z zimowego przesilenia. Dokładnie 25 grudnia poganie celebrowali powrót słońca - każdy mógł zobaczyć, jak słońce na nowo pojawia się na horyzoncie, zwyciężywszy długie, ciemne noce, co dla wielu oznaczało symboliczny powrót do życia. Poganie określali nawet dzień zimowego przesilenia mianem Urodzin Nieprzezwyciężonego, a jego obchody w wielu aspektach przypominały... narodziny Jezusa. AUSTRIA - KRAMPUS  Nie wszyscy pewnie wiedzą, że ten gruby facet z workiem, który w czerwonym płaszczu przemierza w jedną noc cały glob, ma pomocnika - Krampusa. Krampusa znają jednak bardzo dobrze austriackie dzieci, zwłaszcza te mniej grzeczne, gdyż zadaniem tego niezbyt urodziwego pomocnika Mikołaja jest straszenie i karanie krnąbrnych maluchów. Krampus wyglądem przypomina kozę, co upodabnia go do demona, a i charakter ma iście diabelski. Dziś w Austrii w roli Krampusów występują zwykle młodzi mężczyźni, którzy spowici w łańcuchy i dzwonki, przemierzają ulice, strasząc napotkane dzieci. PORTUGALIA - ŚWIĄTECZNA KOLACJA DLA ZMARŁYCH  Pamiętacie o pozostawieniu dodatkowego nakrycia dla "niespodziewanego wędrowca"? Portugalczycy idą w tej tradycji o kilka kroków dalej - dla nich święta Bożego Narodzenia to nie tylko czas radości z narodzin, ale także celebrowania pamięci o tych, którzy odeszli. Podczas wigilii Portugalczycy zostawiają dla zmarłych nakrycie, tyle, że nie jest ono puste, lecz pełne jedzenia - w ten sposób pragną obdarować umarłych, wierząc, że ich pamięć i szczodrość zapewni im spokojny, szczęśliwy nowy rok. UKRAINA - PAJĘCZYNA NA CHOINCE Okna już umyte? Kurze pościerane? Pajęczyny zza szafek wyciągnięte? Pewnie zaskoczy Was wiadomość, że będąc na Ukrainie, nie musielibyście się tak starać - tam im większa pajęczyna, tym lepiej i wcale nie należy jej skrywać za szafką, wręcz przeciwnie. Ukraińcy traktują pajęczynę jako kolejną ozdobę choinkową, odwołując się tym samym do legendy o ubogiej wdowie i jej dzieciach, które nie mogły sobie pozwolić na udekorowanie świątecznego drzewka, gdyż ledwo starczyło im pieniędzy na przygotowanie kolacji. Legenda głosi, że pierwszego dnia świąt podekscytowane dzieci obudziły swoją matkę, krzycząc, że drzewko już jest ozdobione. Okazało się, że dekoratorem został pająk, który w nocy spowił choinkę w migoczącą w świetle pajęczynę. Ta z czasem przemieniła się w srebro i złoto, sprawiając, że rodzina nie była już dłużej uboga. Dziś nie trzeba szukać całej pajęczyny - wystarczy ukryć w drzewku plastikowego pająka, który ma przynieść szczęście i dostatek w nadchodzącym roku. NORWEGIA - UKRYWANIE MIOTEŁ  Najwyraźniej jesteśmy w mniejszości, jeśli kojarzymy święta Bożego Narodzenia wyłącznie z czymś miłym, spokojnym i przyjemnym. Była już wdowa, byli umarli, okrutny pomocnik Mikołaja - przyszła pora na czarownice. Wygląda na to, że w wigilijny wieczór wszystkie udadzą się do Norwegii w poszukiwaniu nowych środków transportu. Dlatego też przezorni Norwegowie chowają na tę noc wszystkie posiadane przez siebie miotły. Ciężko stwierdzić, czemu akurat noc Bożego Narodzenia wydaje się czarownicom najwłaściwszym terminem rabunku, ktoś wie? ŁOTWA - MUNIFIKACJA Zapomnijcie na dobre o aniołkach, które chodzą od drzwi do drzwi, nucąc kolędy. Słynący z uwielbienia dla przebieranek Łotysze w święta Bożego Narodzenia zmieniają się nie do poznania. Świąteczną tradycję określają mianem mumifikacji, co daje pewne wyobrażenie co do skali przedsięwzięcia. Tej nocy łotewskie ulice zapełniają się mieszkańcami skrytymi za maskami zwierząt takich jak niedźwiedzie czy kozy lub pod strojami zombie i snopów siana. Nie jesteśmy pewni, jak dokładnie wygląda strój stogu siana, jednak nie wątpimy, że Łotysze umieją sobie z tym poradzić. CZECHY - BUTY MIŁOŚCI  Pamiętacie jedną z wróżb andrzejkowych, kiedy to samotne dziewczęta torują sobie drogę wzdłuż pokoju, organizując wyścig butów? Najwyraźniej to, w czym kroczymy przez życie, ma spore znaczenie dla kierunku, który obierzemy. Mieszkanki Czech również wykorzystują buty, by pomóc szczęściu i poznać przyszłość - w wigilijny wieczór stają tyłem do drzwi wejściowych i rzucają obuwiem przez ramię. Jeśli but spadnie tyłem do drzwi, wtedy właścicielka pozostanie panną przez następny rok, natomiast jeśli but skieruje się noskiem do wejścia - wtedy pora szykować się do przyszłorocznego wesela. GRECJA - KALLIKANTZAROI  Nie za długo udało nam się cieszyć dziwną, ale całkiem przyjemną czeską tradycją, a już trzeba wrócić do odwiecznej walki Dobra ze Złem. Tym razem odwołują się do niej Grecy, walcząc z kreaturą imieniem Kallikantzaroi, goblinem, który mieszka głęboko, głęboko pod ziemią. Niektóre greckie rodziny próbują się przed nim ustrzec wieszając wewnątrz kominka świńską szczękę, co ma na celu odstraszenie złych duchów od zakłócania domowego spokoju. 