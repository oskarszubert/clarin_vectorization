We wrześniu dojdzie do ekshumacji zwłok Anny Walentynowicz, twierdzi "Gazeta Polska Codziennie". Domaga się tego rodzina ofiary katastrofy smoleńskiej, która wcześniej zapoznała się z rosyjską dokumentacją medyczną. Wojskowa Prokuratura Okręgowa w Warszawie nie potwierdza tej informacji, a adwokat Stefan Hambura, pełnomocnik rodziny Anny Walentynowicz, mówi jedynie, że złożył w tej sprawie wniosek do prokuratury. "GPC" jest jednak przekonana, że do ekshumacji faktycznie dojdzie, i to już w przyszłym miesiącu. Zdaniem Antoniego Macierewicza, ta czynność powinna być wykonana z urzędu po stwierdzeniu, że sekcji nie przeprowadzono rzetelnie. Wyniki sekcji mogą okazać się przełomowe dla śledztwa ws. katastrofy. Ciało, które leży w grobie Anny Walentynowicz znaleziono bowiem wewnątrz rozerwanego fragmentu kadłuba, w tzw. sektorze numer osiem. Jeśli na pokładzie tupolewa doszło do wybuchu, to zdaniem ekspertów, na których powołuje się zespół Macierewicza, właśnie w tym miejscu najprawdopodobniej było jego epicentrum. (ajd, db) TopNews - najpopularniejsze materiały WP.PL 