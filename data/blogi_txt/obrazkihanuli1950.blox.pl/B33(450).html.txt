Picie w kolejności od słabszych do coraz mocniejszych alkoholi pomaga uniknąć kaca? A może najlepiej napić się nalewki z piołunu? Sprawdziliśmy to. I wraz z ekspertem obalamy mity dotyczące kaca.    "Aby nie mieć kaca, na imprezie trzeba jeść tłuste rzeczy", "Nie można mieszać różnych rodzajów alkoholi, bo kac jest większy", "Na kaca najbardziej pomaga klin albo sok z kiszonej kapusty" - chyba wszyscy zetknęliśmy się z tego typu radami. Poprosiliśmy specjalistę, prof. dr. hab. Jana Krzysztofa Ludwickiego z warszawskiego oddziału Polskiego Towarzystwa Toksykologicznego, aby pomógł nam potwierdzić lub wykluczyć ich skuteczność. Oto, co nam powiedział.Piotr Osiński: Czym jest kac i jak powstaje? Prof. Jan Krzysztof Ludwicki: Kac to inaczej zespół zatrucia alkoholowego. Z toksykologicznego punktu widzenia takie zatrucie nie jest prostą sprawą. Gdyby kac występował jedynie wskutek spożycia dużej ilości alkoholu etylowego, jego przebieg byłby o wiele lżejszy, niż to odczuwa większość ludzi (pomijając oczywiście wielkość spożytej dawki).Kaca odczuwamy przede wszystkim z powodu spożycia trunków, które nie są czystym alkoholem etylowym rozcieńczonym wodą. Chodzi o wódki, koniaki i whisky, które powstają albo w wyniku destylacji masy poddawanej fermentacji, albo destylacji wina. Od sposobu destylacji i rodzaju produktu wyjściowego zależy, ile substancji innych niż alkohol etylowy przedostanie się do końcowego destylatu. W wymienionych wyżej napitkach takich substancji mogą być dziesiątki. Najczęściej są to inne alkohole (w tym metylowy), kwasy organiczne, ketony, aldehydy, estry i glikole. Decydują one nie tylko o smaku trunku, ale także o przebiegu zatrucia.Im szlachetniejszy jest napitek, tym więcej w nim takich substancji, ponieważ w trakcie wieloletniego przechowywania występujące w nim związki chemiczne reagują ze sobą, tworząc nowe. Najmniej tych substancji jest w wysokogatunkowych, starannie przedestylowanych wódkach czystych.A jak leczyć kaca? Czy jest jakiś uniwersalny sposób? - Jak leczyć kaca, nie wiadomo. Wszystkie przepisy domowe czy leki z apteki właściwie nie działają. Pomijając abstynencję, jedyną radą, jak sprawić, aby kac był mniej dotkliwy, jest zalecenie, czego nie pić. A jeśli już nie możemy picia uniknąć, to jak pić. Oczywiście chodzi o alkohol legalny, a nie produkowany gdzieś pokątnie. Przede wszystkim, jeśli już spożywa się alkohol, należy pić dużo wody, rzecz jasna, niekoniecznie popijając każdy kieliszek. 