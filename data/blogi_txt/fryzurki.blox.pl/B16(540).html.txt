Zanim uzyskaliśmy zgodę na publikację zdjęć minęło trochę czasu, ale mamy nadzieję, że było warto - Jon Paul Holt wraz z ekipą Avantgarde Hair przygotowali bardzo awangardową kolekcję fryzur. Łysych fryzur.  Hasło przewodnie - Łyse jest piękne. Nie byłoby to może aż tak bardzo szokujące, gdyby łysizna nie dotyczyła...kobiet. Łysy mężczyzna - widok spotykany dość często i nie wzbudzający większych emocji. No chyba, że posiadacz błyszczącej czaszki dzierży w ręku równie błyszczący kij bejsbolowy :) Odłóżmy jednak stereotypy na bok i przyjrzyjmy się bliżej bardzo odważnej i prowokującej kolekcji, która przełamuje bariery.  Fryzurki przeprowadziły małą ankietę. Wynika z jej jednoznacznie, że łysa czaszka u kobiet wywołuje silne emocje. Kojarzy się najczęściej z chorobami, chemioterapią, prymitywnymi plemionami, sektami, odwykiem i ... Britney Spears. Jednej osobie łysa głowa u kobiety skojarzyła się z lalkami Barbie. Trochę zaskoczyło nas, że nikt z ankietowanych nie postrzega łysizny jako świadomego wyboru kobiety, a jedynie jako  fryzurę wymuszoną presją otoczenia (plemiona, sekty, odwyk) czy chorobą. Mamy XXI wiek, a podziały między płciami są wciąż wyraźne. Łysa kobieta czy mężczyzna w spódniczce gdzieś na polskiej ulicy nie przejdą bez narażania się na spojrzenia przechodniów. Mimo, że kobiecie może być bez włosów wygodniej, a mężczyźnie w spódniczce przewiewniej i swobodniej, to społeczeństwo ma problemy z akceptacją takiego wyglądu.  Kolekcję Avantgarde Hair traktujmy zatem nie jako trend, a jako manifestację i zwrócenie uwagi na pewne zjawisko. Łyse też może być piękne! 