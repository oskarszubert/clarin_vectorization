Dlaczego włosy się rozdwajają? Jak naprawić/skleić rozdwojone końcówki i czy naprawdę muszę je ścinać? Na te pytania odpowiem za chwilę ;)     Rozdwojone końce to zmora wielu kobiet. Nie wszystkie zdajemy sobie jednak sprawę, że bardzo często działając w dobrej wierze pogarszamy stan naszych końcówek. Powyżej widać zdjęcie typowych włosów dotkniętych tym problemem. Charakterystyczne "białe kropki" wskazują na poważne zniszczenia. Zapraszam do lektury wpisu z którego dowiecie się, dlaczego końce się rozdwajają i jak tego uniknąć :)   Każda z nas marzy o pięknych, zdrowych i lśniących włosach. Droga do nich jest długa i trudna, bo niebezpieczeństwo czai się wszędzie. Wróg powodujący rozdwajanie się końcówek niejedno ma imię - raz jest paskiem od torebki który przycisnął kosmyki, innym razem jest przesuszeniem - bliskim przyjacielem prostownic, lokówek i suszarek. Bywa też włosami do ramion (które nieustannie ocierają się o ubrania i wskutek tarcia obierają jednocześnie dwie drogi) oraz tępymi nożyczkami,degażówkami i ...zbyt częstym myciem włosów.  Jak widać - czynników sprzyjających rozdwajaniu się włosów jest cała masa. Otaczają nas z każdej strony i bardzo ciężko ich uniknąć. Są jednak na to sposoby, które całkiem skutecznie działają. Nie należy się jednak spodziewać, że wyeliminują problem raz na zawsze. Jestem pewna, że duża część z Was jest w stanie poświęcić ten 1 cm co 2-3 miesiące u fryzjera, a w zamian za to stylizować i układać włosy według upodobania. Bo jaka jest przyjemność z trzymania włosów pod kloszem, nawet jeśli mają zdrowe końce? :) A właśnie - zdrowy włos wygląda tak :  Tyle, że to włos niemowlęcia. A jak dobrze wiemy - niemowlę włosów nie stylizuje i nie szarpie. Co więcej - włosy niemowlęcia pielęgnujemy delikatnymi szamponami, a skalp - oliwką. Dlaczego wraz z wiekiem ulegamy zatem presji reklam i rozpoczynamy agresywną pielęgnację włosów? Na te pytania odpowiem w jednym z kolejnych wpisów :)  A tak wygląda włos zniszczony :   Widok nie należy do najprzyjemniejszych, ale sądzę, że zmotywuje część z Was do bliższego przyjrzenia się włosom. Jak naprawić rozdwojone końcówki? Jest tylko jedna skuteczna rada : ściąć! I tutaj dochodzimy do największego punktu zapalnego na linii klient - fryzjer. Ile cm mają końcówki? Dlaczego jeden fryzjer na prośbę o podcięcie tylko końcówek ścina 2 cm, a drugi 7? Cóż, muszę stanąć po stronie fachowców. Aby usunąć rozdwojone końcówki trzeba ściąć je przynajmniej pół centymetra powyżej zniszczenia. Inaczej taki zabieg pozbawiony jest sensu. Zniszczone końcówki kruszą się łamią, co więcej - włosy rozdwajają się coraz głębiej i głębiej... wpadamy w ten sposób w błędne koło. Fachowiec (nie mam na myśli samozwańczych fryzjerów po kursie za 2 stówy) umie ocenić głębokość rozdwojenia i je zlikwidować. Należy sobie postawić pytanie, czy warto jest robić dym o te 2 cm więcej, czy lepiej ściąć mniej, a za miesiąc dziwić się, czemu końcówki są nadal rozdwojone, skoro dopiero co je ścięłam... Upierając się na minimalne ścięcie włosów sami sobie szkodzimy - po pierwsze - ścięcie jest bezcelowe, bo usuwamy tylko kawałek problemu, podczas gdy znaczna jego część wciąż jest na głowie. Po drugie - następnym razem będzie trzeba ściąć więcej. Dużo więcej, bo jak włos zacznie się rozdwajać, to nie zna w tym umiaru i rozdwaja się dalej.  Chcesz ściąć 1 cm - powiedz fryzjerowi - tylko 1 cm Chcesz ściąć końcówki - powiedz, że chodzi Ci o końcówki i nie spodziewaj się, że wyjdziesz z włosami któtszymi o 5mm. Jasne? :)   Wierzcie mi - dobry fryzjer zna się na rzeczy. A swoją drogą - wiedziałyście, że jest bardzo wiele typów "rozdwojeń"? :)   I jeśli już idziecie do fryzjera - wybierajcie zawsze dobrego i zaufanego. Tępe nożyczki czy brzytwa są jednym z częstszych powodów rozdwojeń (i roztrojeń oraz innych odmian). tak wygląda końcówka włosa po podcięciu tępymi nożyczkami. Od razu po ścięciu rozpoczyna się proces rozwarstwiania.  a to zdjęcie prezentuje włos nieprofesjonalnie ścięty brzytwą - widać długi ogon, który z całą pewnością rozwarstwi się bardzo głęboko. Jeśli po ścięciu włosów u fryzjera czujesz, że końcówki są nadal rozdwojone, albo niepokojąco szybko zaczynają się dzielić, nigdy więcej nie odwiedzaj tego fryzjera! Pod żadnym pozorem nie ścinaj też włosów nożyczkami do papieru, kuchennymi ani krawieckimi.  Możesz to zrobić sama przy użyciu nożyczek fryzjerskich (są bardziej ostre i precyzyjne) albo innych, pod warunkiem, że są naprawdę bardzo, bardzo ostre. Nigdy nie wierz w odżywki sklejające włosy Sklejają, owszem, ale tylko na chwilę Rozdwojony włos po nałożeniu takiego serum wygląda tak :  Niby wygląda lepiej, ale przecież nie o to chodzi - zaraz po umyciu włosów końcówka powróci do swojego stanu, czyli będzie rozdwojona tak, jak była przedtem. Wszelkiego rodzaju odżywki sklejające końcówki działają tylko doraźnie. Są czymś jak klej kropelka którym skleimy rozbity wazon - niby się trzyma, ale rysa pozostaje. Ba! Cudowny efekt znika po pierwszym myciu! Skoro wiesz już, jak naprawić włosy, poświęć jeszcze chwilę aby przeczytać, jak utrzymać je w dobrej kondycji i ochronić przed rozdwajaniem. Kilka skutecznych i bezbolesnych sposobów  - ogranicz sytuacje, w których włosy ocierają się ubrania, pasek torebki (jeśli zapuszczasz i aktualnie mają długość do ramion - spinaj je!) - upinanie włosów jest świetną metodą dla każdej długości - nie przesuszaj! - Stosuj łagodne szampony -nawilżaj końcówki, np. olejem rycynowym, - albo zabezpieczaj  je jedwabiem w płynie - unikaj jak ognia tępych nożyczek i kiepskich fryzjerów ;) Mam nadzieję, że chociaż w niewielkim stopniu rozwiałam mity na temat rozdwojonych końcówek :) JEŚLI SZUKASZ INFORMACJI O TYM JAK SZYBKO ZAPUŚCIĆ WŁOSY, PRZECZYTAJ KONIECZNIE TO. zdjęcia dzięki uprzejmości : a-girls- worth, women inspiratrions, iknowhair, fashionindie i P G 