28.01.2011 | Spłodził: Petrol | Szuflada: Śmietnik (zobacz, co to znaczy)  Odcinek profetyczno-katastroficzno-spiskowy Ostatnio robiłem zakupy odzieżowe, w czasie których miałem epizod jasnowidzenia. A właściwe czarnowidzenia, bo zawsze zdradzałem skłonności do pesymizmu i paranoi. Poznajcie Nostradamusa ery rozbuchanego konspumpcjonizmu. Mnie.  Moje wizje zaczęły się i skończyły w ułamku sekundy w H M, ale aby dodać nieco dramaturgii tekstowi, wesprę się dokumentacją z innego sklepu. Nie pamiętam jakiego. No i zajmę Wam więcej czasu niż ułamek sekundy. Ale niewiele więcej. Rzecz będzie o polityce cenowej i jej mrocznym celu. A więc do dzieła. Normalnie zapisana cena wygląda tak: Niewinny obrazek #1 Albo - jak ktoś lubi liczyć każdy grosz - tak: Niewinny obrazek #2 A to z pozoru niewinne ujęcie tematu… Pozornie niewinny obrazek skrywający mroczną tajemnicę …jest w istocie wstępem do prawdziwego cenowego Armaggeddonu. Pierwszym krokiem prawdziwie diabolicznego planu zawładnięcia zawartością naszych portfeli. Pomnicie moje słowa - tak zapisanych cen będzie więcej, i więcej, i więcej. W końcu nie będzie innych. W końcu nie będziemy sobie w stanie wyobrazić, że cenę można zapisać w jakikolwiek inny sposób. Wielkie złotówki - przecinek - wielkie grosze. A wtedy… A wtedy ci ukryci w cieniu mistrzowie manipulacji; ci ludzie, którzy pociągają za wszystkie sznurki; ci diaboliczni przedstawiciele mrocznych sił międzynarodowego kapitalizmu - oni to właśnie sprawią, że z etykiet cenowych powoli i niepostrzeżenie zaczną znikać wszystkie te oddzielające nas od bankructwa przecinki…     Powiedz Google'owi, że ten tekst jest naprawdę fajny:    Wrzuć linka u siebie: Zobacz inne teksty o: cena 