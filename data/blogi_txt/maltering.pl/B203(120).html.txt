05.01.2011 | Spłodził: Petrol | Szuflada: Drugie dno (zobacz, co to znaczy)  Naprawdę poważny problem z głową  Szybki przegląd oferty kosmetyków w dowolnym markecie lub odpowiedniej półki w - och, jakie to ładne, nie używane już chyba słowo - drogerii, szybko pozwala zorientować się, że znakomita większość szamponów jest przeznaczona do pielęgnacji włosów trapionych najrozmaitszymi nieszczęściami.  Co lżejsze przypadki to włosy suche lub przetłuszczające się, ewentualnie - pozbawione witalności. Szampony przeznaczone do włosów normalnych są w zdecydowanym odwrocie, co może sugerować, że osoby z włosami normalnymi można spotkać coraz rzadziej. (Analiza tej sytuacji prowadzi do skądinąd ciekawego wniosku, że włosy normalne przestają być normą, a więc przestają być normalne). Wracając jednak do nieszczęść trapiących włosy: zaiste, przegląd zastosowań szamponów może przyprawić o depresję. Mamy bowiem szampony do włosów:  przetłuszczających się suchych cienkich i wrażliwych zestresowanych (nie wiem, jak wyglądają włosy zestresowane, ale Garnier wie) zniszczonych farbowaniem i ondulacją dotkniętych innymi nieszczęściami…  Garnier wie, jakie nieszczęścia mogą spaść na włosy Jednak naprawdę drastycznie wygląda na tym tle przypadek szamponu Head Shoulders. Można na nim bowiem zauważyć maleńki napis w języku zamorskim, głoszący For hair full of life. Ktoś naiwny mógłby przetłumaczyć metaforycznie: „aby twoje włosy były pełne życia”. Jednak w kontekście wcześniej przytoczonych nieszczęść, wydaje się oczywistym, że tłumaczenie powinno być dosłowne: „do włosów pełnych życia”. I że „pełnia życia” jest w rzeczy samej jedną z większych przykrości, jaka może spotkać osobę nie zamierzającą golić się na łyso. Czy na pewno chciał(a)byś mieć włosy pełne życia? Biorąc pod uwagę, że mówimy o szamponie przeciwłupieżowym, „pełnia życia” jasno wskazuje, że produkt przeznaczony jest dla klientów, którzy borykają się z bardzo zaawansowanym stadium łupieżu. Tak zaawansowanym, że łupież ów - lub to, co na nim wyrosło - nie tylko żyje, ale żyje rzeczoną pełnią życia. I być może jest już bliski stworzenia własnej cywilizacji i proklamowania niepodległości.     Powiedz Google'owi, że ten tekst jest naprawdę fajny:    Wrzuć linka u siebie:               Zobacz inne teksty o: FMCG, Fructis, Garnier, Head Shoulders, kosmetyki, produkt 