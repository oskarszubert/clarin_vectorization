17.09.2010 | Spłodził: Petrol | Szuflada: Maltreting (zobacz, co to znaczy)  Takie rzeczy tylko w Erze  Jak się jest starym (jedna moja kumpela, co ma płoblemy z litełką „ł”, powiedziałaby „stałym” i akułat miałaby łację) klientem sieci Era GSM, to można się cieszyć pewnymi przywilejami. Na przykład automatyczną, darmową i dokonaną zupełnie znienacka aktywacją usług, które dla nowych klientów są płatne, a dla starych klientów dla odmiany też są płatne. Poniżej znajdziecie wierne zapisy trzech różnych rozmów. Istnienie 2/3 wymienionych w nich usług jest udokumentowane regulaminami i cennikami Ery, nazwa i istnienie pozostałej 1/3 jest przedmiotem domysłów kumpla.  A zaczęło się tak: - Czemu wybrałeś sobie takie durne umcy-umcy w telefonie? - Jakie umcy-umcy? - No, to co słyszę kiedy do ciebie dzwonię, zanim odbierzesz. - Jestem wielkim fanem umcy-umcy, ale nic nie wybierałem. Chyba muszę pogadać z Erą. No to pa, dzwonię na ich infolinię.  ***** - Podobno włączyliście mi jakieś umcy- umcy w telefonie? - Jakie umcy-umcy? - No takie umcy-umcy, które słyszą osoby dzwoniące do mnie, zanim odbiorę telefon. - To nie umcy-umcy, nieuku, tylko nasza boska usługa „Granie na czekanie”. - A za to się płaci? - Pewnie, że się płaci. 2 złocisze miesięcznie. Nic za darmo, złociutki. - Ale ja nic takiego nie zamawiałem… - Zamawiałeś, złociutki. Tylko nasi spece od marketingu zadbali o to, żebyś nic o tym nie wiedział. - A niby kiedy zamawiałem? - Jak to kiedy? Jak sobie umowę przedłużyłeś i telefon za złotówkę kupiłeś. - Ale jak sobie przedłużałem umowę i telefon za złotówkę kupowałem, to robiłem to przez Internet, i na tym Internecie dostałem takie fajne zestawienie wszystkich rzeczy, za które będę płacić, i był tam tylko telefon i abonament. - No przecież mówiłam, że nasi spece od marketingu zadbali o to, żebyś nic nie wiedział, naiwniaku. - No to ja chyba złożę reklamację. - A se składaj. Tylko telefonicznie nie można. Pisemnie albo wcale, ha ha! Zobaczymy, czy ci się będzie chciało. - Będzie, będzie! - Taa - każdy tak gada. Pa!  ***** - Halo? Ja przed chwilą z taką panią rozmawiałem… - Z taką panią? No to bez problemu pana z powrotem do niej połączę. Pracuje u nas tylko 287 pań, z pewnością szybko znajdzie się ta właściwa! - No to ja już może z Panem pogadam… - No skoro Pan musi… - Ja się dowiedziałem, że mi włączyliście taką usługę, której sobie nie życzyłem: „Granie na czekanie”. I że już naliczyliście mi za to 2 złote. - Włączyliśmy, ale nie naliczyliśmy. Naliczymy za miesiąc. - Ale Pana koleżanka mówiła, że naliczyliście? Nie to, żebym się martwił… - Ta, one rzadko kiedy mówią do rzeczy. Pan rozumi - one, czyli kobiety. Gorsze są po prostu, najprostszych rzeczy nie pojmują. - Czyli nie naliczyliście? - No nie. - I można to wyłączyć? - Można. - To ja poproszę. - „Poproszę” nie wystarczy. Musi Pan bardzo poprosić. Tak wręcz służalczo, bo Pan rozumi: spełnienie Pana prośby oznacza zmniejszenie przychodów mojego pracodawcy. A ja mam w umowie o pracę napisane, że mam mu reprezentować interes. - Bardzo, bardzo proszę. Wyłączcie mi to ścierwo, zanim koledzy się zaczną ze mnie śmiać, że słucham jakiegoś umcy-umcy. - Dobra, nie płaszcz się Pan. Już wyłączone. Sknera! - A nie włączyliście mi może jeszcze jakichś usług, których nie zamawiałem, a za które będę musiał płacić? - Pewnie że włączyliśmy! Dywersyfikacja źródeł przychodu, co nie? - To co mi włączyliście? - A na przykład będziemy Panu codziennie wysyłać taki żarcik sms-em. To się nazywa „Dowcip dnia”. - Bardzo adekwatnie, nie ma co. I ile mnie to ma kosztować? - 12 groszy. - …chyba w zębach tu przynoszę? Miesięcznie? - No co Pan, zdurniał? Od sztuki! 12 groszy za każdego sms-a! - Czyli jakieś 3,60 zł miesięcznie? Wyłącz mi to Pan! - Ale proszę poczekać, może Pan zmieni zdanie! Może być zabawnie! - Już jest zabawnie, wyłącz mi to Pan! - Ale proszę poczekać, w lutym mamy promocję! - Że niby co - po 11 groszy te dowcipy wysyłacie? - Nie, wciąż po 12, ale miesiąc jest krótszy, w sumie taniej wychodzi. - Nie będę czekał do lutego, wyłącz mi to Pan! - Ale na pewno? - Na pewno. - No dobra, wyłączyłem. - Jeszcze jakieś usługi, o których powinienem wiedzieć? - No tak, jest taka jedna malutka… - Jaka? - „Dymanie na zawołanie”. - Nawet nie chcę wiedzieć, co to takiego. Żonaty jestem. Wyłącz mi to Pan. - A tego akurat się nie da wyłączyć. - A to czemu? - Bo to usługa dla nas - jak nam się zachce, to my dymamy klientów.     Powiedz Google'owi, że ten tekst jest naprawdę fajny:    Wrzuć linka u siebie: Zobacz inne teksty o: Era GSM, telekomunikacja, usługi 