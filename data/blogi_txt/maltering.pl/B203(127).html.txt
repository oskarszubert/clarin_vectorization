20.02.2011 | Spłodził: Petrol | Szuflada: Drugie dno (zobacz, co to znaczy)  Odcinek geograficzno-biologiczny  Przypuszczam, że nawet jeśli producent męskich kosmetyków wpadnie na pomysł, żeby promować się cokolwiek dwuznacznym hasłem “Smell like a man, man”, to wciąż będzie się starał, aby pachniały one przynajmniej neutralnie. Po tym, jak Old Spice wprowadził do swojej oferty linię Komodo, i przy okazji bez krępacji wspomniał o waranie, nie jestem już tego taki pewien.  Jak czytamy w notce pod reklamą Old Spice Komodo na YouTube: New Old Spice Komodo is not a desert isle populated with poisonous ten-foot lizard beasts, it is a freshening balm named after that island.  Prawdopodobnie nazwa Komodo byłaby względnie obca światu, gdyby nie zamieszkujące go warany. Prawdopodobnie większość świata nie kojarzy Komodo z niczym więcej, jak właśnie z waranami. Ja szczerze mówiąc nie wiedziałbym nawet gdzie leży Komodo, gdybym nie sprawdził w Google Earth. Wiecie, czym jest waran z Komodo? To proste. Waran z Komodo to bydlę. Potrafi mierzyć 3 metry długości i ważyć 150 kilogramów. Jak się dobrze nażre, to potrafi ważyć prawie drugie tyle. A zeżreć potrafi praktycznie wszystko, co spotka na Komodo, wliczając w to świnie, jelenie i ludzi. Jedynym jego naturalnym wrogiem jest on sam - warany są kanibalami. Chłopaki z Old Spice’a tytułują warana z Komodo, zgodnie z tym, co piszą w Wikipedii, bydlęciem jadowitym. Być może rzeczywiście waran z Komodo jest jadowity, jednak przez dłuższy czas obowiązywała nieco inna teoria na temat tego, jak waran - poza brutalną siłą fizyczną - zabija swoje ofiary. Otóż obserwując te gady, naukowcy byli wielokrotnie świadkami sytuacji, w której pokąsanej przez warana ofierze udawało się zbiec. No, prawie. Napastnik podążał śladem swojej ofiary, a ta, nawet kiedy rany nie wydawały się śmiertelne, po jakimś czasie zdychała. Czasami zabawa w kotka i myszkę trwała nawet dobę od ataku. Próbując wyjaśnić tę zagadkę, naukowcy doszli do wniosku, że sekret kryje się w ślinie warana. Ta jest bowiem wzbogacona, że sięgnę po jogurtową nomenklaturę, żywymi kulturami bakterii. W liczbie około pięćdziesięciu. Znaczy się tyle jest szczepów bakterii, nie bakterii. Bakterii jest zaś od cholery, bo w paszczy warana panują idealne warunki do ich rozwoju. Zalegają tam bowiem kawałki gnijącego mięsa - pozostałości poprzednich posiłków gada. Bakterie znajdujące się w ślinie warana miały być zdaniem naukowców przyczyną zakażenia, a następnie śmierci tych niedoszłych szczęśliwców, którym udało się zbiec waranowi. Ale wracając do Old Spice’a. Komodo. Waran. Gnijące kawałki mięsa… rany, takiemu waranowi musi naprawdę straszliwie capić z japy. Czy to właśnie waran i jego niewątpliwie stawiający na nogi oddech był inspiracją dla chłopaków z Old Spice’a? No to czekam na pastę do zębów Komodo.     Powiedz Google'owi, że ten tekst jest naprawdę fajny:    Wrzuć linka u siebie: Zobacz inne teksty o: FMCG, kosmetyki, Old Spice, Old Spice Komodo, reklama 