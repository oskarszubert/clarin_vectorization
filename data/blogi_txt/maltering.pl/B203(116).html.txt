09.01.2011 | Spłodził: Petrol | Szuflada: Śmietnik (zobacz, co to znaczy)  Ciekawy przypadek Krzysztofa I.  Skoro mówimy o szamponach przeciwłupieżowych, to byłoby ciężkim nietaktem nie wspomnieć o Krzysztofie Ibiszu. Wszak pan Krzysztof był swego czasu twarzą kampanii Head Shou… może lepiej powiedzmy, że był ambasadorem marki Head Shoulders, bo słowo “twarz” w kontekście preparatu przeciwłupieżowego mogłoby budzić mało estetyczne skojarzenia… Był więc ambasadorem, a do tego - jako zawodowy, wieloletni celebryta - jest nie lada specem od autopromocji. Przyjrzyjmy się technikom, jakim pan Krzysztof używa, aby budować swój - wolny od łupieżu, rzecz jasna - wizerunek.  Muszę przyznać, że liczba mnoga w “technikach” była mocno na wyrost. Dzisiaj przyjrzymy się raptem jednemu sposobowi celebrytów na autopromocję i ugruntowanie swojej pozycji w kolorowych czasopismach i na okładkach gazetek z programem telewizyjnym. Ten sposób to napisać książkę. Albo ściślej: zadbać o to, by stać się autorem książki. Pan Krzysztof napisał więc książkę. Ewentualnie zadbał. Jej tytuł to Jak dobrze wyglądać po 40. Dieta, ćwiczenia, styl życia. Od dawna śledząc poczynania pana Krzysztofa na niwie autopromocji, domyślałem się, że nie jest przypadkowy incydent, ale jedynie jedno z taktycznych posunięć w długoterminowej strategii. I rzeczywiście: korzystając z rozległej sieci kontaktów, wszedłem w posiadanie dalekosiężnych planów wydawniczych Krzysztofa Ibisza. Plany te obejmują następujące pozycje:  Jak dobrze wyglądać po 40. Dieta, ćwiczenia, styl życia. Jak dobrze wyglądać po 50. Kreatywna fotografia, Photoshop. Jak dobrze wyglądać po 60. Jak tanio kupić pochlebców i klakierów. Jak dobrze wyglądać po 70. Polerowanie balkoników na wysoki połysk.  Obecnie ważą się losy finałowej części cyklu: Jak dobrze wyglądać po 80. Balsamowanie zwłok.     Powiedz Google'owi, że ten tekst jest naprawdę fajny: Wrzuć linka u siebie:               Zobacz inne teksty o: Head Shoulders, Krzysztof Ibisz 