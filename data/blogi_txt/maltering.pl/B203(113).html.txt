11.12.2010 | Spłodził: Petrol | Szuflada: Śmietnik (zobacz, co to znaczy)  Misja specjalna  Od niepamiętnych czasów na Telewizji Publicznej wiesza się psy za komercjalizację programu, schlebianie niewybrednym gustom oraz brak realizacji tak zwanej misji. Misji, czyli zadania odchamiania społeczeństwa: uwrażliwienia serc na nowe, subtelne emocje i mobilizacji umysłów do wyprawy na niezbadane jeszcze terytoria intelektualnej przygody. Tymczasem TVP misję nie tylko realizuje, ale także finezyjnie wykorzystuje w tym celu zdobycze marketingu i współczesnej psychologii.  Oczywiście ignoranci tego nie zauważają. Ignoranci podnoszą larum, że miast myśleć o wzniosłym celu krzewienia kultury wysokiej, władze TVP skupiają się na maksymalizacji przychodów z reklam. A złaknionym duchowych przeżyć widzom serwują niewymagającą medialną papkę. Albo miazgę, bo właśnie to słowo lepiej pasuje do filmowych dokonań Jeana Claude’a van Damme niż kojarząca się z żywieniem niemowląt “papka”. Żeby nie było, że zmyślam - skan programu telewizyjnego na 4.12.2010 Czemu van Damme’a? Ano temu, że sobotni wieczór jakiś tydzień temu telewizja publiczna postanowiła nam umilić małym przeglądem filmów z tym właśnie… no ten-tego… aktorem. Jedynka wyemitowała “Nieuchwytny cel”, Dwójka - żeby nie być gorszą - walnęła klasykiem: “Kickbokserem”. I to niemal dokładnie o tej samej godzinie. Rozrywka na całego: po jednym Żanklodzie na kanał. Nieuważny obserwator powiedziałby, że to triumf fatalnego gustu, kina klasy D,  pokłon oddany niewymagającym masom telewidzów. Przyjrzyjmy się jednak wnikliwie sytuacji, w której TVP stawia miłośnika talentów JCVD. Otóż jest to sytuacja nie do pozazdroszczenia: obejrzy “Kickboksera”, przepadnie mu “Nieuchwytny cel”. Obejrzy “Nieuchwytny cel” - ominie go orgia krwi rozlewanej na kopanych zawodach w “Kickbokserze”. Co tu wybrać?! Właśnie! Zapewne pamiętacie wierszyk Aleksandra Fredry “Osiołkowi w żłoby dano”. Finał był niewesoły, prawda? Oczywiście dylemat przeciętnego miłośnika talentów JCVD trwał zaledwie około godziny, co rzecz jasna jest zbyt krótkim czasem, aby umrzeć śmiercią głodową, lub chociażby z odwodnienia. Godzina jest jednak czasem wystarczającym na to, aby znaleźć odpowiedź na pytanie postawione przez innego poetę - Grabaża. Pytanie jest w sytuacji wyboru pomiędzy dwoma filmami z Jeanem Claude’m retoryczne i brzmi: Kto z tego napięcia pierdolnie ze szczęścia? Tak, tak, drodzy państwo. Co cwańsi specjaliści od marketingu wiedzą, że wybór wcale nie jest dobry. Wybór jest zły. Wybór sprawia, że stoisz w supermarkecie przed półką pełną dóbr-prawie-takich- samych-ale-jednak-ciut-się-między-sobą-różniących i nie mogąc zdecydować się na żadne z nich, odchodzisz w końcu spod półki z pustym koszykiem. No właśnie: jak myślicie, jaki film obejrzy widz rozdarty pomiędzy “Kickbokserem” a “Nieuchwytnym celem”? Ano nie mogąc się zdecydować, pierdolnie ze szczęścia, jak nam podpowiada poeta. Zrozpaczony, nie obejrzy żadnego Żankloda! I ani chybi znajdzie sobie jakiegoś Bergmana. I w ten oto sposób, jednoczesna emisja dwóch filmów z Van Damme’m prowadzi do nieuniknionego triumfu kultury wysokiej. TVP: Mission accomplished. Malkontenci won.     Powiedz Google'owi, że ten tekst jest naprawdę fajny:    Wrzuć linka u siebie: Zobacz inne teksty o: telewizja publiczna, TV, TVP1, TVP2 