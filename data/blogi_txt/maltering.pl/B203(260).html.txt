21.06.2012 | Spłodził: Petrol | Szuflada: Maltreting (zobacz, co to znaczy)  Dlaczego?!  McDonald’s, a przynajmniej jego kanadyjska odnoga, postanowił odpowiedzieć na jedno z największym pytań nurtujących ludzkość: dlaczego? Dlaczego jedzenie z McDonald’s wygląda inaczej w reklamie niż w McDonald’s? Przypuszczam, że pod odpowiedzią mogłyby podpisać się pozostałe odnóża McDonald’s, opasające sporą część naszego globu, a także kilka innych sieci fast-food.  Swoją odpowiedź McDonald’s wyartykułował ustami kanadyjskiej szefowej marketingu firmy, w zamieszczonym na YouTube filmie.    Przyjrzyjmy się jego kluczowym momentom (bo momenty były - a jakże!).   0:07 Pani czyta z iPada rzeczone pytanie: Why does your food looks different in the advertising than what is in the store? I przyznaje, że jest to świetne pytanie. Ja również przyznaję, że jest to świetne pytanie, chociaż zastanawiam się, dlaczego odpowiedź na nie ma trwać jeszcze ponad 3 minuty? Przecież w kilka sekund można powiedzieć, że gdyby w reklamach pokazywano to, co faktycznie przygotowuje “kuchnia” w fastfoodach, to ludzie szybko pokapowaliby się, że tych samych odczuć wizualnych - i być może również smakowych - dostarczają leżące na jezdni rozjechane psy, koty, lisy i jeże. W dodatku są tańsze. Okazuje się jednak, że filmik nie przynosi odpowiedzi na pytanie “dlaczego żarcie w reklamach wygląda inaczej niż w sklepie”. A nawet jeśli, to nie jest to filozoficzne pytanie o pra-przyczynę (”dlaczego to robicie”), a techniczne pytanie o technologię (”jak to robicie”). Na marginesie mała ciekawostka. w Polsce z uporem godnym lepszej sprawy McDonald’s określa się mianem restauracji. Tymczasem w Kanadzie - jak słyszymy co i rusz w filmiku - nie ma problemu z określeniem store - sklep. Pamiętajcie o tym w przyszłości: jeśli chcecie się lansować w McDonald’s, to tylko z wózkiem podpieprzonym z Tesco.   0:30 O rozjechanej wiewiórce, dopiero co kupionej w akurat-znajdującym- się-w-okolicy McDonald’sie, pani wyraża się tymi słowy: “Oooh, looks gooood! Look at this beauty”. Spójrzcie na tę piękność! Cholera. Ona chyba naprawdę w to wierzy.   1:10 Rozjechana wiewiórka z 0:30 trafia do studia fotograficznego, po to by później zostać porównaną z wiewiórką nierozjechaną.   0:50 Pani pośrednio daje do zrozumienia, że burgery, które widzimy w reklamie, nie powstają w McDonald’s. Jakby ktoś nie wiedział. Skądinąd znakomity pomysł. Producenci - na przykład - samochodów powinni wziąć go pod uwagę. W końcu po co mieliby reklamować takiego na przykład Fiata Pandę filmem przedstawiającym Fiata Pandę? Czy nie byłoby lepiej wykorzystać w tym celu Porsche 911? 1:25 Pani przyznaje, że burger z lokalu przygotowany został w minutę, podczas gdy przygotowanie burgera na potrzeby reklamy, sfotografowanie go i obróbka zdjęcia to długie godziny pracy. (W całym filmie widzimy, że są to godziny pracy specjalistów z bardzo różnych dziedzin; żaden z nich nie wygląda jak… jakby to powiedzieć, żeby nie przesadzić z określenie… kucharz w McDonald’s)   1:45 Kilka osób tłumaczy, jak to wszystkie składniki, normalnie rozparcelowane na całej powierzchni burgera, układane są tuż przy jego brzegu - tak, aby wszystkie były widoczne. Oczywiście - dodam od siebie - w żadnym wypadku nie tworzy to wrażenia, że cały burger jest tak treściwy jak jego hmm… fasada.   2:25 Stylista żywności (food stylist - !) rozważa różne warianty przyozdobienia burgera sosami. Następnie misternie wdraża jeden z nich. Takiego samego pietyzmu można się oczywiście spodziewać ze strony pracowników przeciętnego lokalu McDonald’s, prawda?   2:43 Przez moment miga na ekranie podsumowanie obu wiewiórek - tej z McDonald’s rozdeptanej przez słonia), i tej wyhodowanej na farmie kulturystów, już sfotografowanej. Później porównanie pojawi się jeszcze kilkakrotnie. Będziemy jeszcze przez chwilę świadkami bagatelizowania różnic między obiema wiewiórkami, a potem na ekranie pojawi się wielki napis “The End”. Albo logo McDonald’s. Podsumowanie Reklama: aby zrobić jednego burgera na potrzeby reklamy wielu wysoko wykwalifikowanych i dobrze opłacanych specjalistów, nie związanych zawodowo z McDonald’s poświęca długie godziny pracy. Rzeczywistość: aby zrobić jednego burgera na potrzeby klienta, kilka przeszkolonych naprędce osób z kiepskim wynagrodzeniem, zatrudnionych przez McDonald’s poświęca po kilkanaście sekund swojej pracy. Pani w filmie podkreśla jednak, że do wyprodukowanie obu burgerów użyto dokładnie takich samych składników. Zapewne kierując się uczciwością wobec klienta. Pani z filmu ma na imię Hope. Nadzieja. Rad bym poznać inne jej - marketingowe - dzieci.   Suplement Na koniec mały obrazek, znany już być może facebookowym, google-plusowym i pinterestowym Fanom:     Oraz obiecane na Facebooku alternatywne ujęcie kupionego przeze mnie burgera.   Tak. To też jest McDouble - prosto z "rusztu".     Powiedz Google'owi, że ten tekst jest naprawdę fajny:    Wrzuć linka u siebie: Zobacz inne teksty o: McDonald's, reklama 