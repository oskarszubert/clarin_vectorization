Dla niektórych z Was będzie to kontrowersyjny przepis, ale dla mnie nie. Czernina z kaczki jedzona na słodko to u mnie standard, wszyscy domownicy ją lubią. Myślę, że lubię czerninę, ponieważ jest ona wspomnieniem mojego dzieciństwa. To wspomnienie obiadów niedzielnych u mojej babci, która serwowała kaczkę nadziewaną siekanym i czerninę, zachęcam do spróbowania. Jeśli nie zasmakuje Wam na słodko, spróbujcie na słono, pozdrawiam :-) Składniki:   skrzydło i szyjka z kaczki  podroby z kaczki: serca i żołądki (tak po 20 dag z każdego) łapki z kaczki 1 marchewka 1 pietruszka 1 seler 1 por 1 cebula 2-3 liście laurowe, 3-4 ziarenka ziela angielskiego 5 ziarenek pieprzu 2-3 goździki kawałek laski cynamonu 2-3 łyżki octu, 1-2 łyżki cukru﻿ 1 szklanka mrożonej krwi kaczej - (250 ml) 2 łyżki mąki sól paczka makaronu najlepiej typu łazanki kompot z wiśni kompot z gruszek kompot ze śliwek kompot z jabłek  Skrzydełko, szyjkę, łapki (ilość według uznania - czernina musi mieć smak kaczki) i podroby zagotować w 3 litrach wody. Zebrać pianę powstałą podczas gotowania rosołu w czasie pierwszych 15 minut. Dodać sól (około 1,5 łyżki), cebulę, por, przyprawy, zmniejszyć gaz i gotować około 25 minut. Następnie wrzucić marchewkę, pietruszkę i seler. ﻿Gotować do miękkości 1,5 godziny na małym ogniu. W międzyczasie ugotować makaron według przepisu na opakowaniu.﻿ Kiedy mięso jest miękkie wyjąć je z rosołu. Krew rozmrozić i natychmiast zmieszać z octem (jeżeli kupicie krew kaczą w sklepie drobiarskim to ona jest już zmieszana z octem, więc drugi raz nie dodawajcie octu). Dodać mąkę i dobrze wymieszać. Do krwi wlać nabierkę rosołu, rozrobić we krwi, dolać do reszty rosołu (ja wlewam krew przez sitko), wymieszać i zagotować, spróbować.  Na koniec doprawić zupę cukrem i przełożyć do niej z powrotem mięso i podroby. Na talerze wyłożyć ugotowany makaron, mięso lub podroby, owoce z kompotu (ilość według uznania), sok z kompotów, zalać czerniną, gotowe! Zamiast kompotu można dodać suszone owoce, polecam! Smacznego!﻿ 