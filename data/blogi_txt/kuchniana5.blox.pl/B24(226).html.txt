Mój mąż uwielbia jarskie pierogi i to dla niego przygotowałam pierogi z kaszą gryczaną i białym serem. Pierogi proste i smaczne :-). Przepis na farsz znalazłam w książce "Przysmaki siostry Anastazji", natomiast przepis na ciasto pochodzi z zeszytu mojej mamy. Pierogi z kaszą gryczaną i białym serem najlepiej smakują polane roztopionym masłem i posypane zeszkloną cebulą, polecam!  Ciasto:   35 dag mąki 1 jajko 2/3 szklanki ciepłej wody szczypta soli 1-2 łyżki oleju  Farsz:   20 dag kaszy gryczanej 20 dag sera białego sól pieprz masło klarowane -10 dag  Ciasto: mąkę przesiać, dodać szczyptę soli, zrobić dołek. Do środka wbić jajko, wlać olej, rozbełtać widelcem, połączyć z mąką. Na koniec dodać ciepłą wodę i zarobić gładkie ciasto. Ciasto przykryć lnianą ściereczką lub miską, żeby nie wyschło. Ciasto na podaną ilość farszu zrobiłam z podwójnej porcji. Farsz: kaszę gryczaną ugotować na sypko i połączyć z roztopionym masłem i pokruszonym, białym serem. Wymieszać dokładnie i dobrze doprawić. Z ciasta wykrawać krążki, nadziewać farszem, dokładnie sklejać. Ja z farszu robię kulki i nakładam na ciasto, pierogi lepiej się skleją i będzie więcej farszu. Takie kuleczki czasami robię dzień wcześniej.  Pierogi gotować w osolonej wodzie, wrzucać na wrzątek, od czasu wypłynięcia gotować 3-4 minuty na małym ogniu. Wykładać na talerz, polać rozpuszczonym masłem, gotowe!  Smacznego!﻿ 