Pierwszy raz zrobiłam zakwas buraczany, skorzystałam z przepisu umieszczonego na blogu www.zajadamy.blox.pl. Zdecydowałam się ukisić barszcz czerwony w domu, ponieważ jest on o wiele smaczniejszy niż ten ze sklepu i bardziej intensywny. Buraki można zalać nawet 3 razy i uzyskać ponownie sok buraczany. Poza tym buraki z zakwasu można wykorzystać do sałatek, zup, innych potraw. Zachęcam do zrobienia, jest bardzo zdrowy:-) Składniki: 2 kg buraków letnia przegotowana woda sól gałka czosnku pieprz w ziarenkach ziele angielskie listek laurowy gaza słoik lub gliniany garnek (ja użyłam 3 litrowego słoika) kromka chleba razowego (opcjonalnie)  Buraki dokładnie umyć i przekroić na 4 części, czosnek obrać. Przygotować 2 litry letniej wody, wrzucić do wody 2 płaskie łyżeczki soli, dokładnie wymieszać. Buraki układać warstwami, na każdą warstwę wrzucić pokrojony w plasterki czosnek (ja na każdą warstwę dałam 3 ząbki czosnku), 3 ziarenka pieprzu, 2-3 ziela angielskie, 2 listki laurowe. Tak przygotowane buraki zalać letnią wodą wymieszaną z solą, tak żeby zakryła buraki w całości. Następnie słoik przykryć gazą i ustawić w ciemnym miejscu. Po 5-7 dniach zebrać pianę i całość przecedzić parę razy przez gazę. Sok buraczkowy wlać do butelek lub do litrowych słoików, szczelnie zamknąć i odstawić do lodówki.  Ja nie dodałam chleba razowego do zakwasu, bałam się że pojawi się pleśń. Z takiego zakwasu buraczanego można przygotować barszcz czerwony lub po prostu można go pić prosto z butelki - jest bardzo zdrowy. Ja podgrzewam sobie lekko taki zakwas, dodaję trochę majeranku, soli, pieprzu i piję, naprawdę dobry :-) Smacznego! 