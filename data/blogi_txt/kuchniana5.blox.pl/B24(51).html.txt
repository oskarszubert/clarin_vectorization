Na Boże Narodzenie upiekłam ciasto biszkoptowe z budyniem jabłkowym i pianką kokosową :-). Polecam, ciasto jest pyszne a połączenie jabłek i kokosu idealnie do siebie pasuje. Przepis znalazłam w książce: "Specjały siostry Anastazji", warto korzystać z takich przepisów, są niezawodne, pozdrawiam! Biszkopt:  6 jajek 1 szklanka cukru kryształu 1 szklanka mąki pszennej 1 łyżeczka proszku do pieczenia 1 cukier wanilinowy szczypta soli  Budyń jabłkowy:  1 l kompotu z jabłek (najlepiej ze słoika) 3 budynie śmietankowe lub waniliowe  Pianka kokosowa: 4 białka 10 dag cukru kryształu 10 dag wiórek kokosowych szczypta soli  Biszkopt: ubić pianę z białek ze szczyptą soli. Dalej ubijając, dodawać stopniowo cukier kryształ, cukier wanilinowy, po 1 żółtku, na końcu lekko wmieszać mąkę z proszkiem do pieczenia. Piec 25 minut w temperaturze 180 stopni C. Ostudzony biszkopt można nasączyć sokiem jabłkowym, będzie wilgotny. Budyń jabłkowy: ugotować budyń na soku z jabłek i wyłożyć gorący na upieczony biszkopt. Ja zblenderowałam jabłka, zagotowałam, w soku rozpuściłam budynie (nie może być grudek), wlałam budynie  do masy jabłkowej i ugotowałam budyń.  Pianka kokosowa: białka ubić na sztywno ze szczyptą soli. Dalej ubijając dodawać cukier, wiórki kokosowe. Piankę wyłożyć na budyń i na chwilę włożyć do piekarnika. Ja piekłam 15 minut w temperaturze 180 stopni C w funkcji termoobieg. Pianka musi się lekko zrumienić na złoty kolor. Smacznego!﻿ 