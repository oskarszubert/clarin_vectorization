Na imieniny mojego męża Marcina upiekłam drożdżowe rogaliki z dżemem. Przepis znalazłam na stronie gotuj.skutecznie.tv. Rogale są chrupiące, szybko się je robi i szybko znikają ze stołu. Pierwszy raz spotkałam się z sytuacją, że ciasto drożdżowe rośnie w lodówce a nie w ciepłym miejscu. Wszyscy, którzy próbowali te rogale stwierdzili, że są bardzo dobre, zapraszam do wypróbowania. ﻿Składniki na 48 rogalików:  1 kostka margaryny - 25 dag 5 dag drożdży 1/4 szklanki ciepłego mleka 4 łyżki cukru 3 szklanki mąki pszennej szczypta soli 2 całe jajka  Nadzienie: gęsty dżem, np. dyniowo - brzoskwiniowy  Lukier:  1 szklanka cukru pudru 2-3 łyżki cytryny  Margarynę podgrzać tak, aby była bardzo miękka, ale jeszcze nie płynna. Mąkę przesiać do miski, dodać szczyptę soli, wymieszać. Drożdże i cukier dodać do mleka i wymieszać w celu połączenia wszystkich składników. Do miski z mąką i solą wbić jajka, wlać mleko z drożdżami i cukrem oraz miękką, niemal roztopioną margarynę. Wymieszać łyżką do połączenia składników na miękkie, gładkie ciasto. Trwa to nie dłużej niż 2 minuty i kiedy ciasto jest gotowe (musi odklejać się od miski) przykryć talerzykiem. Wstawić do lodówki na godzinę w celu wyrośnięcia. Po tym czasie wyjąć ciasto z lodówki, ciasto powinno podwoić swoją objętość. Następnie rozgrzać piekarnik do 200 stopni C. Ciasto podzielić na porcje, na 4 części. Każdą z nich po kolei rozwałkować w koło i podzielić na trójkąty (jak pizzę), nałożyć dżem (na szerszą część przy krawędzi koła) i z każdego trójkąta uformować rogalik. Rogaliki ułożyć na wyłożonej papierem do pieczenia blasze, zachowując między nimi odstępy, bo będą jeszcze rosły w czasie pieczenia. Następnie każdy rogalik za pomocą pędzelka posmarować  mlekiem. Piec w temperaturze 200 stopni C, 15 minut, najlepiej na trzeciej półce od dołu. Powinny być ładnie zrumienione. Po upieczeniu wystudzić na kratce.  Kiedy rogaliki są już gotowe, przygotować lukier. Wymieszać cukier puder z sokiem z cytryny, lukier powinien być gęsty. Rogaliki posmarować lukrem, poczekać aż wyschną. Wyłożyć na talerz i podawać. Smacznego! 