Dzisiaj zachęcam Was do przyrządzenia kotletów schabowych nadziewanych marchewką i porem. Kotlety takie robiła pani Ewa Wachowicz w swoim programie kulinarnym, tylko nadziewała piersi kurczaka. Kotlety takie są pysznym dodatkiem do obiadu, farsz jest bardzo dobry, przygotowanie kotletów bardzo proste i szybkie, polecam! Składniki:   8 plastrów schabu 6-7 marchewek połowa pora sól pieprz mąka krupczatka  2 - 3 jajka bułka tarta olej do smażenia  Marchewkę obrać, umyć i zetrzeć na tarce. Pora umyć, pokroić w talarki.  Na patelni rozgrzać olej, wrzucić marchewkę. Gdy zacznie robić się miękka, wrzucić pora, następnie warzywa dusić do miękkości, pod koniec doprawić solą i pieprzem. Każdy plaster mięsa rozbić dość mocno, doprawić solą i pieprzem. Na środku każdego kotleta położyć 1 czubatą łyżkę farszu, zwinąć jak roladę, obtaczać kolejno w mące krupczatce, rozbełtanych jajkach i bułce tartej.  Smażyć na oleju z obu stron na złoty kolor, odsączyć na papierze z nadmiaru tłuszczu, podawać z ziemniakami, kluskami. Kotlety smakują również na zimno, np. jako dodatek do kanapek. Smacznego ! 