Masło smakowe z lubczykiem jest doskonałe do kanapek, można podawać je z rzodkiewką albo z soczystymi pomidorami. Masło takie sprawdza się również jako dodatek do młodych ziemniaków. Kanapki posmarowane takim masłem nie tylko świetnie smakują, ale też wpływają na poprawę trawienia i szybkość przemiany materii. Używanie świeżych ziół w kuchni jest jak najbardziej wskazane, przepis znalazłam w gazetce "Przepis na zdrowie - numer 5/2012", pozdrawiam:-) Składniki:  200 g świeżego masła świeży lubczyk (dość spory pęczek) pół łyżeczki soli morskiej  Lubczyk umyć pod bieżącą wodą, oderwać listki, posiekać bardzo drobno. Masło pokroić nożem, przełożyć do miseczki - musi chwilę postać, żeby zmiękło i osiągnęło temperaturę pokojową. Następnie rozgnieść masło widelcem, dodać posiekany lubczyk i połączyć składniki. Na koniec dodać sól morską i jeszcze raz całość wymieszać w taki sposób, by ziarenka soli nie zdążyły się rozpuścić. Uformować np. osełkę, włożyć na maślniczkę, schłodzić w lodówce, gotowe! Smacznego! ﻿         ﻿ ﻿ 