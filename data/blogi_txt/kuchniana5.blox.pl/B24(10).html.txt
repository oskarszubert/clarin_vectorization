Nadrabiam zaległości świąteczne w publikowaniu przepisów:-). Polecam do wypróbowania (na następne święta, a może i szybciej....) babkę cytrynową ze starego przepisu mojej mamy, pycha! Składniki:  25 dag mąki pszennej 25 dag cukru kryształu 25 dag masła lub margaryny 4 duże jajka 1 duża cytryna lub cały olejek cytrynowy 1 łyżeczka proszku do pieczenia cukier puder do posypywania bułka tarta margaryna do wysmarowania formy  Żółtka utrzeć z margaryną i cukrem do białości. Do puszystej masy dodać sok i skórkę startą z całej cytryny (cytryna musi być sparzona i wyszorowana). Zamiast cytryny awaryjnie można wlać cały olejek cytrynowy. Mąkę przesiać z proszkiem do pieczenia i delikatnie wymieszać łyżką. Na koniec ubić na sztywno pianę z białek ze szczyptą soli i dodać do masy. Wszystko dokładnie wymieszać łyżką.  Przelać ciasto do wysmarowanej margaryną i wysypanej bułką tartą foremki z korytkiem. Można też użyć prostokątnej foremki tzw. keksówki, wyłożyć ją papierem do pieczenia. Piec około 40 minut w temperaturze 180 stopni C. Smacznego! 