Na urodziny mojego męża upiekłam tort czekoladowy z wiśniami według własnego pomysłu. Najbardziej smakowała mi chrupiąca bezowa część połączona z kremem czekoladowym, pychotka!﻿ Składniki na biszkopt zwykły:  6 jaj 1 1/2 szklanki mąki, w tym 3 łyżki mąki ziemniaczanej 1 szklanka cukru 1 cukier waniliowy 2 łyżeczki proszku do pieczenia szczypta soli  Składniki na biszkopt kakaowy:  6 jajek 1 szklanka cukru 1 1/2 szklanki mąki pszennej w tym 2 łyżki kakao i 2 łyżki mąki ziemniaczanej 2 łyżeczki proszku do pieczenia 1 łyżka oleju   2 łyżki wody Składniki na masę czekoladową:   2 mleczne czekolady 1 gorzka czekolada 2 kostki masła lub margaryny 2 cukry waniliowe ﻿Dodatkowo:   okrągły krążek bezy 10 -15 dag ciasteczek bezowych 1 cytryna 3 kieliszki spirytusu 1 szklanka ciepłej wody 2 słoiki wydrylowanych wiśni 1 gorzka czekolada słoiczek kremu śliwkowo - czekoladowego własnej roboty - link tutaj  Biszkopt zwykły: białka ubić, dodać cukier i nadal ubijać. Do żółtek dodać szczyptę soli, wymieszać. Gdy piana będzie sztywna dodać żółtka i delikatnie wymieszać łyżką. Następnie dodać mąkę pszenną, mąkę ziemniaczaną i proszek do pieczenia, delikatnie wymieszać. Ciasto wylać do wyłożonej papierem do pieczenia tortownicy. Włożyć do nagrzanego piekarnika i piec około 40 minut w temperaturze 180 °C. Na koniec sprawdzić patyczkiem czy ciasto jest dobre. Biszkopt kakaowy: białka ubić, dodać cukier i nadal ubijać. Do żółtek dodać łyżkę oleju, wymieszać. Gdy piana będzie sztywna dodać żółtka z olejem i delikatnie wymieszać łyżką. Następnie dodać mąkę pszenną, mąkę ziemniaczaną, kakao i proszek do pieczenia. Delikatnie wymieszać, na koniec dodać 2 łyżki wody. Ciasto wylać do wyłożonej papierem do pieczenia tortownicy. Włożyć do nagrzanego piekarnika i piec około 30-35 minut w temperaturze 180 °C.  Gdy biszkopty wystygną przekroić je na pół. Każdą część naponczować spirytusem połączonym z ciepłą wodą i sokiem z całej cytryny, szczególnie wierzch i boki. Masa czekoladowa: czekolady rozpuścić w kąpieli wodnej, ostudzić. Miękkie masło lub margarynę zmiksować z 2 cukrami waniliowymi, dodać rozpuszczone czekolady i dokładnie połączyć mikserem. Warstwy układać następująco:﻿ zwykły biszkopt posmarować masą czekoladową. Gorzką czekoladę pokroić nożem na małe kawałki, 1 słoik wiśni odsączyć na sitku. Na masę czekoladową porozrzucać pokrojone kawałki czekolady, na to wyłożyć wiśnie, przykryć biszkoptem kakaowym. Biszkopt kakaowy posmarować masą czekoladową, na niej położyć krążek bezy, posmarować lekko jeszcze raz masą czekoladową. Wyłożyć równo na to zwykły biszkopt. Biszkopt posmarować kremem czekoladowo - śliwkowym (link do przepisu powyżej), na to wyłożyć kakaowy biszkopt. Wierzch oraz boki posmarować masą czekoladową, dokładnie wyrównać. Tort udekorować według uznania odsączonymi wiśniami (2 słoik). Ciasteczka bezowe zmiażdżyć wałkiem i posypać nimi boki torta.  Smacznego! 