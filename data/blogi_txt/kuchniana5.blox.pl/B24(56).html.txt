Kolejny drożdżowiec ns moim blogu. Piekę często ciasta drożdżowe, bo ja i moja rodzinka je uwielbiamy. Ciasta drożdżowe są o wiele zdrowsze i mniej tuczące niż inne ciasta, ale trzeba włożyć więcej serca i cierpliwości w ich przygotowanie. Różnorodność ciast drożdżowych jest tak duża, że nie mogłam się zdecydować, jakie owoce dodać do ciasta. Wybrałam jabłka, ponadto skorzystałam z nowego przepisu, źródło podałam poniżej. Ciasto udało się! Wyszło puszyste i wilgotne, naprawdę warto je zrobić, polecam! Ciasto:  4 żółtka 3/4 szklanki cukru + 1 łyżka do drożdży olejek pomarańczowy i cytrynowy 40 g świeżych drożdży 1 szklanka ciepłego mleka 3,5 szklanki mąki kandyzowana skórka pomarańczowa 1/4 kostki roztopionego masła (50 g) 1 kg jabłek Kruszonka:  100 g miękkiego masła lub margaryny 20 płaskich łyżek mąki 8 łyżek cukru cukier waniliowy﻿  Lukier:  cukier puder (ok. 1 szklanki) kilka kropel wrzątku aromat śmietankowy﻿ W naczyniu rozetrzeć drożdże z łyżką cukru, a gdy staną się płynne dodać szklankę ciepłego (ale nie gorącego) mleka, wymieszać i zostawić do wyrośnięcia. W drugiej misce utrzeć żółtka z cukrem na kogel mogel, a następnie dodać olejek pomarańczowy i cytrynowy. Do utartych jajek dodać wyrośnięte drożdże i wsypać jednocześnie 3,5 szklanki mąki oraz pokrojoną kandyzowaną skórkę pomarańczową.  Wymieszać kilka razy dużą łyżką i na końcu dodać roztopione, lekko ostudzone masło i jeszcze raz dobrze wymieszać, wyrobić ciasto, aby było elastyczne i odchodziło od miski. Przełożyć ciasto do wyłożonej papierem do pieczenia formy i ułożyć jabłka. Aby zrobić kruszonkę należy mąkę wymieszać z cukrem i cukrem waniliowym, dodać miękkie masło i wyrobić palcami.  Ciasto posypać kruszonką (pół placka posypałam również wiórkami kokosowymi) i wstawić do nagrzanego do 50 stopni piekarnika na 20 minut do wyrośnięcia. Po tym czasie zwiększyć temperaturę do 165 stopni i piec przez ok. 20 - 25 minut (przed wyjęciem z pieca należy upewnić się, że ciasto w środku nie jest klejące przy pomocy drewnianego patyczka). Ostudzone ciasto można polać lukrem, który robi się mieszając cukier puder z kilkoma kroplami wrzątku oraz aromatem śmietankowym, aż do uzyskania gładkiej konsystencji. Źródło: http://cakemania.blox.pl/html  Smacznego ! 