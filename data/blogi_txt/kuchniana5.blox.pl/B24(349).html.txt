Poniżej znajdziecie prosty i fajny przepis na tęczowy sernik na zimno, wygląda naprawdę okazale i bardzo kolorowo. Przepis otrzymałam od mojej przyszłej bratowej, u niej w domu ten sernik robi się od zawsze, zachęcam do wypróbowania!  Składniki:  1 kg sera białego mielonego (3-krotnie zmielony lub gotowy już na sernik, który możecie kupić w sklepie) 200 ml śmietanki 30 % (można wcale nie dodawać śmietanki) 3 łyżki cukru 1 galaretka zielona, np. agrestowa 1 galaretka żółta, np. cytrynowa 1 galaretka czerwona, np. wiśniowa 1 galaretka pomarańczowa małe okrągłe biszkopty na spód tortownicy owoce, np. mandarynki lub pomarańcze cukier waniliowy spirytus ciepła woda sok z połowy cytryny  Ser wymieszać ze śmietanką. Następnie masę serowo- śmietankową lub sam ser podzielić na 3 części. Na tortownicę wyłożyć biszkopty i nasączyć dowolnym ponczem. Ja zmieszałam ciepłą wodę z spirytusem, sokiem z cytryny i cukrem waniliowym. Rozpuścić pierwszą galaretkę, np. żółtą w 250 ml wrzącej wody, dodać łyżkę cukru i pozostawić do wystygnięcia. Gdy galaretka zacznie tężeć wlać do sera, dokładnie wymieszać i wylać na tortownicę. Wstawić do lodówki, aż do momentu kiedy masa się porządnie stężeje. Czynności te powtórzyć po kolei najpierw z galaretką czerwoną, później z zieloną. Wierzch sernika udekorować owocami według uznania. Na koniec rozpuścić galaretkę pomarańczową w 500 ml wrzącej wody, schłodzić. Gdy galaretka zacznie tężeć zalać nią owoce i ponownie wstawić do lodówki do całkowitego stężenia.   Smacznego ! 