Pomysł na roladę serową znalazłam w gazetce "Prześlij przepis". To pyszna przekąska, nieco inna od pozostałych i pięknie prezentujaca się na stole. Farsz doskonale nadaje się jako pasta kanapkowa. Wyśmienicie smakuje z pieczywem i czerwonym winkiem:-), polecam!  Składniki:  60 dkg żółtego sera 1/2 kostki masła 2 serki topione kremowe 40 dkg szynki (można dodać kiełbasę) 4 ugotowane jajka na twardo  pęczek szczypiorku  3 ogórki konserwowe   Zagotować taką ilość wody, aby po włożeniu ser był nią przykryty. Garnek zdjąć z ognia, włożyć ser i zostawić w wodzie na 40 minut. Masło utrzeć z serkami topionymi. Szynkę, ogórki oraz jajka pokroić w kostkę. Szczypiorek drobno posiekać. Wszystkie składniki dodać do masy maślano - serowej, wymieszać. Żółty ser wyjąć z garnka, odcedzić i rozwałkować, uważając, żeby nie powstały dziury. Rozsmarować farsz i od razu zwinąć. Roladę zawinąć w folię i włożyć na noc do lodówki. Smacznego ! 