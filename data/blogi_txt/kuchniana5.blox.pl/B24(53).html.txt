Lato w pełni i nie może podczas jego trwania u mnie w domu zabraknąć wypieków z sezonowymi owocami :-) Dzisiaj propozycja na ciasto drożdżowe z czerwoną porzeczką i agrestem. Kwaskowy smak owoców i słodycz ciasta współgrają idealnie, polecam do kawy:-) Ciasto zostało upieczone według przepisu, który znalazłam w zeszycie mojej mamy. Wiem tylko, że dostała go od Grażynki :-), zachęcam do upieczenia, warto! Składniki na ciasto:   2 1/2 szklanki mąki pszennej 8 łyżek cukru kryształu 15 dag margaryny 5 dag drożdży 4 żółtka szklanka mleka Kruszonka:  1/6 kostki masła lub margaryny 2 łyżki cukru kryształu 4 łyżki mąki  Dodatkowo:  0,5 kg czerwonych porzeczek 0,5 kg agrestu cukier puder do posypania ciasta tłuszcz do formy bułka tarta   Przygotować rozczyn: do ciepłego mleka (pół szklanki) dodać pokruszone drożdże, łyżkę cukru i łyżkę mąki, wymieszać. Odstawić w ciepłe miejsce do wyrośnięcia. Żółtka utrzeć z pozostałym cukrem, wlać do miski, dodać resztę mąki, wyrośnięty rozczyn, sól i resztę mleka. Wyrobić ciasto. Następnie dodać stopioną, lekko ostudzoną margarynę i wyrabiać tak długo aż ciasto zacznie odstawać od ręki. Ciasto przykryć lnianą ściereczką i pozostawić w cieple do wyrośnięcia. ﻿Gdy ciasto wyrośnie wyłożyć je na stolnicę, rozwałkować i uformować placek w kształcie blachy. Blachę wyłożyć papierem do pieczenia lub wysmarować tłuszczem i wysypać bułką tartą. Ciasto umieścić w formie. Porzeczki i agrest obrać, umyć, osuszyć i ułożyć na powierzchni ciasta. Przygotować kruszonkę: posiekać margarynę z cukrem i mąką. Na owoce wyłożyć kruszonkę. Pozostawić ciasto do wyrośnięcia. Piec około 50 - 60 minut w średnio nagrzanym piekarniku (ja piekłam w temperaturze 160 - 180 stopni C). Pod koniec pieczenia ciasto przykryć pergaminem, aby zapobiec przypaleniu kruszonki. Po ostudzeniu ciasto posypać cukrem pudrem lub przygotować dowolny lukier i polać nim ciasto. Smacznego!﻿ ﻿       ﻿ 