Najlepszy swojski chleb, który jadłam to chleb według przepisu mojej chrzestnej. Przepis przekazywany jest z pokolenia na pokolenie. Mam ten zaszczyt, że teraz posiadam go ja:-) To prawdziwy swojski chleb, taki jak kiedyś piekły go nasze prababcie. Jest pyszny z chrupiącą skórką, zawsze wychodzi, polecam! Składniki:  4 szklanki mąki żytniej 4 szklanki mąki pszennej 1 łyżka soli 3-4 łyżki mleka pół kostki drożdży (5 dkg) pół łyżeczki cukru  3/4 litra serwatki   Przesiać 4 szklanki mąki żytniej i 3,5 szklanki mąki pszennej z 1 łyżką soli. Dokładnie wymieszać składniki. Zrobić dołek w mące, rozkruszyć pół kostki drożdży, zasypać cukrem (pół łyżeczki), dodać do drożdży 3-4 łyżki letniego mleka.  Serwatkę lekko podgrzać, wlać do miski i wszystko wymieszać. Jeśli ciasto jest za rzadkie i przykleja się do miski dodać jeszcze około pół szklanki mąki pszennej. Ciasto wyrobić, następnie przykryć ściereczką, chleb powinien ruszać się około pół godziny. Jak wyrośnie ukulać ponownie ciasto i ułożyć na blasze (wymiary blaszki 24/35 cm). Poczekać ponownie, aż ciasto wyrośnie na blasze.  Nagrzać piekarnik wcześniej do 100 stopni C. Przed włożeniem do piekarnika chleb posmarować wodą (użyć do tego zwykłego pędzelka) i posypać makiem.  Chleb piec około godziny w temperaturze około 180 stopni C. Po upieczeniu chleb posmarować ponownie wodą i włożyć ponownie do wyłączonego piekarnika na około 10 minut.   Smacznego ! 