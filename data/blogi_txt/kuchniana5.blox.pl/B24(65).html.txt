Przepis na ciasto śliwkowo - gruszkowe pochodzi z programu kulinarnego "Ewa gotuje", można go znaleźć także na stronie www.ewawachowicz.pl﻿. Od dawna chciałam upiec to ciasto, widziałam jak piekła je Ewa Wachowicz, później namawiała mnie do tego koleżanka. Mówiła że ciasto jest pyszne, wilgotne i super owocowe! Wierzyłam jej ale jakoś do tej pory nie udało mi się upiec tego ciacha, a że teraz mamy sezon gruszkowo - śliwkowy w końcu się skusiłam. Ciasto mnie zaskoczyło, ponieważ wygląda jak drożdżowe a nim nie jest. Do tego połączenie gruszkowo - śliwkowe z nutą pomarańczy, dużo kruszonki - mmm.... po prostu pyszności, wypróbujcie, zachęcam! ﻿Składniki na ciasto:  2 szklanki mąki 2 łyżeczki proszku do pieczenia 2 łyżki kwaśnej śmietany 2 jajka ½ kostki masła 3 łyżki oliwy ¾ szklanki cukru 1 łyżeczka cukru waniliowego 1 kieliszek likieru pomarańczowego (ja dałam cały olejek pomarańczowy)  Owoce:  30 dag wydrylowanych śliwek 6 twardych gruszek 3 łyżki cukru 3 łyżki wody  Składniki na kruszonkę:  15 dag mąki 10 dag cukru 10 dag masła  1 łyżka cukru waniliowego szczypta soli  W rondlu o szerokim dnie ułożyć wydrylowane śliwki. Zalać wodą z cukrem, postawić na ogniu i podgrzewać, aż puszczą sok. Gruszki obrać, przekroić na pół, usunąć gniazda nasienne, dodać do śliwek i podgrzewać. Zdjąć z ognia, gdy gruszki nabiorą różowego koloru.Cukier i cukier waniliowy utrzeć z masłem (lub margaryną). Stopniowo dodać jajka, oliwę i śmietanę. Dolać likier pomarańczowy (lub olejek pomarańczowy). Dosypać mąkę przesianą z proszkiem do pieczenia i zmiksować na puszystą masę.Ciasto przełożyć do foremki natłuszczonej masłem i wysypanej bułką tartą. Owoce odsączyć, wyłożyć na ciasto - na przemian. Przygotować kruszonkę - składniki wyrobić, dobrze schłodzić w lodówce (pracę nad deserem najlepiej zacząć więc od kruszonki). Zimną zetrzeć na ciasto (na tarce). Piec 50 minut w piekarniku nagrzanym do 180-200 st. C (kruszonka powinna się zrumienić). Ja zrobiłam ciasto z podwójnej porcji i wyszła mi duża blacha ciasta.  Smacznego! 