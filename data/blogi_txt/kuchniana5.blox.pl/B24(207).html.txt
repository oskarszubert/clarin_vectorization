Dzisiaj Tłusty Czwartek, więc nie może zabraknąć przepisu na pączki. Dołączam nowy przepis, tym razem zaczerpnięty z książki: "Ciasta Siostry Leonilli". Nie ma lepszych pączków niż swojskie, pieczone samemu, dlatego gorąco zachęcam do wypróbowania :-) ﻿Składniki:  1 kg mąki pszennej 20 dag cukru 15 dag margaryny 5 żółtek 1/2 litra mleka 5 dag drożdży 1 cukier wanilinowy szczypta soli tłuszcz do smażenia - 2 kg smalcu najlepiej gęsiego 2 słoiki dżemu lub marmolady najlepiej swojskiej roboty 2 łyżki spirytusu 10 dag cukru pudru sok z cytryny ciepła woda﻿ skórka pomarańczowa  Drożdże rozmieszać z małą ilością letniego mleka z dodatkiem 1 łyżki cukru. Wlać resztę mleka, dodać mąki tyle, aby zrobić rozczyn gęstości śmietany. Gdy podrośnie, dodać żółtka ubite z cukrem, resztę mąki, sól, wyrobić ciasto.﻿  ﻿Pod koniec wyrabiania dodać roztopioną margarynę, wyrabiać dalej i na koniec wlać 2 łyżki spirytusu. Wymieszać, zostawić do wyrośnięcia aż podwoi swoją objętość. Następnie wykładać ciasto partiami na stolnicę posypaną mąką, rozwałkować na grubość 1 1/2 - 2cm﻿. Wykrawać kółka szklanką, na środek każdego kawałka nakładać marmoladę. Zlepiać dokładnie, formować kule, kłaść zlepieniem na spód na posypany mąką stół, przykryć czystą ściereczką.  Smalec wcześniej roztopić w rondelku.﻿ Przed smażeniem rozgrzać ponownie tłuszcz i sprawdzić, czy jest odpowiednio nagrzany. Trzeba wrzucić kawałek ciasta, gdy ciasto szybko wypłynie i zaraz się zrumieni, można smażyć. Wyrośnięte pączki kolejno brać ostrożnie na rękę, omieść pędzelkiem z mąki, kłaść na gorący tłuszcz górną stroną na dół. Przykryć pokrywą i smażyć (pączki powinny swobodnie pływać). Gdy pączki zrumienią się od dołu, obrócić widelcem do góry i dosmażyć bez przykrycia.﻿﻿ Usmażone pączki wyjmować na bibułę do osączenia, starannie osączyć, układać na płaskim, szerokim półmisku jeden obok drugiego. Ostudzić. Przygotować lukier. Do cukru pudru dodać ciepłą wodę, tak aby powstała w miarę płynna masa. Dodać sok z połowy cytryny. Każdy pączek polukrować (posypać skórką pomarańczową) lub posypać cukrem pudrem.  Smacznego:-)   ﻿ 