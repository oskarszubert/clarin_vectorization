Faworki / chruściki piekłam wiele razy, ale po raz pierwszy wypróbowałam przepis na faworki na piwie. Chruściki są kruche, chrupiące, bąbelkowe, pyszotka :-) Sekretem tego przepisu jest piwo, które zwiększa ilość powietrza w faworkach, stąd dużo bąbelków. Dodatkowo ważne w tym przepisie jest wybijanie ciasta wałkiem, wtedy powstanie dużo bąbelków ! Przepis znalazłam w gazecie "Rewia", numer 3/2013. Ja upiekłam faworki z podwójnej porcji i wyszły mi dwa kopiaste talerze, takie jak na zdjęciu, zapraszam do pieczenia:-)  Składniki:  2 szklanki mąki krupczatki 5 żółtek (rozbełtać widelcem) 2 łyżki kwaśnej gęstej śmietany lub jogurtu naturalnego 1 łyżka octu lub spirytusu piwo - tyle ile zajmuje objętość żółtek po szczypcie soli i cukru Dodatkowo:  smalec lub olej do smażenia (najlepszy rzepakowy) cukier puder i cukier wanilinowy do posypania  Z podanych składników zagnieść na stolnicy ciasto, wyrobić ręcznie lub wybijać wałkiem tak długo, aż na powierzchni ciasta ukażą się pęcherzyki powietrza. Odstawić na 15 minut. Ciasto cieniutko rozwałkować i radełkiem lub nożem kroić paski o szerokości 3 cm i długości 7 cm. W każdym paseczku zrobić nacięcie, przez które przewlec jeden koniec chruścika. W płaskim, szerokim rondlu rozgrzać tłuszcz. Gdy osiągnie temperaturę 170 stopni C, wrzucić po kilka faworków, które powinny dość szybko wypłynąć na wierzch. Smażyć, przewracać drewnianym patyczkiem lub dwoma widelcami na drugą stronę, dosmażyć. Wyjąć, odsączyć na papierowym ręczniku. Chłodne faworki posypać cukrem pudrem wymieszanym z cukrem wanilinowym. Smacznego!﻿ 