Bardzo lubię dodatek warzyw do mięsa, dlatego postanowiłam wypróbować nowy przepis na zapiekany schab. Ponadto pomyślałam, że fajnie by było zrobić coś innego niż tradycyjny kotlet w panierce. Miałam przeczucie, że schab zapiekany z porem i marchewką będzie pyszny:-) I nie pomyliłam się, wszyscy moi domownicy byli zachwyceni smakiem. Połączenie keczupu, majonezu i warzyw naprawdę bardzo do siebie pasuje. Palce lizać, jeszcze bym zjadła. Za przepis dziękuję mojemu koledze Jackowi, pozdrawiam:-) Składniki:  6 plastrów schabu sól, pieprz  olej lub oliwa z oliwek 4 łyżki pikantnego ketchupu  biała część pora - dość duży kawałek 3 łyżki majonezu  granulowany czosnek  1 duża marchewka   Plastry schabu opłukać, osuszyć i rozbić tłuczkiem. Oprószyć solą, pieprzem i delikatnie zrumienić na rozgrzanym oleju.  Dowolną formę wyłożyć papierem do pieczenia, folią aluminiową lub wysmarować olejem, a na tym położyć plastry schabu. Por opłukać i pokroić w plasterki. Marchew obrać ze skórki, opłukać i zetrzeć na tarce o małych oczkach.   Na każdym zrumienionym plastrze schabu rozsmarować 1 łyżkę pikantnego ketchupu, na nim położyć plasterki pora, delikatnie rozsmarować 1 łyżkę majonezu, posypać granulowanym czosnkiem i na wierzch położyć startą marchew.  Całość włożyć do nagrzanego piekarnika i piec około 20 minut w temperaturze 170 °C. Smacznego ! 