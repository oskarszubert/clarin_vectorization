Pyszne bułeczki z nadzieniem czosnkowym z przepisu Dorotki, przepyszne!  Z podwójnej porcji wychodzą 24 bułeczki, gorąco polecam!  Składniki na ciasto:  400 g mąki pszennej chlebowej 20 g drobnego cukru pół łyżeczki soli 10 g drożdży  260 ml mleka 30 g masła, roztopionego  Nadzienie:  60 g miękkiego masła 4 ząbki czosnku drobniutko posiekane 2 łyżeczki świeżej pietruszki Ponadto:  1 jajko roztrzepane  Mąkę przesiać, dodać sól, wymieszać. Zrobić dołek, pokruszyć drożdże, posypać cukrem. Podgrzać mleko, ma być ciepłe, ale nie gorące. Wlać trochę mleka do dołka, pomieszać z mąką i drożdżami, tak aby powstał zaczyn. Poczekać, aż drożdże podwoją objętość.  Gdy zaczyn wyrośnie, wlać pozostałe mleko, wyrabiać ciasto. Na koniec dodać roztopiony tłuszcz. Ciasto powinno być gładkie i bardzo dobrze wyrobione. Umieścić w misce, przykryć  ręcznikiem i pozostawić do podwojenia objętości (około 1,5 h). Po tym czasie ciasto podzielić na 12 równych części. Uformować z nich kulki, następnie każdą spłaszczyć i ulepić w podłużną bułeczkę, układając złączeniem do blachy. Przykryć, pozostawić na 30 minut do ponownego wyrośnięcia w ciepłym miejscu. Przygotować nadzienie. Wszystkie składniki rozetrzeć blenderem. Wyrośnięte bułeczki posmarować jajkiem. Ostrym nożem naciąć do połowy, wycisnąć  w to miejsce nadzienie. Piec w temperaturze 180ºC przez około 15-20 minut. Podawać najlepiej ciepłe (choć na zimno są też pyszne). Smacznego! 