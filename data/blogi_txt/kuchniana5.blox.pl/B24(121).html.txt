Na Sylwestra przygotowałam razem z mężem drożdżowe placuszki z dowolnym nadzieniem, własnego autorstwa. Polecam, fajna i szybka przekąska ! Składniki na ciasto:  1 kg mąki pszennej 5 dag drożdży 2  jajka około 2 szklanki wody 2 łyżeczki soli  pół łyżeczki cukru  Nadzienie:  3 cebule 6 ogórków kiszonych dowolna wędlina - ja dałam 3 kiełbasy śląskie i 15 dag szynki olej do smażenia mały koncentrat pomidorowy 3-4 ząbki czosnku ser żółty (my nie mieliśmy więc zrobiliśmy bez)  Drożdże rozprowadzić z cukrem i ciepłą wodą, wymieszać z około 4 łyżkami mąki przykryć i odstawić na 15 minut, aż wyrosną.﻿ Przygotować ciasto drożdżowe: resztę mąki przesiać do miski wraz z solą - dobrze wymieszać, zrobić dołek, wlać wyrośnięte drożdże, wbić jajka, dodać letnią wodę. Składniki wymieszać i dokładnie wyrobić ciasto. Ciasto włożyć do miski na około godzinę, przykryć czystą ściereczką, pozostawić do wyrośnięcia.  Nadzienie: ogórki pokroić w kostkę, odsączyć na sitku z nadmiaru wody. Kiełbasę pokroić w drobną kostkę, to samo zrobić z szynką. Cebulę pokroić drobno, wrzucić na patelnię i na niewielkiej ilości oleju dusić, aż zrobi się szklista. Na koniec usmażyć kiełbasę. Ciasto rozwałkować, utworzyć większe koła (można zrobić to tak na oko, uformować większe kule i je rozpłaszczyć lub tak jak my przyłożyć np. salaterkę czy miseczkę i wyciąć koło z ciasta). Każde koło posmarować koncentratem pomidorowym wymieszanym z startym czosnkiem i z odrobiną letniej wody.  Na placuszki wyłożyć nadzienie, my zrobiliśmy dwie wersje. Jedną light: szynka + cebula, drugą: cebula + kiełbasa + ogórki. Wierzch można posypać startym żółtym serem. Zapiekać 20 minut w temperaturze 200 stopni C.  Po ostudzeniu placuszki można pokroić na trójkąty lub ﻿zajadać je w całości, wyszło nam około 8-9 placuszków﻿, gotowe!  Smacznego! ﻿ 