Ostatnio zrobiłam ogromną ilość krokietów z kapustą kiszoną i grzybami  jako dodatek do barszczu czerwonego. U mnie w domu wszyscy uwielbiają takie połączenie, przepis zaczerpnęłam z zeszytu kulinarnego mojej mamy. Krokiety biorą udział w akcjach "Retro kuchnia", "Wigilia" oraz "Grzybobranie 2011", polecam. Składniki na naleśniki:  około 1 litra mleka 2 jajka około 3 szklanek mąki pszennej 2 szklanki wody mineralnej gazowanej (nadaje puszystości naleśnikom) płaska łyżeczka soli olej do smażenia   Składniki na farsz:  1 kg kiszonej kapusty 20 dag grzybów suszonych (ja dałam ususzone podgrzybki, ale można dodać też pieczarki) + 1 cebula 1 duża cebula przyprawy: liść laurowy, ziele angielskie, ziarenka pieprzu, sól, pieprz mielony) 4 łyżki keczupu - opcjonalnie (dzięki temu farsz jest słodszy) olej 4-5 szklanek wody   Panierka:  5 jajek bułka tarta olej do smażenia Naleśniki: mleko, wodę, mąkę, jajka zmiksować razem, doprawić solą według własnego uznania. Na patelnię teflonową wlać kilka kropel oleju, rozprowadzić ciasto i smażyć z obydwu stron. Naleśniki powinny być cienkie i niezbyt przypieczone. Mąki należy wsypać tyle, aby ciasto nie było za gęste ani za rzadkie. Gdyby naleśniki się rwią to znaczy, że jest za mało mąki, jeśli są zbyt sztywne, to dodaliście za dużo mąki, wówczas należy dolać odrobinę mleka. Po usmażeniu naleśniki przykryć talerzem, będą się wtedy lepiej zwijać. Farsz: suszone grzyby namoczyć najlepiej dzień wcześniej, gotować w wodzie w której moczyły się grzyby, dodać 1 cebulę do grzybów i gotować, aż zmiękną. Kiszoną kapustę wypłukać, włożyć do garnka, zalać 4-5 szklankami wody, tak żeby zakryły kapustę i gotować do miękkości.  Dodać przyprawy: 2 liścia laurowe, 3 ziela angielskie i 5 ziarenek pieprzu.  Po ugotowaniu kapustę odcisnąć i pokroić na drobne kawałki. Cebulę pokroić w kostkę i usmażyć na oleju. Dodać kapustę i pokrojone w grubszą kostkę grzyby. Wszystko wymieszać i doprawić solą, pieprzem, można dodać keczup jak ktoś lubi. Farsz rozsmarować na naleśnikach i zwinąć jak krokiety. Krokiety panierować w jajku i bułce, smażyć na oleju z obu stron na złoty kolor. Krokiety zamrażać bez panierki, można ją zrobić po rozmrożeniu. Krokiety podawać z czerwonym barszczem. Smacznego! 