W ostatni weekend mieliśmy grilla, nie mogło zabraknąć słodkiego. Postanowiłam wypróbować przepis na kremówki na cieście francuskim (przepis otrzymałam od mojej teściowej:-)). Kremówka nie jest tak mocno tucząca, bo składa się z ciasta francuskiego i kremu budyniowego, wersja light, polecam:-) Składniki:  2 gotowe ciasta francuskie 2 litry mleka  1 szklanka cukru kryształu 2 cukry waniliowe 4 budynie śmietankowe  2 łyżki mąki pszennej 2 łyżki mąki ziemniaczanej 40 dag masła lub margaryny cukier puder do posypania    Blaszkę wyłożyć papierem do pieczenia, ułożyć na niej równo ciasto francuskie, ponakłuwać widelcem, wstawić do piekarnika nagrzanego do 220 stopni C, piec 10 minut, wystudzić. To samo zrobić z drugim ciastem francuskim. Przygotować masę budyniową. Mleko zagotować, odlać 3 szklanki mleka. Do gotującego mleka dodać cukier kryształ, cukry waniliowe, masło lub margarynę, wymieszać, musi się to zagotować. W odlanym mleku rozprowadzić budynie, mąkę pszenną i ziemniaczaną, dokładnie wymieszać, żeby nie było grudek. Na gotujące się mleko (ściągnąć z ognia) wlać mleko z budyniami i mąką, mieszać energicznie, aż powstanie budyń. Gotować jeszcze 2 minuty, żeby budyń stracił surowy smak.  Przestudzoną masę budyniową wylać na ciasto francuskie, przykryć drugim. Posypać cukrem pudrem. Smacznego:-) 