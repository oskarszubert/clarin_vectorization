Jako pierwsze na moim blogu przedstawiam Wam cebulaki. To pyszne bułeczki z cebulą, które po raz pierwszy jadłam na Podkarpaciu, w rodzinnych stronach mojego męża. Od tamtej pory często piekę cebulaki - dzisiaj wersja urozmaicona z dodatkiem kiełbasy i żółtego sera. Moja rodzina uwielbia cebulaki. Mam nadzieję, że moje przepisy się Wam spodobają i będziecie z nich korzystać.Pozdrawiam serdecznie:-) Składniki na 10 sztuk:  30 g drożdży (świeżych) 3/4 szklanki ciepłej wody łyżeczka cukru 2 szklanki pszennej mąki szczypta soli 2 łyżki oleju  Farsz: keczup ser żółty kiełbasa 4-5 cebul (+ 2 łyżki oleju do smażenia) 3/4 szklanki wody    Do dużej miski wsypać mąkę, zrobić wgłębienie. Wlać wodę, wkruszyć drożdże i wsypać cukier. Wymieszać troszkę z mąką i pozostawić do "ruszenia" na10 minut. Dodać szczyptę soli i resztę wody. Wszystkie składniki dokładnie wymieszać. W trakcie wyrabiania ciasta dodać olej. Wyrabiać ciasto, aż do momentu gdy będzie odchodzić od boków miski. Pozostawić w ciepłym miejscu do wyrośnięcia na około 30 minut. Cebulę pokroić w cienkie krążki i podsmażyć przez chwilkę na patelni z dwoma łyżkami oleju. Lekko ze złoconą cebulę podlać wodą, doprawić solą i pieprzem. Dusić bez przykrywki, aż do wygotowania się wody. Przestudzić. Kiełbasę pokroić w kostkę i podsmażyć lekko na oleju. Ser żółty zetrzeć na tarce. 2 łyżki keczupu rozrobić z 4 łyżkami wody, żeby powstała płynna konsystencja.   Wyrośnięte ciasto podzielić na 10 kawałków, uformować z nich kulki i każdy z nich rozwałkować. Następnie ułożyć na blasze w dość sporych odstępach (cebulaki urosną). Placuszki posmarować keczupem, nałożyć porcję cebuli, na to ser żółty albo druga wersja keczup + kiełbasa +cebula +ser żółty. Cebulaki pozostawić do wyrośnięcia na 15 minut. W tym czasie rozgrzać piekarnik do 220 stopni C. Piec 15 - 20 minut ( ja piekłam 15 minut - trzeba sprawdzić patyczkiem czy są dobre). Podawać ciepłe, choć na zimno też są bardzo pyszne.  Smacznego ! 