Na tegoroczną Wigilię przygotowałam karpia w galarecie według przepisu mojej mamy. To lekkostrawna wersja karpia, polecam :-) Składniki:   karp (około 1,5 kg) 3 cebule 2 pietruszki 1/2 selera 1 marchew 1 cytryna 4 łyżeczki żelatyny (najlepiej do ryb) natka pietruszki cukier pieprz, sól liście laurowe ziele angielskie  Karpia sprawić: oskrobać, wypatroszyć, usunąć skrzela, płetwy i oczy, dokładnie umyć. Następnie pokroić na dzwonki, osolić, skropić sokiem z cytryny. Warzywa umyć, oskrobać, pokroić w cienkie krążki lub słupki, zalać wodą i gotować przez kilka minut. Do warzyw dodać dzwonki z karpia i łeb, dodać sól, cukier, liście laurowe i ziele angielskie, gotować na bardzo małym ogniu pod przykryciem przez 10 minut (do miękkości). Żelatynę namoczyć w kilku łyżkach wody, dodać do naczynia z rybą i gotować kilka minut. Na półmisku ułożyć karpia, warzywa, natkę pietruszki, plasterek cytryny i zalać galaretą. Odstawić w chłodne miejsce do stężenia. Smacznego!﻿ ﻿ 