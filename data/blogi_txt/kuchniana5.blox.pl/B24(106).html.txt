Przedstawiam mniej kaloryczny sposób przygotowania domowych frytek. Frytki z piekarnika są moim zdaniem lepsze i zdrowsze, niż te pieczone na głębokim oleju. Sposób przyrządzenia frytek znalazłam na stronie http://www.prosteprzepisykulinarne.com﻿. Szczególnie zainteresował mnie wątek zanurzania frytek w wodzie z cukrem, bardzo fajny pomysł, skórka rzeczywiście chrupiąca! Na innych blogach znalazłam też informację, że frytki przed włożeniem do pieca można podgotować we wrzątku 5 minut, ciekawy pomysł  - jak widać są różne wersje! Przygotowanie frytek jest proste, choć pracochłonne, ale warto. Do tego polecam sos czosnkowy i surówkę, smacznego :-) Składniki na frytki:   1 kg ziemniaków  2-3 łyżki oliwy papryka słodka w proszku sól, pieprz 2 łyżki cukru przyprawa do ziemniaków  Sos czosnkowy:   1 duży kubek jogurtu naturalnego  2-3 łyżki majonezu pęczek koperku lub koperek suszony sól, pieprz 2-3 łyżki octu jabłkowego 5-6 ząbków czosnku  Ziemniaki obrać, umyć, pokroić w grubsze słupki, tak jak na frytki :-) Piekarnik rozgrzać do temperatury 200 - 220 stopni C.  Do miski wlać zimną wodę, wsypać cukier, zamieszać do rozpuszczenia. Wrzucić do wody pokrojone ziemniaki, moczyć 5 minut. Powstanie dzięki temu warstwa cukru, która następnie się skarmelizuje. Frytki będą bardziej chrupiące i bez słodkiego smaku.  Po tym czasie frytki osączyć z wody, wysuszyć w papierowym ręczniku, wrzucić do miski, doprawić papryką, solą, pieprzem, przyprawą do ziemniaków według uznania, dodać olej, wszystko dokładnie wymieszać. Blachę wyłożyć papierem do pieczenia, poukładać przygotowane frytki - ziemniaki nie powinny być położone jeden na drugim. Piec w nagrzanym piekarniku 25-30 minut (opcja góra - dół) . Tak 5 minut przed końcem pieczenia nastawić piekarnik na opcję góra, wtedy frytki fajnie się zrumienią na wierzchu.  Sos czosnkowy:  jogurt wymieszać z majonezem, dodać starty czosnek, posiekany koperek, doprawić solą, pieprzem. Dodać ocet jabłkowy, wszystko wymieszać, gotowe! ﻿ Smacznego! 