Na Dzień Kobiet i na urodziny mojego taty upiekłam dwie wersje klasycznego placka z galaretką i owocami. Prosty przepis: biszkopt, śmietana, owoce i galaretka. Kto tego nie lubi:-)? Gorąco polecam! Biszkopt:  4 jaja 1 szklanka cukru 1/2 szklanki mąki pszennej 1/2 szklanki mąki ziemniaczanej 1 łyżeczka proszku do pieczenia 1 łyżka oleju 2 łyżki wody  Pozostałe składniki: 0,5 litra śmietany kremówki 1 galaretka cytrynowa cukier waniliowy brzoskwinie z kompotu lub puszki 4 galaretki brzoskwiniowe lub truskawkowe kwasek cytrynowy lub pół cytryny spirytus 1 łyżeczka cukru  Białka ubić, dodać cukier i nadal ubijać. Do żółtek dodać łyżkę oleju, wymieszać. Gdy piana będzie sztywna dodać żółtka z olejem i delikatnie wymieszać łyżką. Następnie dodać mąkę pszenną, mąkę ziemniaczaną i proszek do pieczenia. Delikatnie wymieszać, na koniec dodać 2 łyżki wody. Ciasto wylać do wysmarowanej tłuszczem prostokątnej formy. Włożyć do nagrzanego piekarnika i piec około 25 minut w temperaturze 170 °C. Gdy biszkopt ostygnie nawilżyć go. Przygotować do wyboru: pół szklanki ciepłej wody + łyżeczkę kwasku cytrynowego lub sok z połowy cytryny. Do tego dodać 1 łyżeczkę cukru, wymieszać. Albo druga wersja: pół szklanki ciepłej wody + min. 1 kieliszek spirytusu. Polać taką miksturą cały biszkopt. Brzoskwinie odsączyć z zalewy lub kompotu. Galaretkę cytrynową zalać 1 szklanką wody, wymieszać, ostudzić. Gdy galaretka zacznie tężeć, szybko ubić śmietanę. Do śmietany stopniowo dodawać tężejącą się galaretkę, na koniec wyspać cukier waniliowy, dokładnie wymieszać mikserem. Śmietanę wylać na biszkopt, wyrównać, na to ułożyć owoce.  Na koniec rozpuścić galaretki w 5 1/2 szklankach gorącej wody, wymieszać, ostudzić. Tężejącą się galaretkę wykładać stopniowo łyżką na owoce, uważać na brzegi placka. Placek włożyć na pół godziny do zamrażarki, trzymać w zimnym miejscu.  Smacznego ! 