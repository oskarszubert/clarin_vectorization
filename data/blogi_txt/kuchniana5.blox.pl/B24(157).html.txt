U mnie w domu często na obiad robi się nadziewanego kurczaka lub kaczkę. To wspomnienie mojego dzieciństwa a takie nadzienie u mnie nazywa się "siekanym". Bardzo lubię spisywać stare, rodzinne przepisy i dzielić się nimi z Wami na moim blogu, pozdrawiam! Składniki:  duży kurczak - 1,5 kg 25 dag wątróbki drobiowej 1 duża cebula duża czerstwa bułka natka pietruszki majeranek sól, pieprz olej / masło 2 jajka bułka tarta  ﻿Dzień wcześniej oczyścić kurczaka, natrzeć go solą, pieprzem i majerankiem wewnątrz i na zewnątrz, wstawić do lodówki. Na drugi dzień pokroić cebulę i zeszklić ją na złoty kolor. Bułkę namoczyć w przegotowanej wodzie, musi zmięknąć. Pokroić drobno surową wątróbkę, posiekać natkę pietruszki. Bułkę odcisnąć z wody, dodać do wątróbki, wymieszać.  Do masy wątróbkowo - bułkowej wrzucić podsmażoną cebulę, posiekaną natkę pietruszki, wymieszać ręką. Dodać żółtka oraz ubitą z białek pianę, dokładnie wyrobić masę. Jeśli masa jest za rzadka dodać bułkę tartą, doprawić solą i pieprzem, jeszcze raz dokładnie wymieszać. Kurczaka wyciągnąć z lodówki i napełnić farszem, na koniec zszyć otwór igłą i białą nitką. Gotowego kurczaka umieścić w rondlu wysmarowanym olejem lub masłem, podlać odrobiną wody, włożyć do piekarnika nagrzanego do 200 stopni C i piec około 1,5 godziny pod przykryciem. W trakcie pieczenia można podlewać kurczaka sosem, który się wytworzy i położyć na wierzchu kawałek masła. Kurczaka podaję najczęściej z kluskami z dziurką (śląskimi), sosem i buraczkami, pycha! Smacznego!﻿ 