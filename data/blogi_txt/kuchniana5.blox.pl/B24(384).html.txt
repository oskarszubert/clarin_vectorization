Dla wszystkich smakoszy szpinaku polecam dzisiaj zapiekankę z mięsem mielonym i szpinakiem. Zapiekanka bardzo nam smakowała, mój mąż zjadł dwa talerze, pomimo tego, że się odchudza;-), pozdrawiam.  Składniki:  50 dkg makaronu rurki 20 dkg żółtego sera 1 opakowanie mrożonego szpinaku 3 ząbki czosnku 1 mała kosteczka rosołowa jajko 3 łyżki kwaśnej śmietany  2 średnie cebule  50 dkg mięsa mielonego  3-4 łyżki oleju  sól, pieprz Makaron ugotować w lekko osolonej wodzie, odcedzić, ostudzić. Cebulę pokroić w kostkę, usmażyć na oleju. Oddzielnie usmażyć mięso mielone, połączyć z cebulą, doprawić solą i pieprzem. Szpinak rozmrozić, odcedzić, włożyć na patelnię, gotować, aż wyparuje woda. Dodać kosteczkę rosołową i starty czosnek, wymieszać. Następnie dodać rozmącone jajko i śmietanę, dokładnie wymieszać, zdjąć z ognia.  Ser zetrzeć na tarce o średnich oczkach, naczynie żaroodporne wysmarować lekko olejem. W naczyniu układać warstwami: makaron, szpinak, mięso mielone z cebulą, starty żółty ser i od nowa. Włożyć naczynie do piekarnika nagrzanego do 200 stopni C i piec 25 minut. Smacznego ! 