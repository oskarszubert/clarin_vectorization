Zgodnie z obietnicą dzisiaj na blogu rolada drożdżowa z kutią. Zostało mi po świętach dość dużo kutii, nie chciałam jej zmarnować, poszperałam na necie i znalazłam przepisy na babeczki lub rolady drożdżowe z kutią. Postanowiłam upiec roladę bo mam sprawdzony przepis na ciasto drożdżowe z zeszytu mojej mamy. Rolada jest pyszna, nie za słodka, po prostu świąteczna :-). Z podanej porcji ciasta i kutii wychodzą 2 rolady, polecam. Składniki:  50 dag mąki 2 łyżki wody 25 dag masła lub margaryny 10 dag drożdży 3 jajka 3 łyżki cukru około 1 kg kutii - przepis poniżej 5-6 łyżek bułki tartej  Mąkę przesiać przez sito, zrobić w środku dołek. Wrzucić do środka rozkruszone drożdże, posypać cukrem. Drożdże muszą się rozpuścić, następnie dodać wodę, jajka - składniki rozbełtać widelcem, na koniec dodać miękkie masło lub margarynę i zarobić ciasto. Ciasto podzielić na dwie części. Każdą część grubo i równo rozwałkować (na długość foremki "keksówki"), podsypując grubo mąką, żeby się nie przykleiło. Do kutii dodać bułkę tartą, wymieszać. Moja kutia puściła wodę, bułka tarta wchłonie ją.  Nałożyć kutię na ciasto, zwinąć ciasto (boki lekko zawinąć i zrolować ciasto), zawinąć w papier do pieczenia, włożyć do keksówki. Pozostawić trochę luzu między ciastem a papierem. Piec 40 minut w temperaturze 180 stopni C w funkcji termoobieg, rolada musi być przykryta papierem do pieczenia. Po tym czasie odkryć roladę z papieru do pieczenia, piec jeszcze 10 minut w funkcji góra, żeby wierzch rolady się zrumienił.  Smacznego ! 