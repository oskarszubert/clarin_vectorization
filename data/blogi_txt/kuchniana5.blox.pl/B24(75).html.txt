Kiedy za oknem plucha, śnieg, zimno tęsknię za latem. Na chandrę pomaga mi wtedy słodki wypiek z owocami (w zamrażalniku mam sporą ilość sezonowych owoców). Ostatnio dostałam fajny przepis na nieskomplikowane ciasto z truskawkami od mojej koleżanki Zuzi, którą serdecznie pozdrawiam :-). Moim zdaniem ciasto ładnie się prezentuje, jest bardzo smaczne i truskawkowe, polecam ! Biszkopt:  6 jajek 1 szklanka cukru kryształu 1 szklanka mąki pszennej 1 łyżeczka proszku do pieczenia 1 cukier wanilinowy szczypta soli  Masa:  1/2 l słodkiego mleka 1 kostka masła lub margaryny (25 dag) 2 budynie śmietankowe lub waniliowe 1 cukier wanilinowy cukier kryształ do smaku  Polewa truskawkowa:  1 l zmiksowanych truskawek (świeże lub mrożone) 3 galaretki truskawkowe  Biszkopt: ubić pianę z białek ze szczyptą soli. Dalej ubijając, dodawać stopniowo cukier kryształ, cukier wanilinowy, po 1 żółtku, na końcu lekko wmieszać mąkę z proszkiem do pieczenia. Piec 25 minut w temperaturze 180 stopni C. Ostudzony biszkopt można nasączyć np. ciepłą wodą (pół szklanki) wymieszaną z kieliszkiem alkoholu albo z sokiem z cytryny (3-4 łyżki). Do wody można dodać łyżeczkę cukru, ja nie daję bo biszkopt jest słodki. Masa: w 1/2 szklanki mleka roztrzepać budynie (nie może być grudek). Resztę mleka zagotować z cukrem wanilinowym i cukrem kryształem, wlać roztrzepany budyń i ugotować (gdy wlewamy budyń należy zmniejszyć gaz pod garnkiem). Kostkę masła lub margaryny utrzeć, dodając przestudzony budyń. Masę wyłożyć na ostudzony biszkopt. Polewa truskawkowa: truskawki świeże lub mrożone (te wyłożyć wcześniej z zamrażalnika) zmiksować blenderem na gładką masę. Następnie masę truskawkową podgrzać, wsypać galaretki i mieszać tak długo, aż się rozpuszczą. Tężejące truskawki wyłożyć na masę budyniową. Wierzch można zalać galaretką o dowolnym smaku (ja tego nie zrobiłam). Smacznego!﻿ 