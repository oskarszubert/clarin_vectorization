Nie chciało mi się dzisiaj niczego piec i wymyśliłam deser o nazwie "Kolorowy galaretkowiec z pianką waniliowo - cytrynową i herbatnikami". Chyba mi się udało, oceńcie sami. Wykorzystałam tylko składniki, które miałam w mojej spiżarni: galaretki, kompot brzoskwiniowy, serek waniliowy.... Prosty i szybki deser do niedzielnej kawki, zachęcam do wypróbowania. Mam nadzieję, że Wam będzie smakować :-) Składniki (na 10 pucharków):  opakowanie herbatników 2 galaretki cytrynowe 2 galaretki agrestowe 2 galaretki truskawkowe 40 dag serka waniliowego brzoskwinie z kompotu - 1 słoik litrowy lub 2 puszki brzoskwiń sok z brzoskwiń kieliszek wódki  Galaretki cytrynowe zalać 1,5 szklanki gorącej wody i schłodzić do stężenia. Brzoskwinie odsączyć z zalewy, jeśli są duże przekroić je na pół. Do soku z brzoskwiń dodać kieliszek wódki, trochę ciepłej wody, wymieszać i maczać w nim herbatniki. Namoczone herbatniki pokruszyć na spód pucharków. Serek waniliowy wyłożyć do miski. Gdy galaretka cytrynowa zacznie tężeć wlać ją do serka i dokładnie zmiksować. Masą waniliowo - cytrynową polać herbatniki, schłodzić do stężenia. Galaretki truskawkowe zalać 2 szklankami gorącej wody, to samo zrobić z galaretkami agrestowymi. Schłodzić do stężenia.  Na masę serową ułożyć osączone brzoskwinie (można użyć dowolne owoce np. ananasy, wiśnie....). Gdy galaretka truskawkowa zacznie tężeć zalać nią owoce, schłodzić do stężenia. Na koniec wylać galaretkę agrestową i tak samo schłodzić do stężenia. Deser włożyć do lodówki najlepiej na całą noc. Smacznego! 