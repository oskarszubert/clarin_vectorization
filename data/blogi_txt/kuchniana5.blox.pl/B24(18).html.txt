Bezy to moje wspomnienie dzieciństwa, przepis pochodzi z zeszytu mojej mamy, która piekła je jeszcze w szkole, a potem nam. Przygotowanie jest bardzo proste, bo wystarczy dobrze ubić białka z cukrem. Sztuka polega jednak na pieczeniu, ja piekłam je parę razy zanim wyszły mi takie jakie chciałam. Bezy są pyszne, słodkie, suche, chrupiące, nadają się do kawy jak i do przygotowywania innych deserów, zachęcam do wypróbowania przepisu. Składniki:  5 białek szczypta soli sok z cytryny - 2 łyżeczki 20 dag cukru kryształu  ﻿Białka ubić ze szczyptą soli na sztywną pianę. Piana musi być bardzo sztywna, najlepiej obrócić miskę do góry dnem i sprawdzić czy piana nie wyleci z miski. Dodawać po jednej łyżce cukru i ciągle ubijać, cukier musi się za każdym razem dobrze rozpuścić. Na koniec dodać sok z cytryny i ubić jeszcze raz dokładnie pianę, ja ubijałam mikserem na najwyższych obrotach. Blachę wyłożyć papierem do pieczenia, pianę nałożyć do rękawa cukierniczego i wyciskać na blachę bezy, można też nakładać pianę łyżką - formować kleksy. Pomiędzy bezami zostawiać odstępy, trochę urosną. Piec w piekarniku nagrzanym w temperaturze 110 - 120 stopni C przez 60 do 100 minut, ja miałam włączoną funkcję termoobiegu. Jeśli lubicie bardziej kleiste, ciągnące się bezy należy zmniejszyć czas pieczenia i podwyższyć temperaturę piekarnika. Trzeba uważać żeby bezy się nie spaliły, najlepiej kosztować co jakiś czas.﻿ Smacznego!﻿   ﻿ 