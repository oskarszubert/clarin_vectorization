Zgodzicie się chyba ze mną, że na każdej imprezie imieninowej nie może zabraknąć śledzika:-) Śledzie powinny gościć także częściej na naszych stołach bez okazyjnie, ponieważ ryby są bardzo zdrowe. Wersje przygotowania śledzi są różnorodne. Dzisiaj chciałabym podzielić się przepisem na śledzie pod pierzynką, który znalazłam na blogu Peli. Polecam, mam nadzieję, że taka wersja przypadnie Wam do gustu:-)﻿ Składniki:   1,5 kg płatów śledziowych  2 jabłka 1,5 cebuli 4 ogórki kiszone 3 łyżki majonezu 4-5 łyżek jogurtu naturalnego 2-3 łyżki kwaśnej śmietany 3 łyżeczki musztardy sól pieprz cukier   Śledzie wcześniej wymoczyć, minimum tak około 3 godzin, następnie pokroić w dowolny sposób (kostka, kwadraty, paseczki) i ułożyć na salaterce. Jabłka i ogórki zetrzeć na tarce, cebulę pokroić w drobną kostkę. Przygotować pierzynkę: połączyć majonez, śmietanę i jogurt, dodać musztardę, wymieszać. Wrzucić do pierzynki jabłka, ogórki i cebulę, dokładnie połączyć. Na koniec doprawić według uznania pieprzem, solą i cukrem.  Proporcje śmietany, jogurtu i majonezu proponuję Wam zrobić również według Waszego uznania. Śledzie przykryć pierzynką, schłodzić w lodówce minimum 2 godziny przed podaniem. Smacznego! 