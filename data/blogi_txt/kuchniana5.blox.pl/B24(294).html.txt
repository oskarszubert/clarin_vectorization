Przepis na sernik królewski dostałam od narzeczonej mojego brata. Sernik jest pyszny, otulony kakaową kołderką, jest godny wypróbowania. Ja w tym roku będę piekła go na święta Bożego Narodzenia, polecam!  Składniki na ciasto:  1 szklanka cukru (200 ml) 1 kostka margaryny (margarynę rozpuścić i wystudzić, musi być letnia) 1 cukier waniliowy 1 mały proszek do pieczenia 3 żółtka 2-3 duże łyżki kakao 3 szklanki mąki  Składniki na masę serową:  1 kg sera mielonego 1 szklanka cukru 2 duże łyżki miękkiego lub roztopionego masła 4 żółtka olejek cytrynowy, waniliowy lub śmietankowy 1 budyń śmietankowy  Składniki na ciasto dokładnie połączyć mikserem. Podzielić na dwie części, z każdej części zrobić kulkę, włożyć do woreczka i na około 30- 60 minut włożyć do lodówki lub na około 30 minut do zamrażarki. Masa serowa: masło dobrze połączyć z cukrem, dodać żółtka, zmielony ser, delikatnie wymieszać. Wsypać budyń śmietanowy, olejek, połączyć wszystko razem. Ubić pianę z 7 białek i dodać ją do całej masy serowej. Mieszać bardzo delikatnie, tak żeby masa cały czas była puszysta. Wyjąć ciasto z lodówki lub zamrażarki. Jedną część zetrzeć na tarce (na grubych oczkach) na spód blachy wyłożonej papierem do pieczenia. Wylać delikatnie masę serową i na wierzch zetrzeć na tarce drugą część ciasta. Wstawić do nagrzanego piekarnika. Piec w temperaturze 180°C przez 60 minut. Pozostawić w piekarniku do ostygnięcia, ponieważ ciasto bardzo łatwo opada. Smacznego!     ﻿ 