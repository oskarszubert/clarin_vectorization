Kto jest smakoszem ryb na pewno nie pogardzi "rybą po grecku". Ja często robię to danie na Wigilię albo na jakieś przyjęcia. Przepis sprawdzony, od lat według niego przygotowuje się taką rybę u mnie w domu, polecam!  Składniki na 6 osób:  2 kg filetów z ryby, ja najbardziej lubię mintaja albo dorsza około 1 litra soku pomidorowego lub 2 koncentraty pomidorowe 2 kostki rosołowe 3 - 4 łyżki keczupu 7 dużych marchewek 2 pietruszki 1 seler 5 cebul sól, pieprz mąka krupczatka jajka bułka tarta olej  Rybę posolić. Obtaczać tylko w mące (ja tak robię) albo w mące, jajku i bułce jak kotlety, smażyć na oleju z obu stron na złoty kolor, ostudzić. Gdy będą zimne porwać je na mniejsze kawałki. Warzywa obrać, umyć, zetrzeć na tarce na dużych oczkach. Cebulę pokroić w drobną kostkę, wrzucić do rondla, zeszklić. Do cebuli wrzucić starte warzywa, dodać kostki rosołowe, wymieszać, dusić do miękkości. Gdy warzywa będą już miękkie dodać koncentrat pomidorowy lub sok pomidorowy - ilość według uznania, ja lubię więcej więc daję taką ilość jak wyżej (sok pomidorowy jest własnej roboty, link do przepisu powyżej). Dodać keczup dla podkreślenia smaku, sól, pieprz według uznania, dokładnie wymieszać i pozostawić do ostygnięcia. W głębokiej misce najlepiej szklanej i przezroczystej układać warstwami: warzywa, kawałki ryby, warzywa, kawałki ryby i tak na przemian. Na wierzchu powinny być ułożone warzywa, danie podawać schłodzone. Smacznego! 