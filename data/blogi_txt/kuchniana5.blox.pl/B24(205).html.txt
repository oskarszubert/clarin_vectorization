Na ostatki upiekłam pączki z przepisu mojej mamy. Przepis był wiele razy wypróbowany. Pączki są pyszne, kruche i cudownie smakują, polecam! Składniki na ciasto:  1 kg mąki   12 dkg drożdży 15-20 dkg cukru  około 1/2 litra mleka 10 żółtek  20 dkg masła lub margaryny  sól  cukier waniliowy 1 kieliszek spirytusu 1 kieliszek rumu   Składniki na lukier:  10 dkg cukru pudru sok z cytryny  przegotowana ciepła woda  Dodatkowo:  1-1 1/2 kg tłuszczu do smażenia (smalec, olej) marmolada lub osączone konfitury  Mąkę przesiać na stolnicę. Tłuszcz do smażenia pączków stopić w rondlu. Zrobić rozczyn z roztartych drożdży z 1 łyżką cukru, 20 dkg mąki i mlekiem (gęstość rozczynu powinna odpowiadać gęstości dobrej śmietany). Zostawić w ciepłym miejscu do wyrośnięcia.  Następnie utrzeć jajko i żółtka z cukrem, dodać mąkę, wyrośnięty rozczyn, cukier waniliowy, resztę mleka, szczyptę soli, alkohol, wyrabiać ciasto, aż stanie się gładkie, lśniące, będzie odstawać od ręki i na powierzchni ciasta ukażą się pęcherzyki powietrza. Wlewać po trochu tłuszcz, jeszcze chwilę wyrabiać. Ciasto powinno być niezbyt gęste. Ciasto wyrobić. Obrać ciasto z boków miski, wyrównać powierzchnię, zostawić w ciepłe do wyrośnięcia (10-15 minut).  Po wyrobieniu ciasto przykryć, zostawić w ciepłym miejscu do wyrośnięcia. Gdy ciasto zwiększy swą objętość o 100 %, nabierać partiami i wykładać na stolnicę posypaną mąką, bardzo lekko wywałkować na grubość 1 1/2 - 2cm. Wykrawać kółka szklanką, na środek każdego kawałka nakładać marmoladę. Zlepiać dokładnie, formować kule, kłaść zlepieniem na spód na posypany mąką stół, przykryć czystą ściereczką.   Sprawdzić, czy tłuszcz jest odpowiednio nagrzany: wrzucić kawałek ciasta, gdy ciasto szybko wypłynie i zaraz się zrumieni, można smażyć. Wyrośnięte pączki kolejno brać ostrożnie na rękę, omieść pędzelkiem z mąki, kłaść na gorący tłuszcz górną stroną na dół. Przykryć pokrywą i smażyć (pączki powinny swobodnie pływać). Gdy pączki zrumienią się od dołu, obrócić widelcem do góry i dosmażyć bez przykrycia.  Usmażone pączki wyjmować na bibułę do osączenia, starannie osączyć, układać na płaskim, szerokim półmisku jeden obok drugiego. Ostudzić. Przygotować lukier. Do cukru pudru dodać ciepłą wodę, tak aby powstała w miarę płynna masa. Dodać sok z połowy cytryny. Każdy pączek polukrować.   Smacznego ! 