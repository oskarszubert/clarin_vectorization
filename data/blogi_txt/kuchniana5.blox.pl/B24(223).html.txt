Przedstawiam prosty choć pracochłonny przepis na pierogi ruskie. Sekretem pierogów jest odpowiednia ilość ziemniaków, sera oraz ich jednolitość. Przepis polecam, ponieważ jest sprawdzony, zaczerpnięty z zeszytu mojej mamy, smacznego :-)  Składniki na ciasto:  35 dag mąki 2/3 szklanki ciepłej wody 1 jajko Składniki na farsz:  szklanka ugotowanych ziemniaków (mogą być z poprzedniego dnia) 25 dag białego sera 2 cebule 2 łyżki oleju do smażenia cebuli sól pieprz  ﻿Mąkę przesiać, wbić jajko, wyrobić nożem, wlać wodę cienkim strumieniem. Wyrobić dokładnie ciasto rękami na gładko, rozwałkować cienko na stolnicy podsypując mąką. Przygotować farsz: drobno posiekaną cebulę podsmażyć na oleju, powinna się lekko zrumienić. Ziemniaki i ser przepuścić przez maszynkę lub rozbić w malakserze, dodać cebulę i przyprawy. Wyrobić farsz - powinien być jednolity, pulchny, lekko pikantny. Z ciasta wycinać szklanką krążki. Porcje farszu nakładać na ciasto, zlepiać brzegi. Gotować pierogi w osolonym wrzątku, aż wypłyną (ja gotuję od momentu wypłynięcia 3 minuty). Masło roztopić, aż się sklaruje. Pierogi podawać polane masłem (można też polać je zrumienioną cebulką albo podawać z gęstą śmietaną).  Smacznego! 