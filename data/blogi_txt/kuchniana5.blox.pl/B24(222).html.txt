Przepis na piernik alpejski otrzymałam od mojej koleżanki Irki i od razu postanowiłam go upiec. Efekt był zachwycający! To delikatny, wilgotny, mięciutki biszkopt z nutą piernikową, przełożony pyszną śmietaną i nadziewanymi piernikami. Smakuje jak marzenie. Polecam do wypróbowania, nie będziecie żałować! Biszkopt:  4 jaja 1 szklanka cukru 1/2 szklanki mąki pszennej 1/2 szklanki mąki ziemniaczanej 2 łyżki kakao 1 łyżeczka proszku do pieczenia 2 - 3 łyżki przyprawy do piernika 1 łyżka oleju 2 łyżki wody  Pozostałe składniki:  1 kg jabłek galaretka truskawkowa pół litra śmietany (30%) 40 sztuk nadziewanych pierników 2 galaretki cytrynowe cukier waniliowy czekolada Białka ubić, dodać cukier i nadal ubijać. Do żółtek dodać łyżkę oleju, wymieszać. Gdy piana będzie sztywna dodać żółtka z olejem i delikatnie wymieszać łyżką. Następnie dodać mąkę pszenną, mąkę ziemniaczaną, kakao, przyprawę do piernika i proszek do pieczenia. Delikatnie wymieszać, na koniec dodać 2 łyżki wody. Ciasto wylać do wysmarowanej tłuszczem prostokątnej formy. Włożyć do nagrzanego piekarnika i piec około 25 minut w temperaturze 170 °C.  Po upieczeniu biszkoptu, przekroić go na pół. 1 kg jabłek zetrzeć na tarce i usmażyć, pod koniec wsypać 1 galaretkę truskawkową. Lekko ciepłe jabłka wlać na pierwszą część biszkoptu, na to ułożyć 40 sztuk pierniczków alpejskich (ja kupuję nadziewane pierniki w Biedronce) i lekko wcisnąć w jabłka.  Następnie ubić śmietanę 30 % (łaciata pół litra) z cukrem wanilinowym. Rozpuścić 2 galaretki cytrynowe w 1/2 l gorącej wody. Gdy będzie tężeć wlewać stopniowo do śmietany i dalej ubijać. Śmietanę wylać na pierniki (zostawić trochę na wierzch placka), na to nałożyć drugą część biszkoptu, posmarować resztą śmietany. Na wierzch zetrzeć tabliczkę czekolady. Smacznego ! 