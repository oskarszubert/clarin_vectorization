 Na moje urodziny mój mąż przygotował pizzę:-) Przepis dobry, bo wielokrotnie wypróbowany. Tajemnicą pizzy jest dobre ciasto - polecam ten przepis, ciasto na pewno Wam się uda. Super wyrasta, nie przykleja się i tworzy z wszystkimi składnikami bardzo dobrą kompozycję, spróbujcie! Ciasto (1 blacha):  45 dkg mąki 4 dkg drożdży 2 łyżki oleju 3/4 szklanki wody  sól  Dodatki:  puszka kukurydzy 15 dkg szynki lub kiełbasy cebula lub szczypiorek 15 dkg żółtego sera 3 ząbki czosnku sól  keczup lub koncentrat pomidorowy + woda   Mąkę przesiać, dodać sól, dokładnie wymieszać. Drożdże rozprowadzić kilkoma łyżkami w ciepłej wodzie, wlać do mąki. Dodawać po trochu wodę, mniej więcej 3/4 szklanki, wyrobić elastyczne ciasto. Pod koniec wyrabiania, zrobić dołek w cieście i wlać olej, wyrobić ciasto. Przykryć ciasto ręcznikiem i odstawić w ciepłe miejsce, by wyrosło (powinno podwoić swoją objętość). W międzyczasie pokroić cebulę w cienkie plasterki lub poszatkować szczypiorek. Kukurydzę odsączyć, kiełbasę lub szynkę pokroić w paski. Ser pokroić na niezbyt grube plastry lub zetrzeć na tarce o dużych oczkach. Wyrośnięte ciasto rozłożyć na blasze wysmarowanej tłuszczem (ja używam blachy z piekarnika).  Przygotować sos: w wodzie rozpuścić 2 łyżki koncentratu pomidorowego lub keczupu, zetrzeć czosnek. Takim sosem posmarować ciasto, ułożyć na nim plastry wędliny, surową cebulę lub szczypiorek, posypać kukurydzą. Posypać pizzę niewielką ilością sera, aby pizza przesiąkła smakiem sera. Włożyć do piekarnika nagrzanego do 180 stopni C na 25 minut. Po tym czasie wyłożyć pizzę z pieca i jeszcze raz posypać pizzę resztą sera. Wstawić jeszcze na 5 minut. Podawać z keczupem lub sosem czosnkowym. Smacznego ! 