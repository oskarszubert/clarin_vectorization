Paprykarz pani Władzi to danie jednogarnkowe, szybkie i sycące. Przepis znalazłam w książce "Kuchnia za trzy grosze" p. Małgorzaty Caprari. Cytując za autorką przepisu danie to jest "cudem" kulinarnym, czyli jak niewielkim kosztem przygotować całkiem niezły obiad. Dla mięsożerców można wkroić do garnka kiełbasę czy parówkę, naprawdę dobre!  Składniki na 6 osób: 4-5 sporych cebul 1,5 kg papryki (dałam mrożoną) 2 litrowe słoiki przecieru pomidorowego  8 jajek ugotowanych na twardo sól, pieprz szczypta ostrej papryki w proszku (dałam słodką) lub 1-2 pikantne papryki szklanka naturalnego jogurtu  oliwa lub olej do smażenia natka pietruszki  6 kiełbas (dałam białą) Cebulę drobno posiekać i zeszklić na tłuszczu, dodać oczyszczoną z gniazd nasiennych i pokrojoną paprykę oraz przecier pomidorowy, dusić na małym ogniu, do chwili gdy papryka zmięknie, a sos zgęstnieje. Doprawić do smaku solą, pieprzem i papryką w proszku. Kiełbasę obrać ze skórki, pokroić w dużą kostkę, wrzucić do sosu, zagotować. Jajka obrać i pokroić w ćwiartki, dodać do gotowego sosu i dobrze wymieszać. Przed podaniem polać jogurtem i obficie posypać natką pietruszki (pominęłam). Podawać najlepiej z ziemniakami lub z świeżym pieczywem. Smacznego!﻿ 