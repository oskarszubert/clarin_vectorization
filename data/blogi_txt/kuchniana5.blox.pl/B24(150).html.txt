Kolejny przepis na kruche ciasteczka, tym razem kruche gwiazdki z cukrem. Przepis znalazłam na blogu Dagmary, link tutaj. Ciasteczka są naprawdę bardzo kruche, radzę wykrawać większe ciastka - będą bardziej miękkie. Do ciastek wykorzystałam cukier wanilinowy i cukier trzcinowy, zachęcam do wypróbowania :-) Składniki na ciasteczka:   20 dag mąki pszennej  20 dag mąki ziemniaczanej 30 dag gęstej śmietany (30 %) 10 dag masła Dodatkowo:   1 żółtko  2 łyżki słodkiej śmietany (30%) około 20 dag dowolnego cukru  Masło utrzeć do białości. Śmietanę ubić na sztywno i dodawać porcjami do masła stale mieszając mikserem ręcznym na zmniejszonych obrotach lub ręcznie łyżką. Obie mąki dokładnie  wymieszać ze sobą. Mąkę przesiać do masy maślano- śmietanowej cały czas mieszając robotem z końcówkami do wyrabiania gęstych ciast. Gdy ciasto stanie się jednolite zawinąć w folię i włożyć do lodówki na około 1 godzinę. Po wyjęciu z lodówki ciasto rozwałkować na stolnicy delikatnie oprószonej mąką, na grubość 3 -4 mm. Wykrawać foremką ciasteczka o średnicy około 7 cm (u mnie gwiazdki). Ciasteczka przełożyć na blachę wyłożoną papierem do pieczenia. Do żółtka dodać śmietanę i roztrzepać widelcem. Tak sporządzoną mieszanką smarować powierzchnię ciasteczek i posypywać dowolnym cukrem. Ciasteczka włożyć do nagrzanego piekarnika i piec w temperaturze 180 stopni C (termoobieg) przez 13 - 15 minut na złoty kolor. Smacznego! 