Upiekłam dzisiaj na ostatki róże karnawałowe z marmoladą truskawkową. Prezentują się jak prawdziwe róże i do tego są smaczne :-) Róże zrobiłam z podwójnej porcji i wyszło mi około 40 sztuk. Przepis otrzymałam od mojej koleżanki Moniki, którą serdecznie pozdrawiam:-)﻿ Składniki:   25 dag mąki pszennej (około 1,5 szklanki)  3 żółtka 3 łyżki kwaśnej śmietany szczypta soli pół łyżeczki proszku do pieczenia 1 łyżka wódki lub octu cukier puder do posypania gęsta marmolada, najlepiej truskawkowa tłuszcz do smażenia  Mąkę przesiać na stolnicę razem z proszkiem do pieczenia, dodać szczyptę soli, wymieszać, zrobić dołek w mące. Do dołka wrzucić żółtka, kwaśną śmietanę oraz wódkę (ocet). Składniki zagnieść, wyrobić na jednolitą masę. Ciasto energicznie uderzać wałkiem przez około 15 minut, składając na pół, aż pojawią się pęcherzyki. Następnie włożyć je do woreczka i wstawić do lodówki na około godzinę. Ciasto cienko rozwałkować na stolnicy, podsypać w razie konieczności mąką. Wykrawać kółka różnej wielkości, ja użyłam szklankę, literatkę i kieliszek. Każde kółko naciąć kilkakrotnie nożem, nie docinając do środka. Krążki składać po 3, najmniejszy na wierzchu, po środku mocno nacisnąć, by się skleiły (można sklejać np. odrobiną roztrzepanego białka). ﻿ Róże kłaść na gorący tłuszcz, najmniejszym krążkiem do spodu. Smażyć na złoty kolor z obu stron, osączyć na ręczniczku papierowym. Po wystudzeniu posypać cukrem pudrem. Na środek włożyć odrobinę marmolady truskawkowej. Smacznego :-) 