Sos tatarski - prosty i szybki dodatek do jaj, wędlin. Robię go bardzo często, ponieważ mam spory zapas grzybków marynowanych w occie oraz ogórków konserwowych. Ja dodaję zawsze dość dużą ilość składników, bo lubimy gęsty sos. Każdy jednak może wykonać go według własnych proporcji i upodobań - podaję przepis według książki Ewy Aszkiewicz "Kuchnia Polska - 1001 przepisów", serdecznie zachęcam do wypróbowania :-) Składniki:  szklanka gęstego majonezu 2 szklanki gęstej śmietany lub jogurtu 1 mały słoik grzybków marynowanych (0,5 litra) 4-6 ogórków konserwowych duża cebula 2 łyżki musztardy delikatesowej cukier sok z cytryny sól, pieprz 2 łyżeczki octu z marynaty grzybowej (ja daję więcej....)  ﻿Cebulę posiekać drobno a następnie sparzyć na sitku wrzątkiem, zahartować zimną wodą, odstawić do odsączenia. Grzybki i ogórki pokroić na drobną kostkę. Majonez połączyć ze śmietaną, dodać pokrojone składniki, doprawić musztardą, solą, cukrem, pieprzem, sokiem z cytryny, octem z marynaty. Wszystko dokładnie wymieszać. Sos powinien mieć pikantny, zdecydowany smak. Podawać nie później niż godzinę po przygotowaniu. Smacznego! 