Dzisiaj na blogu jagodowo :-) a to za sprawą ciasta z jagodami, które upiekłam według własnego pomysłu. Przepis na ciasto biszkoptowe otrzymałam od mamy mojego męża, bardzo fajnie - można wykorzystać je jako bazę do ciast, tortów.... polecam Składniki na biszkopt:   5 jaj 20 dag cukru kryształu 3 budynie waniliowe 1 łyżka mąki 3 łyżeczki proszku do pieczenia szczypta soli  Dodatkowo;   2 garści mrożonych lub świeżych jagód do biszkoptu 2 garści mrożonych lub świeżych jagód na wierzch placka 2 - 3 łyżeczki mąki ziemniaczanej 1 słoik kompotu z jagód lub soku jagodowego 25 dag masła lub margaryny 2 galaretki np. cytrynowe pół szklanki cukru pudru  Białka oddzielić od żółtek. Białka ubić na sztywno, dodać szczyptę soli, cukier, miksować jeszcze 5 minut. Dodać żółtka, wsypać przesiane budynie, mąkę i proszek do pieczenia, wszystko wymieszać delikatnie łyżką. Jagody obtoczyć w mące ziemniaczanej i wrzucić do ciasta, wymieszać.  Na blachę wyłożoną papierem do pieczenia wylać ciasto, piec 25-30 minut w piekarniku nagrzanym do 180 stopni C (przed końcem pieczenia sprawdzić drewnianym patyczkiem czy ciasto się upiekło - patyczek musi być suchy). Po upieczeniu biszkopt ostudzić, a następnie przekroić na pół.  Masło lub margarynę zmiksować z cukrem pudrem, dodać sok z jagód (ja zblenderowałam kompot z jagód i dałam do margaryny), dokładnie połączyć tak żeby sok z margaryną się dokładnie połączył. Galaretki rozpuścić w 3 szklankach gorącej wody, ostudzić. Biszkopt naponczować np. ciepłą wodą wymieszaną z sokiem jagodowym, szczególnie boki ciasta, można wymieszać też np. wodę z cytryną, cukrem i spirytusem.  Na pierwszy biszkopt wyłożyć 2/3 kremu, wyrównać, przykryć drugim biszkoptem. Wierzch posmarować resztą kremu, ułożyć jagody na cieście. Jagody zalać tężejącą się galaretką, włożyć do lodówki lub do chłodnego miejsca na całą noc. Smacznego!﻿ 