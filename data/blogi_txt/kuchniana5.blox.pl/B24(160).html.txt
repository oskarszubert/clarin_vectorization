Kurczak zapiekany na ryżu to danie proste i szybkie do przygotowania. Polega na wsypaniu suchego ryżu do naczynia, ułożeniu pokrojonej cebuli i mięsa oraz zalaniu wszystkich składników zalewą. Z piekarnika wyjmiecie gotowy obiad :-). Danie jest bardzo smaczne i syte. Idealne dla zapracowanych osób, na imprezy. Przepis dostałam od koleżanki mojego męża, zachęcam do wypróbowania ! Zalewa:   6 szklanek wody 1 łyżeczka pieprzu 1 łyżeczka słodkiej papryki 2 łyżki vegety 1 ząbek czosnku starty na tarce lub przeciśnięty przez praskę 2 łyżki cukru 6 łyżek ketchupu 1 kostka masła lub margaryny  Pozostałe składniki:   2 szklanki suchego ryżu 4 cebule 5-6 udek lub pałek z kurczaka słodka papryka sól, pieprz  Zalewa: wodę zagotować, dodać masło, rozpuścić. Następnie dodać pozostałe składniki, wszystko dokładnie wymieszać i zagotować. Kurczaki umyć, osuszyć, przyprawić słodką papryką, solą i pieprzem. Cebulę pokroić w drobną kostkę (ja pokroiłam w piórka, była dość wyczuwalna w potrawie, moim zdaniem lepiej pokroić w kostkę). Przygotować duże naczynie żaroodporne lub rondel. Na spód wysypać ryż, rozłożyć równo na dnie. Na ryż wyłożyć pokrojoną cebulę, na to ułożyć udka lub pałki z kurczaka, całość zalać zalewą, tak żeby woda przykryła mięso. Piec w temperaturze 180 stopni C przez 1,5 godziny (ja piekłam bez przykrycia). Ryż musi wchłonąć zalewę, a kurczaki powinny upiec się na złoty kolor. Smacznego ! ﻿ 