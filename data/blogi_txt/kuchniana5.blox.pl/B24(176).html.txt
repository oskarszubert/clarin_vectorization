Na blogu pojawiła się nowa kategoria: "Dla dzieci" :-) Mam nadzieję, że Wam się spodoba. Będę tutaj umieszczać wszystkie przepisy na dania, które będę przygotowywać dla mojej córeczki. Będą to dania na początku proste, z czasem trudniejsze, bardziej urozmaicone. Zaczynam od pierwszej marchewki czyli papki marchewkowej. Podaje w jaki sposób pasteryzować i zamrażać zupki, zachęcam do skorzystania z przepisu, pozdrawiam! Składniki:  marchewka (najlepiej ekologiczna, ze znanego źródła) woda  Marchewkę obrać, dokładnie umyć, pokroić na mniejsze kawałki. Do garnka wrzucić marchewkę, zalać ją wodą, gotować do miękkości. Można też marchewkę ugotować na parze. Marchewkę potraktować blenderem, aż utworzy się gładka papka.  Mała ilość: słoiki i nakrętki dokładnie wyparzyć (ja używam tych po gotowych zupkach, które kupuję w sklepie). Gorącą papkę marchewkową nałożyć do słoiczków, dokładnie zakręcić, ustawić do góry dnem, ostudzone włożyć do lodówki (ja przechowuję taką zupkę max 48 godzin).  ﻿Pasteryzacja: słoiki i nakrętki dokładnie wyparzyć. Gorącą papkę marchewkową nałożyć do słoiczków, dokładnie zakręcić. Na dnie dużego garnka położyć czystą ścierkę, aby słoiki nie pękły. Powkładać słoiki zachowując odstęp. Zalać gorącą wodą, która powinna sięgać około 3 cm poniżej najniższego słoika. Pasteryzować 20-30 minut. Wieczko słoika powinno być wciągnięte, po tym czasie słoiki wyjąć z garnka, wytrzeć, dokręcić nakrętki. Na koniec słoiki należy obrócić do góry dnem i odstawić do ostygnięcia. Zupki z dodatkiem mięsa wymagają długotrwałej pasteryzacji przez 3 dni. Pasteryzowane zupy najlepiej przechowywać w lodówce lub w ciemnym zimnych pomieszczeniu do kilku tygodni.﻿  Zamrażanie: ugotowaną zupę należy przestudzić, przelać do plastikowych lub szklanych pojemników i dopiero zamrozić. Przy zamrażaniu przetworów w słoiku należy pamiętać, aby słoik napełnić do nie więcej jak ¾ objętości. Aby zupa po rozmrożeniu miała odpowiednią konsystencję lepiej również wszelkie zabielacze (śmietanę, jogurt, kefir czy mleko) oraz masło czy oliwę dodać już po odgrzaniu zupy. Podobnie produkty zbożowe (makaron, kasza czy ryż) najlepiej dodać świeże każdorazowo przy odmrażaniu zupy. Zamrażając zupę należy pamiętać, aby rozdzielić ją na porcje, które zje się na raz. Nie można bowiem kilkakrotnie zamrażać i rozmrażać tych samych produktów czy przetworów. Zamrażanie nie powoduje dużych strat składników mineralnych i witamin. Przygotowując zupę warto więc korzystać z gotowych mrożonek (mrożonych warzyw i owoców). Szczególnie w zimie są one godne polecenia, kiedy surowe warzywa nie są już najlepszej jakości. Jednak dziecko powinno również poznać smak zupy ze świeżych jarzyn. Zamrożoną zupę można przechowywać w oddzielnym zamrażalniku około 3 miesięcy, w zamrażalniku wewnątrz lodówki- 2 tygodnie, zaś zamrożoną do -20 stopni C- 6-12 miesięcy﻿. ﻿ Jak pasteryzuje się i zamraża zupki dla niemowląt znalazłam na stronie: http://www.przepisy-dla-dzieci.pl﻿, link tutaj. ﻿﻿Pozdrawiam wszystkie mamy i ich pociechy :-) 