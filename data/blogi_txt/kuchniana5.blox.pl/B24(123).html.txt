Następna propozycja ciasta z serii książek siostry Anastazji. Tym razem placek o nazwie "Kilimandżaro". Pyszny kakaowy biszkopt przełożony kremem i musem jabłkowym, na wierzchu polany polewą czekoladową. Doskonale nadaje się na imprezy imieninowe, ciasto wygląda okazale a nie ma przy nim, aż tak dużo pracy, polecam!   Składniki na ciasto ciemne:   6 jajek  1 szklanka cukru kryształu  3 łyżki mąki ziemniaczanej  2 łyżki kakao  3 łyżki mąki pszennej  2 łyżeczki proszku do pieczenia 2 łyżki oleju 1 łyżka wody  Masa jabłkowa:   1 kg jabłek  2 galaretki cytrynowe  1 łyżka masła  Masa budyniowa:   1/2 litra mleka  1/2 szklanki cukru kryształu  2 żółtka  2 łyżki mąki pszennej 2łyżki mąki ziemniaczanej 1 kostka masła lub margaryny  Polewa czekoladowa:   tabliczka czekolady gorzkiej  pół łyżki masła  2 - 3 łyżki wody skórka pomarańczowa lub wiórki kokosowe  Białka ubić, dodać cukier i nadal ubijać. Do żółtek dodać  szczyptę soli i olej,  wymieszać. Gdy piana będzie sztywna dodać żółtka i delikatnie wymieszać  łyżką. Następnie dodać mąkę pszenną, mąkę ziemniaczaną, kakao i proszek do  pieczenia, 1 łyżkę wody, delikatnie wymieszać. Ciasto wylać  do wysmarowanej tłuszczem prostokątnej formy. Włożyć do nagrzanego  piekarnika i piec około 25  minut w temperaturze 170 °C. Biszkopt ostudzić i przekroić na pół. Masa jabłkowa: jabłka obrać, zetrzeć na tarce o grubych oczkach, masło roztopić, dodać jabłka, chwilę smażyć, dodać suche galaretki, wymieszać i jeszcze chwilę smażyć, na koniec ostudzić. Masa budyniowa: odlać szklankę mleka, dodać mąkę i 2 żółtka rozmieszać dokładnie, żeby nie było krupek. Pozostałe mleko zagotować z cukrem. Na gotujące  się mleko wlać zawartość szklanki, mieszać na małym ogniu, aż powstanie budyń, ostudzić. Masło lub margarynę utrzeć, dodawać przestudzony budyń, dokładnie miksować, żeby krem był gładki i puszysty. Polewa czekoladowa: rozpuścić wszystkie składniki w kąpieli wodnej - wstawiając garnek  z  składnikami do garnka z gotująca się wodą.  Przełożenie ciasta: ciasto ciemne -  masa jabłkowa - masa budyniowa - ciasto ciemne - polewa czekoladowa - wierzch posypać skórką pomarańczową lub wiórkami kokosowymi. Smacznego:-) 