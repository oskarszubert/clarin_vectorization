Czas rozpocząć karnawałowe wypieki:-) Wypróbowałam nowy przepis na pączki z książeczki "Kuchnia Polska Makłowicza i Bikonta" pt. Słodkie wypieki. Z 1 kg wyszło mi 65 pączków średniej wiekości, nadziewałam je marmoladą śliwkową i brzoskwiniową swojskiej roboty, pycha! Składniki na pączki:   1 kg mąki pszennej  10 dag drożdży 10 dag cukru kryształu 1/2 litra mleka 7 żółtek (ja miałam małe, więc dałam 9 sztuk) 1 jajko 2 łyżki masła 2 kieliszki spirytusu szczypta soli olejek cytrynowy albo pomarańczowy 2 cukry waniliowe 10 dag cukru pudru do posypania lub lukier  Lukier:   8 łyżek soku z cytryny  4 łyżki wody przegotowanej gorącej 24 łyżki cukru pudru  Dodatkowo: opakowanie skórki pomarańczowej 2 słoiczki marmolady różnego rodzaju 2 kg smalcu najlepiej gęsiego  Mąkę przesiać, dodać szczyptę soli, wymieszać drewnianą łyżką. Drożdże utrzeć z 1 łyżką cukru, dodać około 20 dag mąki, zalać letnim mlekiem i dokładnie wymieszać (rozczyn powinien mieć konsystencję kwaśnej śmietany). Odstawić w ciepłe miejsce do wyrośnięcia. Żółtka i całe jajko utrzeć z cukrami na kogel mogel. W mące zrobić dołek, wlać rozczyn drożdżowy, dodać masę jajeczną, wymieszać drewnianą łyżką. Wlać mleko, spirytus i wyrobić rękoma, aż ciasto będzie odchodzić od ręki, a na jego powierzchni ukażą się pęcherzyki powietrza. W czasie wyrabiania wlać roztopione masło.  Po wyrobieniu uformować kulę, lekko oprószyć mąką, nakryć miskę ściereczką i odstawić w ciepłe miejsce na około godzinę (ciasto musi podwoić swoją objętość). Po wyrośnięciu nabierać ciasto rękoma, wałkować, wykrawać krążki. Na każdym krążku kłaść po 1/2 łyżeczki marmolady, dokładnie zlepić i formować kulki. Układać je zlepioną stroną w dół na posypanej mąką stolnicy, przykryć ściereczką i poczekać, az podwoi swoją objętość. Smalec roztopić w rondelku. Aby sprawdzić czy temperatura jest już odpowiednia do smażenia, należy wrzucić do smalcu mały kawałek ciasta, gdy szybko wypłynie i zaraz się zrumieni można smażyć pączki. Pączki kolejno brać do ręki, otrzepywać z mąki pędzelkiem i kłaść delikatnie na tłuszcz stroną zlepioną do góry (trzeba uważać, aby się nie opryskać tłuszczem, pączki wrzucać nie z dużej wysokości tylko z jak najniższej). Nie kłaść za dużo na raz, pączki powinny swobodnie pływać. Pączki smażyć z każdej strony, dosmażone od spodu pączki będą same się odwracać (ewentualnie można im pomóc widelcem). Gotowe wykładać na papierowe ręczniki do osączenia. Gdy wystygną, posypać cukrem pudrem w następujący sposób: do papierowej torebki nasypać cukru pudru, włożyć pączek i trzymając za górę torebki, potrząsnąć ją parę razy.  Można przygotować także lukier. Z podanych składników należy utrzeć gładką masę. Należy zmieszać sok z wodą i dodawać stopniowo cukier puder. Jeśli lukier jest za rzadki, dosypać cukier puder. Lukier super się błyszczy i szybko schnie. Smarować pączki lukrem i posypywać skórką pomarańczową. Smacznego! 