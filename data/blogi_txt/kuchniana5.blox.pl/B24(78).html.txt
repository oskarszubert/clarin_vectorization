Dostałam ostatnio spory zapas cukinii takiej swojskiej, ze sprawdzonego źródła. Z części przygotowałam zupki dla mojej córeczki, a z pozostałej cukinię nadziewaną mięsem mielonym i ryżem. Nie korzystałam z jakiegoś konkretnego przepisu, inwencja była twórcza, wykorzystałam to co miałam w lodówce i w spiżarni. Wszystkim domownikom smakowała, zachęcam do zrobienia:-) Składniki:   3 większe cukinie 1 kg mięsa mielonego 4 torebki ryżu  2 ząbki czosnku 25 dag żółtego sera keczup sól, pieprz 2 duże cebule 3 jajka olej do smażenia szklanka bulionu pęczek natki pietruszki  Cukinię umyć, przeciąć na pół (wzdłuż), wydrążyć miąższ. Tak przygotowaną cukinię dobrze posolić. Ryż ugotować według przepisu na opakowaniu. Cebulę drobno pokroić, zeszklić na odrobinie oleju. Natkę pietruszki umyć, drobno posiekać. Mięso mielone przełożyć do miski, dodać ugotowany ryż, cebulę, przeciśnięty przez praskę czosnek, natkę pietruszki, jajka, sól i pieprz. Farsz dokładnie wymieszać, doprawić, nadziać nim cukinie.  Cukinie przełożyć do naczynia żaroodpornego, na dno wlać dowolny bulion (ja rozpuściłam kostkę rosołową). Naczynie z cukiniami przykryć folią aluminiową, włożyć do piekarnika nagrzanego do 180 stopni C i zapiekać przez 15 minut.  Po tym czasie ściągnąć folię, zapiekać jeszcze przez około 35 minut w tej samej temperaturze. Pod koniec pieczenia cukinie posypać startym serem. Udekorować keczupem. Podawać ciepłe, pycha! Smacznego! ﻿ 