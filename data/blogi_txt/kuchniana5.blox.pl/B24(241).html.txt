Nigdy nie mogę oprzeć się rabarbarowi i co roku na moim stole pojawia się wypiek z rabarbarem. Przedstawiam Wam przepis na półkruchy placek z rabarbarem zaczerpnięty z książki "Wypieki domowe" pań Ilony Fąferek i Kingi Osmycka. Podaję oryginalny przepis na wielkość standardowej tortownicy. Ja piekę go z podwójnej porcji i wychodzi mi duża blacha. Ciasto jest pyszne o kwaskowym akcencie, doskonały deser, polecam. Składniki na ciasto (na tortownicę):  1 1/2 szklanki mąki 3/4 szklanki cukru pudru 20 dag margaryny 3 żółtka 2 łyżki gęstej śmietany 1/3 łyżeczki proszku do pieczenia szczypta soli 2-3 łyżki mąki ziemniaczanej lub bułki tartej cukier puder do posypania  Mus rabarbarowy:  1 kg rabarbaru 3 łyżki cukru lub 2 cukry wanilinowe 2 łyżki wody﻿  Rabarbar umyć, drobno posiekać, rozgotować z wodą, na koniec dodać cukier (z musu musi odparować woda). ﻿Mąkę przesiać z proszkiem do pieczenia i posiekać z szczyptą soli﻿, margaryną, żółtkami, cukrem i śmietaną. Zagnieść szybko ciasto i schłodzić w lodówce (jest dość rzadkie). Ciasto podzielić na 2 części. Pierwszą część ciasta rozwałkować cienko podsypując mąką, nakłuć ciasto widelcem.  Ciasto posypać mąką ziemniaczaną lub bułką tartą, wyłożyć mus rabarbarowy, przykryć drugą częścią ciasta, nakłuć widelcem. Ciasto piec w temperaturze 180 stopni C przez około 20-35 minut. Gotowe, ostudzone ciasto posypać cukrem pudrem. Smacznego! ﻿ 