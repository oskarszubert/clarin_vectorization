Dzisiaj kolejne ciasto drożdżowe, tym razem z brzoskwiniami, które bierze udział w akcji "Majówkowe szaleństwo". Przepis znalazłam w książce: "Słodka kuchnia polska" Ewy Aszkiewicz, polecam!﻿ Składniki na ciasto:  3 szklanki mąki tortowej 1/2 szklanki cukru pudru p4 dag drożdży szklanka mleka 3 żółtka szczypta soli 1/3 kostki masła lub margaryny (8 dag) cukier waniliowy  Składniki na kruszonkę:  12 dag krupczatki 1/2 szklanki cukru pudru cukier waniliowy 1/3 kostki masła lub margaryny (8 dag)﻿  Dodatkowo:  1 puszka brzoskwiń - około 85 dag lub 50 dag świeżych brzoskwiń  Brzoskwinie obierać, przekroić na pół (jeśli są z puszki osączyć z zalewy). Do ciepłego mleka dodać pokruszone drożdże, łyżkę cukru pudru i łyżkę mąki, wymieszać. Odstawić w ciepłe miejsce do wyrośnięcia. Do zaczynu dodać żółtka, cukier puder, cukier waniliowy, sól. Składniki wymieszać, gdy dokładnie się połączą, dosypać (w 2 partiach) przesianą mąkę, następnie wyrabiać ciasto (najlepiej drewnianą łyżką) około 5 minut, aż stanie się jednolite. Dodać letni, roztopiony tłuszcz i wyrabiać tak długo, aż zostanie całkowicie wchłonięty. Naczynie przykryć lnianą ściereczką i odstawić do wyrośnięcia w ciepłe miejsce. Przygotować kruszonkę: masło lub margarynę posiekać z mąką, cukrem pudrem i cukrem waniliowym. Gdy składniki się połączą, zagnieść czubkami palców kruszonkę, odstawić w ciepłe miejsce. Do wyłożonej papierem do pieczenia średniej wielkości blachy nałożyć wyrośnięte ciasto, wyrównać powierzchnię. Na ciasto wyłożyć owoce, posypać kruszonką, ponownie odstawić w ciepłe miejsce. Gdy placek podwoi swoją objętość wstawić do nagrzanego w 160 stopni C piekarnika i piec 45-50 minut. Zrumienione ciasto schłodzić, można polać dowolnym lukrem. Smacznego! ﻿ 