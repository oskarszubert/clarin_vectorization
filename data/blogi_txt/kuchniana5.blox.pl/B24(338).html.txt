Zwykłe kopytka a jednak niezwykłe :-) Wymyśliłam kopytka ze szpinakiem i sosem pomidorowym i powstało fajne danie obiadowe, polecam!  Składniki na kopytka:   1 kg ziemniaków 50 dag świeżego szpinaku lub 1 opakowanie mrożonego 2 szklanki mąki 2 jajka sól  Składniki na sos pomidorowy:  3 duże pomidory 2 duże cebule 3 ząbki czosnku olej do smażenia sól pieprz  Ziemniaki obrać, umyć i ugotować w osolonej wodzie do miękkości. Ziemniaki odcedzić, jeszcze ciepłe przekręcić przez maszynkę, wystudzić. Szpinak umyć, oderwać listki od łodyg. Przełożyć do garnka, zalać wrzątkiem, po około 3 minutach odcedzić, odcisnąć, szpinak drobno posiekać. Jeśli macie mrożony szpinak należy go wcześniej wyłożyć na sitko, żeby się odmroził. Włożyć szpinak na patelnię, gotować aż woda odparuje. Ciepły wyłożyć ponownie na sitko (ja odcisnęłam jeszcze raz nadmiar wody).  Ziemniaki przełożyć na stolnicę, dodać do nich mąkę, jajka, sól, połączyć składniki, dołożyć szpinak, zagnieść ciasto. Jeżeli jest zbyt rzadkie dodać jeszcze trochę mąki.  Ciasto podzielić na kilka części, z każdej części uformować wałki na posypanej mąką stolnicy i pokroić je w kawałki. Kopytka wrzucać partiami na osolony wrzątek, gotować przez 2 min. od momentu gdy wypłyną. Wyjmować je łyżką cedzakową na talerz, podawać z sosem pomidorowym. Sos pomidorowy: cebulę pokroić drobno i zeszklić na oleju. Dodać pokrojone i obrane ze skórki pomidory, wlać pół szklanki wody, doprawić solą, pieprzem, dusić przez 15 minut. Na koniec zetrzeć czosnek, dodać do sosu, dokładnie wymieszać, gotowe. Smacznego!   ﻿ 