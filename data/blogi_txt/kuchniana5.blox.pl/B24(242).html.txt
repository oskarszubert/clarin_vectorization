Dzisiaj placek półkruchy z śliwkami, zachęcam do wypróbowania, naprawdę warto. Polskie, sezonowe śliwki smakują najlepiej, bardzo lubię połączenie tych owoców z cynamonem, lubię jak coś chrupie, więc mój wybór padł na ciasto półkruche. Przepis dostałam od koleżanki Andżeliki, którą serdecznie pozdrawiam :-) Składniki:  3 szklanki mąki 25 dag margaryny 6 łyżek cukru 1 łyżeczka proszku do pieczenia 3 żółtka 3 łyżki gęstej śmietany 2 cukry wanilinowe 1 1/2 kg śliwek 1 łyżeczka cynamonu pół łyżeczki kwasku cytrynowego lub 2 łyżki soku z cytryny 3-4 łyżki bułki tartej cukier puder do posypania ciasta  Mąkę przesiać z proszkiem do pieczenia, wsypać cukier, cukier wanilinowy, dodać margarynę, posiekać nożem. Zrobić dołek, dodać śmietanę, żółtka, zagnieść szybko ciasto, włożyć je do lodówki i schłodzić min. pół godziny. W między czasie przygotować owoce. Śliwki umyć, wypestkować, dodać cynamon, sok z cytryny (lub kwasek cytrynowy) i cukier wanilinowy, wymieszać, odstawić na 15 minut. Gdy owoce puszczą sok włożyć je na sitko i odcedzić. Blachę wyłożyć papierem do pieczenia, ciasto rozłożyć na blasze, następnie posypać bułką tartą, wyłożyć śliwki skórką do ciasta, lekko wgnieść owoce w ciasto.  Piec w temperaturze 200 stopni C przez około 20-25 minut. Na koniec sprawdzić drewnianym patyczkiem czy ciasto się upiekło (patyczek musi być suchy). Ostygnięte ciasto oprószyć cukrem pudrem. Smacznego! ﻿ 