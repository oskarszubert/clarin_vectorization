 Dzisiaj 4 urodziny mojego bloga i z tej okazji przygotowałam kolorowy torcik śmietankowy z galaretkami i owocami :-)  Przy tej okazji chciałabym podziękować Wam za to, że jesteście, komentujecie i korzystacie z przepisów, dziękuję! Składniki:  1 litr śmietany kremówki 2 galaretki ciemne np. wiśniowa lub truskawkowa 2 galaretki zielone np. agrestowa 4 galaretki jasne np. cytrynowa puszka ananasów puszka brzoskwiń  Galaretki ciemne i zielone rozpuścić według przepisu na opakowaniu w oddzielnych naczyniach, wylać na miski, wychłodzić (najlepiej poprzedniego dnia). Owoce odsączyć z zalewy, pokroić w drobną kostkę. Spód tortownicy i brzegi wyłożyć folią aluminiową (tortownica o średnicy 30 cm). Jasne galaretki rozpuścić w połowie wody przewidzianej w przepisie, ja zalałam galaretki 4 szklankami gorącej wody, zostawić do stężenia. Galaretki ciemne i zielone pokroić w kostkę. Śmietanę ubić na sztywno, dodać tężejące się jasne galaretki, wymieszać mikserem. Następnie dodać pokrojone galaretki i owoce, wszystko delikatnie wymieszać łyżką. Całość przelać do przygotowanej tortownicy i wstawić do stężenia do lodówki, nawet na kilka godzin. Przed podaniem odpiąć bok formy, wyjąć torcik z folii, pokroić na zgrabne porcje, gotowe. Smacznego!﻿ 