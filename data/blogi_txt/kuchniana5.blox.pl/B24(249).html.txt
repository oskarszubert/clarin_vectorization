Wczoraj upiekłam pyszne, chrupiące, pachnące kminkiem precelki drożdżowe. Przepis na precelki otrzymałam od babci mojego męża, to przepis pokoleniowy. Bardzo przyjemnie się je robi i super smakują. Z 1 kg wychodzi około 30 dużych precelków, u mnie zniknęły bardzo szybko z talerza. Jeśli ktoś z Was nie lubi kminku proponuję wersję z ziarnami: słonecznikiem albo dynią, polecam! Składniki:  1 kg mąki 1 paczka drożdży (10 dag) 3-4 jajka szklanka mleka (mleko lekko podgrzać, żeby było letnie, a nie gorące) 1 łyżka cukru 1 łyżka soli kostka masła lub margaryny (rozpuścić) kminek (dynia lub słonecznik)  Mąkę przesiać, dodać sól i dokładnie wymieszać. Rozetrzeć kostkę drożdży z łyżką cukru. Zrobić dołek, wlać trochę mleka i roztarte drożdże, troszkę wymieszać z mąką i poczekać, aż drożdże się ruszą. Następnie dodać resztę mleka, jajka, kminek (lub jak ktoś woli dynię lub słonecznik), wymieszać, wyrobić. W czasie wyrabiania ciasta dodawać stopniowo rozpuszczony tłuszcz. Wyrabiać do momentu, aż ciasto będzie odchodzić od miski. Następnie formować wałeczki, przekładać jak łańcuszek i skleić lekko końce, aby powstały precle.  Blachy wyłożyć papierem do pieczenia lub posypać mąką, układać na nich precle, poczekać chwilkę aż urosną, przed włożeniem do piekarnika posmarować rozmąconym jajkiem, precelki można posypać grubą solą, ziarnami lub makiem.  Piec 15 – 20 minut w temperaturze 200 stopni C. Smacznego ! 