Kolejna perła z lamusa, pyszna rolada makowa według przepisu mojej mamy:-) Makowiec jest pyszny, zawsze smakuje rewelacyjnie, gorąco polecam!  Składniki na ciasto:  50 dag mąki 2 łyżki wody 25 dag masła lub margaryny 10 dag drożdży 3 jajka 3 łyżki cukru Składniki na masę makową:  40 dag maku 8 jaj 10 dag orzechów bakalie: rodzynki, suszone owoce, skórka pomarańczowa 30 dag cukru (1 1/2 szklanki) 10 dag masła lub margaryny 3 łyżki miodu słoik powideł lub dżemu  Mąkę przesiać przez sito, zrobić w środku dołek. Wrzucić do środka rozkruszone drożdże, dodać wodę, cukier, jajka, masło lub margarynę i zarobić ciasto. W międzyczasie przygotować masę makową. Namoczony dzień wcześniej mak wypłukać, zalać wrzącą wodą lub mlekiem i trzymać na ogniu tak długo, aż da się go rozetrzeć w palcach. Odcedzić przez gęste sito, starannie osączyć, zmielić 3 razy przez maszynkę. Utrzeć mikserem żółtka z cukrem, dodać miękką margarynę. Mak dodać do masy jajecznej, wmieszać, dodać bakalie, powidła, miód i połączyć z ubitą pianą z białek.  Ciasto podzielić na dwie części. Każdą część grubo rozwałkować, podsypując grubo mąką, żeby się nie przykleiło. Nałożyć masę makową, zwinąć ciasto, włożyć do keksówki, zawinąć w papier do pieczenia. Pozostawić trochę luzu między ciastem a papierem. Piec ok 30-40 minut w 160 – 180 stopni (ja piekę zawsze w termoobiegu, więc w tej niższej temperaturze). Po wystygnięciu polukrować. Smacznego:-) 