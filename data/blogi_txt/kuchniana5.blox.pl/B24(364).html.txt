Upiekłam torta z bitą śmietaną i owocami według własnego pomysłu na 35 rocznicę ślubu moich rodziców:-) Życzę moim rodzicom dużo zdrowia i jeszcze raz 35 lat bycia razem:-) Ten tort śmiało mogę polecić też zakochanym na Walentynki, polecam gorąco :-)﻿ Składniki na biszkopt (ja upiekłam 2 biszkopty):  6 jajek 1,5 szklanki mąki pszennej w tym 3 łyżki mąki ziemniaczanej 1 niepełna szklanka cukru kryształu 1 cukier waniliowy 2 łyżeczki proszku do pieczenia szczypta soli  Bita śmietana:  1 litr śmietany kremówki (30 %) 2 cukry waniliowe 4 śmietan - fixy (w lecie daję 5)  Poncz:  sok z ananasów ciepła woda 2 -3 kieliszki wódki  Dodatkowo:  puszka ananasów 1 kg mandarynek kiść winogron 1, 5 tabliczki gorzkiej czekolady 1 większy słoik dżemu np. porzeczkowego  opakowanie długich biszkoptów  Białka ubić na sztywno, dodać szczyptę soli, dodać cukier i nadal ubijać. Do żółtek dodać szczyptę soli, wymieszać. Gdy piana będzie sztywna dodać żółtka i delikatnie wymieszać łyżką. Następnie dodać mąkę pszenną, mąkę ziemniaczaną i proszek do pieczenia, delikatnie wymieszać. Tortownicę wyłożyć papierem do pieczenia, ja wycinam koło z papieru i wkładam na dno formy, boków tortownicy niczym nie smaruję. Ciasto wylać do tortownicy i włożyć do nagrzanego piekarnika. Piec około 25-30 minut w temperaturze 180 °C, przed końcem pieczenia sprawdzić drewnianym patyczkiem czy biszkopt jest upieczony (po nakłuciu biszkoptu w paru miejscach patyczek musi być suchy).   Po wystudzeniu przekroić biszkopty na pół. Przygotować poncz: do pół szklanki ciepłej wody wlać spirytus lub wódkę, sok z ananasa, wszystko dokładnie wymieszać.  ﻿ Śmietanę ubić na sztywno razem z cukrami waniliowymi oraz z śmietan-fixami. Ananasy osączyć z zalewy i pokroić w większą kostkę. Tabliczkę gorzkiej czekolady pokroić na nierówne kawałki, mandarynki obrać, winogrona umyć i pokroić na mniejsze kawałki.  Pierwszy krążek biszkoptu naponczować, posmarować go grubo dżemem porzeczkowym, przyłożyć drugim naponczowanym krążkiem biszkoptu. Na biszkopt wyłożyć 1/3 bitej śmietany. W śmietanę wcisnąć kawałki ananasów oraz pokrojoną czekoladę, przyłożyć trzecim naponczowanym krążkiem biszkoptu.  Wyłożyć 1/3 bitej śmietany, wcisnąć mandarynki, przyłożyć ostatnim czwartym krążkiem biszkoptu. Wierzch tortu naponczować, wyłożyć resztę bitej śmietany, posmarować nią wierzch i boki tortu.   Długie biszkopty przykleić do boków tortu, wierzch udekorować dowolnymi owocami. Ja narysowałam serce i boki wyłożyłam winogronami i mandarynkami. W środku powstało serce, na środek położyłam dekorację z czekolady.  Dekoracja: papier do pieczenia posmarować olejem, rozpuścić pół tabliczki gorzkiej czekolady i tą rozpuszczoną czekoladą nadać określony kształt dekoracji. Ja zrobiłam cyferkę 35, dekoracja powinna porządnie wyschnąć, najlepiej włożyć ją na noc do zamrażarki. Po stężeniu należy podważyć dekorację nożem i przenieść ją na torta, gotowe:-) Smacznego!﻿ 