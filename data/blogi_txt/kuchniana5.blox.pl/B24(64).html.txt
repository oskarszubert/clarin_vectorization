Ciasto owocowo - kakaowe szaleństwo upiekłam według własnego pomysłu. Możecie użyć dowolnych owoców, ja wybrałam jagody. Ciasto jest połączeniem kakaowego biszkoptu i dużej ilości owoców, pycha, polecam! Składniki na kakaowy biszkopt:   6 jajek 1 szklanka cukru kryształu  3 łyżki mąki ziemniaczanej  2 łyżki kakao  3 łyżki mąki pszennej  2 łyżeczki proszku do pieczenia 2 łyżki oleju 1 łyżka wody  Kisiel jagodowy:  3 szklanki jagód (mogą być mrożone)  pół szklanki cukru kryształu 2 cukry waniliowe 2 łyżki mąki ziemniaczanej + 1,5 łyżki mąki pszennej 2 szklanki wody + 1 szklanka wody (w tej mieszam mąki) Dodatkowo:  2 szklanki świeżych jagód  2 dowolne galaretki rozpuszczone w 2 szklankach wody dżem jagodowy 1 słoik kompotu jagodowego  Białka ubić, dodać cukier i nadal ubijać. Do żółtek dodać szczyptę soli i olej, wymieszać. Gdy piana będzie sztywna dodać żółtka i delikatnie wymieszać łyżką. Następnie dodać mąkę pszenną, mąkę ziemniaczaną, kakao i proszek do pieczenia, 1 łyżkę wody, delikatnie wymieszać. Ciasto wylać do wysmarowanej tłuszczem prostokątnej formy. Włożyć do nagrzanego piekarnika i piec około 25 minut w temperaturze 170 °C. Biszkopt ostudzić i przekroić na pół. Biszkopty naponczować sokiem z jagód (ja przygotowuję proporcję pół soku z kompotu + pół szklanki wody). ﻿Do garnka wrzucić jagody z cukrem kryształem i cukrami waniliowymi, zalać 2 szklankami wody.  W pozostałej wodzie rozmieszać mąki i zalać tym gotujące się jagody. Mieszać tak długo, aż powstanie kisiel. Pierwszy biszkopt posmarować dżemem jagodowym. Kisiel wylać na dżem, przyłożyć drugim biszkoptem. Na wierzchu placka poukładać świeże jagody. Galaretki rozpuścić w gorącej wodzie, schłodzić do stężenia, na koniec wylać na ciasto, schłodzić dokładnie w lodówce. Żeby galaretka nie uciekała na boki blachy ja wcześniej wkładam między blachę a ciasto kawałki papieru śniadaniowego, wypełniam nim dokładnie lukę, usztywniam i wtedy galaretka na pewno Wam nie ucieknie. Smacznego!﻿ ﻿ 