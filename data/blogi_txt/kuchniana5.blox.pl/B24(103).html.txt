Choć czas karnawału już za nami, postanowiłam upiec tradycyjne faworki. Przepis zaczerpnęłam ze starej sprawdzonej książki kucharskiej. Chruściki wyszły mi super, bardzo chrupiące, takie jak robi moja mama. Do kawy w sam raz, pycha! Składniki na faworki:  50 dkg mąki  6-7 żółtek sól 8 łyżek gęstej, kwaśnej śmietany 2,5 płaskie łyżeczki proszku do pieczenia 3 łyżki spirytusu  Dodatkowo:  50 dkg tłuszczu do smażenia 10 dkg cukru pudru do posypania cukier waniliowy   Mąkę zmieszać ze śmietaną, zrobić zagłębienie, dodać żółtka, szczyptę soli oraz proszek do pieczenia. Wszystkie składniki wymieszać razem, następnie wyrobić ciasto na jednolitą masę. Ciasto ma mieć gęstość ciasta kluskowego. Ciasto wałkować partiami dosyć cienko (ja wałkowałam grubiej - wtedy chruściki nie są suche) , starając się jak najmniej podsypywać mąką. Krajać nożem na paski szerokości 3 cm, każdy pasek przekrajać w środku wzdłuż na przestrzeni 5-6 cm i przewinąć.  Tłuszcz rozpuścić w rondelku. Zrobić próbę temperatury tłuszczu wrzucając kawałeczek ciasta, jeśli zaraz wypłynie i szybko się zrumieni, można smażyć.  Ciasto wkładać na tłuszcz i smażyć z obu stron na jasnozłoty kolor przewracając widelcem lub drewnianym patyczkiem. Wyjąć, osączyć na papierowym ręczniku, przełożyć na talerz. Gdy ostygną oprószyć cukrem pudrem i cukrem waniliowym. Układać w piramidkę na talerzu. Smacznego ! 