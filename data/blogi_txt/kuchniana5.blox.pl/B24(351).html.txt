Torcik czekoladowy z nutą pomarańczy to moja spóźniona propozycja świąteczna :-) ale nie tylko. U mnie sprawdził się również na imprezie urodzinowej. Torcik jest pyszny, czekolada i nuta pomarańczy świetnie do siebie pasują. Przepis otrzymałam od mojej przyszłej bratowej. Torcik bierze udział m.in. w akcji "Torty i torciki - na każdą okazję", gorąco zachęcam do wypróbowania!  Składniki na biszkopt:  6 jajek 1 1/2 szklanki mąki, w tym 3 łyżki mąki ziemniaczanej 1 szklanka cukru 1 cukier waniliowy 2 łyżeczki proszku do pieczenia szczypta soli﻿  ﻿Masa czekoladowa:  200 ml śmietanki 30 %  100 ml mleka 6-7 dużych łyżek kakao 2 opakowania Śmietan - Fix 6 łyżek cukru pudru Poncz:  200 ml mocnej kawy (ja daję około 7 łyżeczek kawy rozpuszczalnej) 50 ml likieru amaretto  Różyczki z masy cukrowej:  2 łyżeczki żelatyny około 30 ml gorącej (ale nie wrzącej wody !) 50 g glukozy w proszku około 500 - 600 g cukru pudru czerwony barwnik spożywczy w płynie 5 kropelek olejku pomarańczowego  Dodatkowo:  konfitura z pomarańczy gorzka czekolada  ﻿Biszkopt: białka ubić, dodać cukier i nadal ubijać. Do żółtek dodać szczyptę soli, wymieszać. Gdy piana będzie sztywna dodać żółtka i delikatnie wymieszać łyżką. Następnie dodać mąkę pszenną, mąkę ziemniaczaną i proszek do pieczenia, delikatnie wymieszać. Ciasto wylać do wyłożonej papierem do pieczenia tortownicy. Włożyć do nagrzanego piekarnika i piec około 40 minut w temperaturze 180 °C. Na koniec sprawdzić patyczkiem czy ciasto jest dobre. Masa czekoladowa: na początku ubić śmietankę ze Śmietan-Fixami na sztywno. Następnie dodać mleko, kakao, cukier puder i wszystko razem dokładnie wymieszać mikserem na niskich obrotach. ﻿ Poncz: kawę zalać wodą i pozostawić do ostygnięcia. Do zimnej kawy dodać likier i dokładnie wymieszać. ﻿ Różyczki z masy cukrowej: żelatynę rozpuścić w wodzie, dodać glukozę i dokładnie wymieszać. Pozostawić do wystudzenia. Gdy roztwór będzie już zimny powoli dodawać cukier puder, olejek pomarańczowy i dokładnie wymieszać. Masa musi mieć konsystencję podobną do plasteliny. Podzielić na dwie części, z których jedną pozostawić białą a drugą zabarwić barwnikiem na różowo. Obydwie masy rozwałkować na placki o grubości około 3 milimetry i kieliszkiem od wódki wycinać krążki. Z krążków tworzyć różyczki (około 5-6 krążków na jeden kwiatek). Końcówkę każdego krążka nawilżyć wodą za pomocą pędzelka, wtedy masa lekko się rozpuści a płatki kwiatka się ze sobą skleją. Biszkopt przekroić na trzy części. Każdą z nich nasączyć ponczem. Następnie na biszkopt nałożyć konfiturę z pomarańczy, a następnie masę czekoladową i drugi nasączony biszkopt, na który znowu nałożyć konfiturę i masę. Tort należy wstawić do lodówki na około 2 godziny, żeby masa dobrze stężała. Na koniec rozpuścić czekoladę w kąpieli wodnej, obłożyć nią cały torcik, schłodzić ponownie w lodówce. Na wierzchu torta ułożyć różyczki z masy cukrowej.  Smacznego ! ﻿ 