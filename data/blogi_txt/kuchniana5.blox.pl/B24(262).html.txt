Dzisiaj zapraszam do przygotowania rolad schabowych nadziewanych kapustą kiszoną według przepisu siostry Anastazji. Myślę, że rolady takie będą Wam smakowały, oczywiście jeśli lubicie kapustę kiszoną. Doskonale sprawdzą się na każdej imprezie, jako dodatek do dania głównego lub na kanapkę, polecam!  Składniki: 6 kotletów schabowych 30-35 dag kiszonej kapusty 1 cebula 1 marchewka 2 jaja tłuszcz bułka tarta sól, pieprz  Kotlety doprawić i rozbić na płaty. Kapustę ugotować, odlać wodę i drobno pokroić. Cebulę obrać, pokroić w kostkę i zeszklić na tłuszczu, dodać marchewkę startą na tarce o grubych oczkach. Chwilę poddusić. Następnie dodać kapustę i jeszcze całość dusić przez około 10 minut. Farsz doprawić na ostro.  Na każdy płat mięsa rozłożyć przygotowane nadzienie, zwinąć w kształt rolady i panierować  w roztrzepanych jajkach i bułce tartej. Smażyć z obu stron na złoty kolor. Podawać z frytkami, ziemniakami, dowolnymi surówkami. Smacznego! 