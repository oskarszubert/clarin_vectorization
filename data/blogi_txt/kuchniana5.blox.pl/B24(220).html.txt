Przedstawiam Wam przepis na niezawodne pierniczki świąteczne, które piekę na Boże Narodzenie. Pierniczki są pyszne o korzennym smaku, rozpływają się w ustach. Z 2 kg mąki wychodzi ich bardzo dużo, bo aż około 200 sztuk. Można je jeść od razu po upieczeniu, ponieważ nie są twarde. Ja wkładam je do puszki i mogą tam leżeć nawet 2 miesiące. Do kawy w sam raz, polecam! Ciasto:  2 kg mąki 65 dkg cukru  65 dkg miodu 8 jaj (3 całe + 5 żółtek) 4 łyżeczki amoniaku  4 płaskie łyżeczki proszku do pieczenia 1 paczka przyprawy do pierników  3 łyżeczki dobrej kawy (dobrze zmielona)  35 dkg masła  10 dkg kakao (gorzkie)  30 dkg smalcu 1/2 szklanki zimnego mleka +3 łyżki mąki zmielone goździki cynamon gałka muszkatołowa pieprz  Lukier:  2 białka 20 dkg cukru pudru olejek migdałowy  Dekoracja:  migdały orzechy kolorowa posypka skórka pomarańczowa  4 łyżeczki amoniaku rozpuścić w 1/2 szklance zimnego mleka, dodać 3 łyżki mąki, dobrze rozmieszać i odstawić do wyburzenia (w większym garnku) - 20 minut. Wszystkie sypkie składniki wrzucić do miski, wymieszać. Dodać przyprawy: zmielone goździki, cynamon, imbir, gałkę muszkatołową, trochę pieprzu. Jajka (3 całe + 5 żółtek) ubić z cukrem. Masło i smalec rozpuścić. Masę jajeczną, miód, wyburzony amoniak oraz rozpuszczony tłuszcz wlać do reszty składników. Wymieszać rękami. Włożyć do lodówki na 1 dzień. Ciasto rozwałkować na 0,5 cm, foremkami wykrawać pierniczki, piec 10 minut w temperaturze 180 stopni C.  Lukier: białka z cukrem utrzeć na pulchną masę, dodać olejek migdałowy. Smacznego ! 