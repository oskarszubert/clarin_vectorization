lut 3 2013 “Podróżniczki. W gorsecie i krynolinie przez dzikie ostępy” – Wolf Kielich Wydawnictwo: W.A.B., 2013 Oprawa: twarda z obwolutą Liczba stron: 304 Moja ocena: 5/6 Ocena wciągnięcia: 4,5/6 ***** XIX wiek był wiekiem zmian. Rewolucje, zmiany przemysłowe, wynalazki, powstania, epoka wiktoriańska, gorączka złota, pierwsze zdjęcia, silniki elektryczne i wiele innych rzeczy wpływających na zwiększenie tempa życia, rozwój gospodarczy, zmiany społeczne. Jednakże kobiety ciągle postrzegane były jako słabsza płeć, która powinna uroczo i wdzięcznie spędzać czas w salonie, wychowując dzieci i ewentualnie podróżując do wód. Większość uczelni ciągle nie pozwalała kobietom na studiowanie (a te, które pozwalały, pełne były niechętnych paniom studentów), towarzystwa naukowe najczęściej nie dopuszczały ich do członkostwa. Pierwsze feministki traktowane były z podejrzliwością i zupełnym niezrozumieniem idei, która im przyświecała.  A jednak w tym właśnie czasie coraz częściej pojawiały się kobiety, które odważyły się postawić na szali cale swoje dotychczasowe życie, by tylko ruszyć w podróż, poznawać nieznane, dokonywać odkryć, nieść pomoc. I to właśnie o nich jest ta książka. Kobiety, o których opowiada ta książka są bardzo rożne. Bogate arystokratki, córki rodzin z klasy średniej, ale także dziewczyny z przedmieść.  Mężatki, panny, wdowy. Wykształcone i te, które z biedą ukończyły podstawową edukację. Pochodzące z wielu różnych krajów. Jednak łączy je chęć podróżowania, niechęć do osiadłego życia, do bycia w tych samych trybach przez długie lata, ciekawość, odwaga. Najczęściej także są to osoby otwarte na inne kultury, jednakże nie jest to cecha, które łączyłaby je wszystkie. Niektóre z nich chcą dokonywać odkryć, zamazywać białe punkty na mapach, dostarczać światu wiedzy na temat kolejnych miejsc, zwierząt, roślin. Inne chcą nieść pomoc tubylcom w Afryce, Australii czy Azji. Jeszcze inne chcą się wspinać, wspinać, wspinać, byleby być bliżej nieba. Dla części napędem jest wiara, inne w religii i jej wpływie na lokalne ludy upatrują zagrożenia dla autochtonów. Część chodząc po dżunglach nosiła długie suknie i gorsety, a część zaczynała nosić się według mody lokalnej lub chodzić w męskich ubraniach. Jednak wszystkie ich historie są niezmiernie interesujące. Mamy tu przykłady pań, które potrafiły przejechać 1400 km na rowerze, wspinać się na szczyty w Himalajach, przejechać 2000 km konno, a potem prawie dać się zabić i zjeść kanibalom, w przebraniu mniszki wkraść się do niedostępnego dla białych miasta w Tybecie, jeść mrówki, węże i najdziwniejsze stworzenia, uczestniczyć w rytualnych orgiach (by potem to opisać dla potomności), zamieszkać wśród Aborygenów lub plemion kanibali, by przez lata badać ich zwyczaje, leczyć choroby i edukować.  “Podróżniczki” to lektura nie dość, że ciekawa, to jeszcze pouczająca i pokazująca dwa ważne aspekty przeszłości. Pierwszym są relacje społeczne i postrzeganie kobiet w wieku XIX – zarówno w krajach tzw. rozwiniętych, jak i tych tzw. dzikich. A drugim jest przybliżenie nam idei odkrywania miejsc nieznanych białemu człowiekowi, wpływaniu na tubylców, relacjach z nimi, podbijaniu kolejnych terenów. Książka ta dotyka wielu innych tematów (życie różnych ras, plemion, religie, kultura, metody podróżowania etc.), jednakże siłą rzeczy są to tylko drobne wzmianki. Gdyby autor chciał pogłębić te tematy, to otrzymalibyśmy albo cykl, albo książkę o objętości kilku tomów cyklu “Pieśń Lodu i Ognia”. Czytałam o losach tych kobiet z fascynacją i najczęściej wielkim podziwem. W marnych warunkach, brnąc często przez błoto, oblepione pijawkami, brudne, głodne, w zagrożeniu życia posuwały się o kolejne kroki do przodu. A to wszystko dla zrealizowania swojego celu. Cele miały różne, ale by je spełnić gotowe były poświęcić majątek, zdrowie, czasami życie. I za to należy im się szacunek. PS. Książkę czytałam w wersji elektronicznej. Muszę pochwalić – jest dobrze przygotowana, nic się nie rozjeżdża, fotografie są dobrej jakości (oczywiście na tyle, na ile tak wiekowe zdjęcia mogą być dobrej jakości), wszystko gra. ©     By Agnieszka Tatera                                    Zamieszczone w Książki, Literatura faktu, Literatura faktu, Od Wydawnictwa WAB    Tagged literatura faktu, podróże, podrozniczki, wolf kielich 23 