kwi 13 2012 “Meksykański romans” – Luiza Kochańska Wydawnictwo: Replika, 2009 Oprawa: miękka Liczba stron: 176 Moja ocena: 1/6 Ocena wciągnięcia: 1/6 ***** Fabułę tej książki można faktycznie streścić w kilku zdaniach. Matka z córką mieszkają razem, obydwie samotne i nagle bez pracy. Oszczędności znikają błyskawicznie, więc obydwie panie szukają już właściwie pierwszej lepszej pracy, ale i to bez skutku. Nagle do matki odzywa się poprzedni pracodawca, który wyraża chęć zapewnienia jej odprawy, której nie dostała, a którą okazuje się kilkaset paczek czipsów. Wściekła kobieta niszczy opakowania szukając w nich promocyjnych kuponów i pieniędzy. Zamiast nich znajduje… bon na wycieczkę do Meksyku. Decydują się bardzo szybko i ruszają na pełną niewiarygodnych przygód wycieczkę. I to byłoby właściwie wszystko o fabule. Zabrałam tą książkę ze sobą do pociągu tylko dlatego, że była moja i była krótka, więc wzięłam “na wszelki wypadek”, gdyby planowana inna lektura skończyła się zbyt szybko. I faktycznie tak było, a ja zostałam z “Meksykańskim romansem” w ręku. I gdyby nie to, że nie miałam już nic innego do czytania, to pewnie w ogóle nie doczytałabym do końca, a to przecież tylko 176 stron! Drewniany język, chaotyczna i niewiarygodna fabuła, irytujące charaktery bohaterek, które wręcz zachowują się, jakby rozumu w ogóle nie miały, to chyba wystarczy już do obrzydzenia tej tak krótkiej książki? Dawno nie czytałam tak źle napisanego czytadła. Ja naprawdę jestem bardzo łaskawa dla książek (co wiedzą wszyscy stali czytelnicy), staram się zawsze widzieć dobre strony czytanych książek, ale tu się nie da! Ona w ogóle nie powinna być opublikowana jako książka, bo jest na poziomie prac gimnazjalistek. Nie wiem, co mogłabym tutaj pochwalić, naprawdę praktycznie nic nie zrobiło na mnie pozytywnego wrażenia. Może sam pomysł byłby nawet fajny, gdyby był dobrze wykorzystany. I tyle, starczy tak krótka notka by streścić moje wrażenia z lektury tej króciutkiej książki. Nie polecam! © Agnieszka Tatera PS. Jako, że dzisiaj nie ma stosiku, to tutaj chcę Wam życzyć wspaniałego weekendu i pytam o plany   Ja jutro spotykam się po raz drugi z dwiema zaprzyjaźnionymi blogerkami! A w niedzielę wybieram się na rozpoczęcie sezonu wyścigów konnych na Służewcu. Będę się rozglądać, może zobaczę ukochaną autorkę mej młodości, czyli Joannę Chmielewską.   By Agnieszka Tatera                                    Zamieszczone w Czytadła, Książki, Posiadana od wieków, Romans   26 