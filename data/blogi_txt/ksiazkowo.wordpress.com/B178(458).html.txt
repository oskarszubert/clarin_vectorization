sty 7 2012 “W północ się odzieję” Terry Pratchett Wydawnictwo: Prószyński i S-ka, 2011 Oprawa: miękka Liczba stron: 302 Moja ocena: 5,5/6 Ocena wciągnięcia: 6/6 ***** Tiffany Obolała, to młoda czarownica, która bardzo serio traktuje swoje obowiązki służenia mieszkańcom jej “regionu” – tu zmieni opatrunek, tam obetnie paznokcie, tutaj zapobiegnie śmierci pobitej dziewczyny, czyli robi wszystko to, co czarownica robić powinna. Wszystko biegnie zwykłym trybem, a przynajmniej tak się jej wydaje. Jednakże pomalutku dookoła zaczyna dziać się coś dziwnego. Ludzie przestają ufać czarownicom, zaczynają o nich myśleć źle, chcą im wybijać szyby, wręcz się ich pozbywać ze swoich ziem. A na Tiffany skupia się to wszystko wręcz podwójnie. Przytrafiają się jej coraz dziwniejsze rzeczy, nie rozumie o co chodzi, a na dodatek zdarza jej się widzieć wielce śmierdzącą zjawę bez oczu, która to płonie olbrzymią nienawiścią do czarownic i wydaje się polować na Tiffany. Czyli jednym słowem: kłopoty! Fabuła jest “prosta jak włos Mongoła” (cytat z filmu “80 milionów”, serdecznie polecam!) – zły przeciwko dobremu, jednakże jak to zawsze w przypadku Pratchetta, podana tak, że nic, tylko czytać, czytać i czytać! Autor czerpie pełnymi garściami z kultury nas otaczającej, gra sobie z nami używając np. książki “Stos na czarownice” czy różnych – zaadaptowanych na potrzeby powieści – powiedzeń. Do tego w książce można się natknąć na delikatnie przemycone poglądy i kwestie do przemyślenia, np. te dotyczące samego życia czy naszych stosunków z innymi. A na dodatek tłumacz – Piotr Cholewa – jak zwykle wykonał  niesamowitą pracę, takie tłumaczenia, to ja bym chciała cztać zawsze! Bohaterowie – jak chyba zawsze u tego autora – są tak dopracowani, że trudno się do czegokolwiek przyczepić. Owszem, na upartego mogłabym się przyczepić tego, że Tiffany, jak na szesnastolatkę jest bardzo poważna, dojrzała i rozsądna. Ale przecież autor to wszystko wyjaśnił pisząc o procesie kształcenia czarownic oraz o tym, co Tiffany przeszła w całkiem niedawnej przeszłości. Walka z takimi przeciwnikami pomaga dojrzeć, a odbieranie ciężkich porodów, leczenie i dbanie o życie dziesiątek współmieszkańców Kredy raczej też frywolności nie dodaje. Mnie ucieszyło zjawienie się babci Weatherwax i nianii Ogg. Przecież moje ulubione książki tego autora (z tych, które czytałam), to właśnie te związane z wiedźmami. A tutaj me serce podbili jeszcze Nac Mac Feegle, małe, bezczelne i wojownicze ludziki, które porozumiewają się językiem jakoś dziwnie zbliżonym do gwary góralskiej   Książki Pratchetta (w tłumaczeniu P. Cholewy), to duża doza humoru, delikatnej ironii, satyry, bogata w nietypowych i charakterystycznych bohaterów, sprawiająca czytelnikowi masę frajdy. Cykl Świata Dysku jest takim książkowym uśmiechem, który sprawia, że i my się uśmiechamy. A ja cieszę, że przede mną jeszcze wiele jego książek! © Agnieszka Tatera   By Agnieszka Tatera                                    Zamieszczone w Fantastyka, Fantasy, Książki, Od Prószyńskiego   10 