lis 8 2011 Odwiedził mnie Jakub W. Spytacie: czym sobie na to zasłużyłam? Ano sama tego chciałam, o tak! Już jakiś czas temu zapragnęłam jego odwiedzin, wpisałam się na listę chętnych i czekałam. Dostałam wiadomość, że Jakub chce już przyjechać, ale niestety nie było mnie w domu. I tak było jeszcze dwa razy. Aż Jakub wziął i się wkurzył. Najechał na mój dom i postanowił zostać tak długo, bym nie miała wyjścia i musiała go zabrać ze sobą do Krakowa. Pojechaliśmy… Drogę Jakub przespał. Dostał odpowiednie zaopatrzenie i chrapał, aż się auto trzęsło. A po przyjeździe do Krakowa zaczął nam szukać zakwaterowania. Napadł na Bogu ducha winne małżeństwo z dziatkami mocno nieletnimi. I tak zatrzymaliśmy się u nich na trzy dni, wyżerając zapasy i wypijając trunki. Jak widzicie gospodarz przyjął nas z przerażeniem!  Potem jednak zaczął nas podejmować tak godnie, że Jakub aż mlaskał z ukontentowania, a ja mu wtórowałam. Wyżarliśmy razem całe zapasy, wypiliśmy wszystko, co było w piwniczce, przetrzebiliśmy księgozbiór, a dziatki nauczyły się tego i owego. Jakub odkrył nawet swe podobizny i zaraz zażądał robienia zdjęć. Zobaczcie sami – Jakub jak malowany!   Jak niedowidzicie, to kliknijcie na zdjęcie, a zobaczycie wersję wypasioną.  Jakub nie mógł oderwać oczu od swoich wizerunków drewniano-malowanych, więc zażyczył sobie doniesienia wyżerki pod sam nos i zastygł w kontemplacji, od czasu do czasu przerywanej mlaskaniem…  Potrwałoby to pewnie długo, wręcz dziesięciolecia, gdyby w końcu gospodarz nie stracił cierpliwości. Jakub W. zaczął mu przeszkadzać. Bo jakże to – wyżera, wypija, dzieci straszy, dziękuję nie powie, gumofilce rozrzuca po domu, broń wszędzie leży, spokoju nie ma. Stracił więc gospodarz nerwy, wkurzył się… Ale Jakub W. poczuł pismo nosem, zaczął się wyrywać i zwiał! Gadzina jedna! Poleciał w Polskę i tyle go widzieliśmy. A niby “krewniak” gospodarza, wierzyć się jednak nie chce, by tak krewniak krewniakowi mógł życie uprzykrzyć   Widział ktoś Jakuba W.?    By Agnieszka Tatera                                    Zamieszczone w Fantastyka, Fantasy, Książki, Od Fabryki Słów, Przemyślenia i inne takie 16 