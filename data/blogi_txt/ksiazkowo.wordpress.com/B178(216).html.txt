lut 19 2011 “Pechowy fart” Andrzej Klawitter Wydawnictwo: Telbit, 2009 Oprawa: miękka Ilość stron: 302 Moja ocena: 3,5/6 Ocena wciągnięcia: 4/6 ***** Przyznam, że na sięgnięcie po “Pechowy fart” skusił mnie opis:  Czym jest nieszczęście w szczęściu? Biznesmen Ryszard Bielik przekonuje się o tym na własnej skórze, gdy wskutek napadu traci portfel, a w nim… kupon dużego lotka wart dziesięć milionów złotych! Zaginiona szczęśliwa szóstka wyzwala lawinę zdarzeń, domysłów i intryg, w czym niemały udział ma zagadkowa kochanka Bielika, ekscentryczna Korina, oraz zakochana para studentów, która przypadkiem znajduje kupon. Pomiędzy bohaterami rozpoczyna się gra, w której stawką są nie tylko pieniądze, ale coś znacznie ważniejszego: uczciwość, lojalność, przyjaźń… “Pechowy fart” to rozgrywająca się współcześnie w Toruniu powieść o sile przypadku i sztuce właściwych wyborów. Autor porusza się po ciemnych i krętych dróżkach ludzkiego sumienia, aby w finale zaskoczyć Czytelnika niespodziewaną puentą. Brzmi fajnie, prawda? A do tego Toruń – miasto całkiem niedaleko, na dodatek które bardzo lubię. Biorę! Autor wymyślił fajną fabułę, nie mogę powiedzieć złego słowa – pomysł z napadem i stratą fartownego kuponu loteryjnego pociągnął za sobą lawinę wydarzeń. Fabuła jest nieźle zakręcona! A relacje między osobami pierwszo- i drugoplanowymi też są nieźle zbudowane. Mamy tutaj całe spektrum charakterów ludzkich – od  wzorowych wolontariuszy, którzy nagle stają przed wyborem między pozostaniem dalej czystymi moralnie, a wejściem “w strefę cienia”, przez wyrachowaną Korinę, która naciąga mężczyzn na grubą kasę, ale… robi to wszystko dla siostry, do biznesmena Bielika i jego rodziny. A oprócz tego jeszcze całkiem ciekawi bohaterowie drugoplanowi. Czyli generalizując – ma potencjał na dobrą książkę, prawda? Jest jednak jedno “ale”. Nie wiem, od kogo to zależy – autora, korektora, redaktora – ktoś jednak powinien zająć się poważnie językiem powieści. Naprawdę nie przeszkadza mi spora ilość prostych zdań pojedynczych, ale tutaj ona przygniata. Brzmi to jak “styl reporterski” – opis czynności i kropka. Poza tym nawet taki laik jak ja czuł, że coś zgrzyta od czasu do czasu. I tu już jako przykład mam konkretny cytat: Nie miała ochoty iść na lekcję, którą akurat był niemiecki z niezbyt lubianą wychowawczynią, wskutek rozmowy z panią Pawlicką. Czy mi się wydaje, czy tutaj jakby nawala składnia? Czepiam się głównie języka, bo fabuła naprawdę mi się spodobała, bohaterowie nawet też, chociaż trudno tutaj mówić o sympatii, bo większości z nich nie byłam w stanie polubić. Ale bohaterowie tutaj są dokładnie tacy, jak ludzie dookoła, więc nic w tym dziwnego, też wielu dookoła mnie nie lubię   Bardzo fajnie lektura tej książki wzbudza automatyczne pytania dotyczące życia: czym jest przyjaźń, lojalność, miłość, związek, wyrachowanie, uczciwość, moralność? Miałam problem przy ocenie, bo za fabułę i trochę za bohaterów dałabym ocenę wyższą, ale za to, że mi się źle czytało przez używanie w taki sposób języka chciałam postawić ocenę niższą. Ta więc jest wyśrodkowanym konsensusem   PS. Prośba do Wydawnictwa – uśmiecham się ślicznie i proszę o unikanie w przyszłości takich graficznych “spojlerów”, jak ta okładka. O mały włos, a można nie czytać książki, wystarczy popatrzeć PPS. Pozdrowienia z Okęcia, gdzie muszę jeszcze moment pokoczować   Niestety otoczenie raczej ujemnie wpłynęło na jakość notki :/   By Agnieszka Tatera                                    Zamieszczone w Książki, Literatura współczesna, Od Wydawnictwa Telbit, polska   12 