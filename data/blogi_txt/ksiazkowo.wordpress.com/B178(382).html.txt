paź 13 2011 “Kiedy król gubi swój kraj” Maurice Druon Wydawnictwo: Otwarte, 2011 Oprawa: twarda Liczba stron: 342 Moja ocena: 4,5/6 Ocena wciągnięcia: 4,5/6 7 tom cyklu „Królowie przeklęci” ***** Jakaż odmiana! Po wspaniałych 6 częściach ten tom wydaje się być zdecydowanie inny – w stylu, prowadzeniu narracji, operowaniu akcją. Chociaż ciągle o losach królów przeklętych, ale jednak inaczej. Ta część opisuje poczatki wojny angielsko-francuskiej (tzw. stuletniej), czasy króla Jana II Dobrego.  Walka dwóch potężnych królów ma wpływ na całą Europę. Jednakże Jan II ma – w przeciwieństwie do Edwarda – sporo problemów wewnętrznych, nie potrafi kierować państwem w taki sposób, by ono dobrze funkcjonowało. Na dodatek kompletnie nie umie prowadzić polityki wewnętrznej i zewnętrznej – z wasalami i równymi sobie. Stałe zatargi, konflikty, intrygi, Francja nie ma szczęścia do władców, oj nie! Jan II najgorętszy konflikt ma z własnym zięciem – Karolem II Złym, władcą Nawarry. W czasie, gdy król oddaje się nienawistnie zatargowi z zięciem, Francja chyli się ku upadkowi: zniszczenia wojenne, samowola feudałów i powstania chłopskie pogrążyły kraj w anarchii. Oddziały angielskie i nieopłacone kompanie najemników plądrują kraj. A na dodatek wojska francuskie ponoszą głównie porażki w starciu z angielską armią. Papież próbuje przywrócić pokój, w tym celu wysyła swojego nuncjusza - kardynała Heliasza de Talleyranda – w misję: ma negocjować warunki zawarcia pokoju francusko- angielskiego, używając do tego również cesarza rzymsko- niemieckiego. Jednakże na horyzoncie rysuje się także najdziwniejsza i najważniejsza bitwa, komu uda się ją wygrać? Ten tom od pierwszych sześciu zdecydowanie odróżnia inna narracja. Tym razem poznajemy losy bohaterów przez opowieści, które snuje kardynał w trakcie trwania swej misji. W czasie długich godzin spędzonych w lektyce opowiada on swojemu krewniakowi to, co działo się ostatnimi czasy we Francji. Oczywiście jest to jego wizja wydarzeń, okraszona komentarzami, przemyśleniami. Ta zmiana miała wpływ na całość – perspektywę widzenia wydarzeń, sposób ich przekazywania etc. Przez to ta książka zdecydowanie różni się od reszty i nie ukrywajmy – jest najsłabszą częścią całego cyklu. Ciągle jest to książka zdecydowanie dobra, jednak całość ma dużo wyższy poziom. Widać niestety, że przy ostatnim tomie zabrakło autorowi pomysłu na zakończenie i może chęci? W końcu pisał ten tom sporo lat po poprzednich, może ugiął się pod presją zachwyconych fanów i wydawnictwa? Myślę, że mogę się pokusić o małe podsumowanie mych wrażeń z lektury całego cyklu. Krótko i zwięźle: Druon stworzył majstersztyk opowieści historycznej. Tak realistyczne i wiarygodne postacie, jak rzadko. Cudownie tworzone i opisane intrygi i zatargi. No i ten smaczek opisywanych czasów, te szczegóły i szczególiki, które tworzą prawdziwą opowieść. Autor wyjątkowo dokładnie badał źródła historyczne, spędził mnóstwo czasu na przygotowaniach do pisania tego cyklu, jednak jednocześnie czarne dziury uzupełniał swoją wyobraźnią oraz dzięki niej uczynił bohaterów i wydarzenia tak ciekawymi, że nie można się oderwać od czytania. Dzięki lekturze tych siedmiu książek zdecydowanie wiem więcej o tym urywku dziejów Francji (i Anglii), no i bohaterowie są mi o wiele bardziej znani i hm… po części bliżsi. Szczerze pisząc – czuję pewną pustkę. Nie mam już na co czekać, przeczytałam całość, autor więcej nie napisze Mogę tylko szukać podobnie dobrych innych serii historycznych. Macie jakieś sugestie? Polecam cykl “Królowie przeklęci” wszystkim, którzy lubią historię lub jeszcze nie wiedzą, że mogą ją lubić. Ten cykl da radę przekonać do historii chyba największego przeciwnika! Tom 1: „Król z żelaza” Tom 2: „Zamordowana królowa” Tom 3: „Trucizna królewska” Tom 4: „Prawo mężczyzn”   Tom 5: „Wilczyca z Francji”  Tom 6: “Lew i lilie”  By Agnieszka Tatera                                    Zamieszczone w historyczna, Książki, Od Wydawnictwa Otwarte   4 