wrz 26 2012 “Saturn. Czarne obrazy z życia mężczyzn z rodziny Goya” – Jacek Dehnel Wydawnictwo: W.A.B., 2011 Oprawa: twarda Liczba stron: 272 Moja ocena: 5/6 Ocena wciągnięcia: 4,5/6 ***** Saturnismo. Czy to nie brzmi jak coś, co powinno być urocze, lekkie i powiewne? A ta właśnie nazwa oznacza ołowicę, chorobę, która prawdopodobnie doprowadziła do śmierci Francisco de Goyę oraz wszystkie jego dzieci poza jednym – Francisco Javierem. Został ojciec i syn. A potem syn syna. Kobiety w tej opowieści się nie liczą, są właściwie dodatkiem, ozdobą lub przeszkodą w realizacji planów, pętają się w tle tej historii. Bo to jest historia mężczyzn i ich relacji. Artystów i rywalizacji między nimi. Ojca, syna i wnuka, krew z krwi rodu de Goya.  (…) w którym przyszedłem na świat ja, a także sześcioro moich braci i sióstr, pożartych później przez nienasycony czas. (strona 69)  Pewnie niewielu z nas nigdy nie słyszało o Francisco Goi i jego pracach. Malarz z okresu romantyzmu, wybitny portrecista, ukochany szczególnie przez arystokratyczne dwory hiszpańskie. U Dehnela to człowiek gwałtowny, choleryk, który nie liczył się z niczym i nikim. To hulaka, który poszukuje ciągle nowych doznań, szuka nowych podniet i pomysłów na kolejne dzieła. Człowiek bardzo dbający o materialną stronę egzystencji. Jego syn – Javier, to tutaj niespełniony malarz, który może i umiejętności ma, ale brakuje mu natchnienia, pomysłów, ciągle ukryty jest w cieniu ojca. Flegmatyczny, niezdecydowany, taka – jak to mówią – „ciepła klucha”. Mniej więcej w połowie książki do tego duetu dochodzi trzeci głos – syn Javiera, Mariano. Ten z kolei mocno stoi na nogach, dba o majątek, jest rozsądny, skoncentrowany na tym, by być, bywać i zaistnieć. Trzech mężczyzn, trzy głosy, trzy punkty widzenia. Jak oni się różnią i jak skomplikowane relacje ich łączą. Francisco uważa syna za ciapę, za byle kogo, chłoptasia, co to nawet dziwki nie ochędoży, beztalencie, które istnieje niewiadomo po co. Z wnuka z kolei jest dumny, znajduje z nim wspólny język, bawią się wzajemnie. Javier uważa ojca za okrutnego rozpustnika, który za nic ma swoją żonę, a matkę Javiera. Mariano znowu to dla niego jakby obcy człowiek, różnią się tak bardzo, że właściwie nie ma między nimi kontaktu. Najmłodsza latorośl rodu z kolei zachwycona jest dziadkiem, a ojca ma za łamagę zatopionego w książkach, nie potrafiącego żyć naprawdę.  (…) myślę sobie, niech tak mówią, pies im mordę lizał, czort im w nos pierdział! (str. 54)  „Saturn” to książka, która męczy. Nie dlatego, że jest zła, wręcz odwrotnie! Autor tak doskonale odwzorował pokręcone relacje trzech mężczyzn, że czytanie o nich aż męczy, bo czytelnik odczuwa wszystko na własnej skórze. Ta opowieść ojców i synów jest opowiedziana w taki sposób, że samemu czuje się wszystko to, co dotyka bohaterów. Dehnel kolejny raz udowodnił mi, że jest zdecydowanie jednym z najlepiej rozwijających się młodych polskich pisarzy. Nie dość, że ma dar, talent literacki, który – mam nieodparte wrażenie – zdarza się coraz rzadziej w zalewie bylejakości, to jeszcze pracuje nad sobą, przygotowuje się solidnie do pisanych książek. A jaką przepiękną polszczyzną pisze! Czytanie każdej jego książki to prawdziwa uczta pod tym względem – piękno metafor, zasób słów, dopracowanie opisów, cudeńka. Bohaterowie także zawsze są stworzeni z niezmierną dbałością, są wiarygodni, tak ludzcy, jakby siedzieli w fotelu obok. Ta książka nie jest prosta i przyjemna. Nie będzie Was wciągać po same uszy i zachwycać Was cudownymi heroinami i ich ukochanymi. „Saturn” wymęczy Was, a bohaterowie i ich relacje przyprawią Was być może o ból głowy. I co z tego? W zalewie szmir ta książka to mały literacki brylant. Panie Jacku, niech Pan pisze! ©     By Agnieszka Tatera                                    Zamieszczone w Książki, Literatura współczesna, polska, Posiadana od wieków    Tagged dehnel, goya, malarz, ojciec, relacje, rodzina, saturn, syn   10 