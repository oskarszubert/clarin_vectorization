sty 5 2011 Część druga, czyli podsumowanie “książkowe” (2010) Zerknęłam do podsumowania roku 2009 (TUTAJ) i widzę, że trochę się zmieniło. Do rzeczy jednak! W 2010 roku przeczytałam 136 książek i uważam to za dobry wynik. W roku 2009 przeczytałam aż 234 książki, ale był to rok wyjątkowy pod względem ilości czasu wolnego. A poza tym – jak wiecie, większą część roku spędziłam w Macedonii, gdzie miałam na głowie rzeczy inne, niż czytanie książek, szczególnie na początek. Pierwsze miesiące to porażka wręcz – czytałam od 1 do 5 książek. Potem zaczęło się robić lepiej czytelniczo, jednak mniej intensywnie pod względem różnorodności spędzania czasu wolnego, więc o tym, czy to dobrze, czy źle można byłoby dyskutować   Przeczytałam 78 własnych książek, jednakże aż 59 z nich to były książki do recenzji, więc z “zapasów” dałam radę przeczytać tylko 19 książek. Mało, postaram się poprawić w tym roku. Przeczytałam też 10 książek wypożyczonych z bibliotek, 12 pożyczonych od znajomych i 30 uzyskanych dzięki akcji Kolejkowo. W trakcie wyjazdu dałam radę przeczytać (mimo tego, że na ekranie komputeraz) 6 hm… nie tyle e-booków (bo ten był chyba jeden), co wersji elektronicznych książek do recenzji. Dzięki obecności American Corner w Skopje udało mi się też przeczytać 6 książek po angielsku. Wśród przeczytanych książek 36 zostało napisanych przez polskich autorów, a aż 100 przez obcokrajowców. I tutaj widzę więc pole do poprawy, chociaż najgorzej nie jest, bo jest to jednak 26%. Z przeczytanych książek sześć było napisane przez grupy autorów lub autorów nieznanych. Z pozostałych 130 książek 69 napisali mężczyźni, a 61 kobiety. Bilans pod tym względem jest więc bardzo przyzwoity   W odróżnieniu od poprzedniego roku, w roku 2010 dałam aż 14 szóstek! Chyba rekord. Do tego dochodzi jeszcze 10 ocen 5,5, więc wygląda na to, że albo coraz łatwiej mnie zachwycić, albo czytam coraz lepiej docierające do mnie książki   Nie dałam żadnej oceny 1 i 1,5, a tylko dwie oceny 2. Ku mojemu zaskoczeniu wychodzi na to, że najwięcej dałam ocen 5 – aż 42 książki zasłużyły na taką ocenę! Uśredniając przeciętna z ocen, to 4,68, więc rok uważam za bardzo udany   Tym bardziej, że przerwałam czytanie tylko 3 książek (a przynajmniej tyle zapisałam sobie w notatniku). Dwie książki najniżej przeze mnie ocenione to: “Dom: Droga ucieczki jest w Tobie” (Dekker Ted, Peretti Frank E.) oraz “Malowany welon” (Maugham W. Somerset). Za to najwyżej ocenione były te książki: - “Mężczyźni, którzy nienawidzą kobiet” (Larsson Stieg) – recenzja TUTAJ. - “Sonnenschein” (Drndić Daša) – recenzja TUTAJ. - “Chicago” (al-Aswani Ala) – recenzja TUTAJ. - “Toast za przodków” (Górecki Wojciech) – recenzja TUTAJ. - “Pustynna Włócznia: Księga I” (Brett Peter V.) – recenzja TUTAJ. - “Siostra mojego serca” (Divakaruni Chitra Banerjee) – recenzja TUTAJ. - “Tysiąc wspaniałych słońc” (Hosseini Khaled) – recenzji niestety nie ma (jeszcze?). - “Błękitnooki chłopiec” (Harris Joanne) – recenzja TUTAJ. - “Planeta Kaukaz” (Górecki Wojciech) – recenzja TUTAJ. - “Anna Karenina” (Tołstoj Lew) – recenzja mam nadzieję już niebawem. - “Mgły Avalonu” (Zimmer Bradley Marion Eleanor) – recenzja TUTAJ. - “Dożywocie” (Kisiel Marta) – recenzja TUTAJ, a post scriptum TUTAJ. - “Czarne słońce” (Redmond Patrick) – recenzja mam nadzieję również niebawem. - “Nadzieja umiera ostatnia: Wyprawa w przeszłość” (Birenbaum Halina) – recenzji nie ma, ale mam nadzieję, że będzie. Chciałam też przyznać kilka wyróżnień: - Cykl Ziemiomorze (wiem, zaczęłam czytanie w 2009 roku, ale skończyłam w 2010) – za mądrość, cudownie skonstruowane postaci, za minimalizm ekspresji niosący ogromną ilość wartości, materiałów do przemyśleń. - “Królewski skrytobójca” (Hobb Robin) – za bardzo interesujący świat, bohaterów i cudownie opisany światek intryg dworskich (TUTAJ) - “Ogród wiecznej wiosny” (López Barrio Cristina) – za cudowny realizm magiczny   (TUTAJ) - “Hamida z zaułka Midakk” (Mahfūz Najīb) – za niesamowicie ciekawych bohaterów (TUTAJ) - “Tysiąc wspaniałych słońc” (Hosseini Khaled) oraz “Siostra mojego serca” (Divakaruni Chitra Banerjee) – za całokształt oraz ogrom uczuć, które we mnie wzbudziły. - “Cukiernia Pod Amorem: Tom 1: Zajezierscy” (Gutowska-Adamczyk Małgorzata) – za świetną atmosferę, ciekawy pomysł i naprawdę fajne wykonanie. - “Dziewczyna z pomarańczami” (Gaarder Jostein) – za to, że siedząc w pociągu uśmiechałam się, a za chwilę musiałam siłą powstrzymywać się od płaczu. - “Gracze” (Obara Karina) – za niesamowity pomysł i studium psychiki ludzkiej (TUTAJ) - “Dożywocie” (Kisiel Marta) – za najsympatyczniejszych bohaterów na świecie i za moje ukochane Licho! No i za to, że przy czytaniu tej książki wyrobiłam normę śmiechu i chichotów na kilka miesięcy z góry   - “Eon: Powrót Lustrzanego Smoka” (Goodman Alison) – za interesujący pomysł i smoki (TUTAJ). Krótko mówiąc: to był bardzo dobry rok pod względem przeczytanych książek! I niechże rok aktualny będzie taki sam! PS. A Jeżeli jakimś cudem kogoś naprawdę interesowałaby pełna lista przeczytanych przeze mnie książek, to można ją znaleźć TUTAJ.   By Agnieszka Tatera                                    Zamieszczone w Książki, Ogólne   19 