sty 5 2012 Część druga, czyli podsumowanie „książkowe” (2010) Ostrzegam – będą statystyki, więc ci, którzy ich nie lubią, niech się poczują zwolnieni z przeczytania tego tekstu   Ja statystyki lubię robić, uważam je za fajny aspekt dodatkowy związany z przeczytanymi książkami, widzę w nich sens i nie żal mi na nie czasu (to tak a propos ewentualnych komentarzy o bezsensie ich robienia   ). Niczego mi nie zabierają, wręcz odwrotnie. I to mówi osoba, która wszelakich przedmiotów matematyczno-statystyczno-fizyczno-chemicznych w szkole bardzo nie lubiła   W roku 2011 przeczytałam 201 książek, czyli więcej niż w poprzednim roku, ale mniej niż w 2009. Wynik mnie satysfakcjonuje, jest całkiem niezły jak na moje ubiegłoroczne możliwości i ilości czasu wolnego. Chociaż pewnie mogłoby być więcej, gdybym mniej czasu przebimbała przed ekranem komputera Ten rok zapowiada raczej zmiany w trybie mego życia, więc planów nie robię, pewnie czytania będzie jednak mniej. Przeczytałam 155 książek własnych, wśród których 137 to były książki do recenzji, a tylko 18 pochodziło z “zakurzątek” czekających na moich półkach. Proporcja jest więc zdecydowanie gorsza, niż w ubiegłym roku, ale pod koniec roku zanotowałam zmiany. Ciekawe, czy rok 2012 przyniesie w końcu zmiany w tej proporcji czytanych książek, zobaczymy! Przeczytałam też 9 książek z biblioteki, 17 z akcji Kolejkowo, 12 pożyczonych oraz 8 książek w ramach recenzji wewnętrznych. 7 z książek do recenzji wewnętrznej było książkami w języku angielskim. 12 z przeczytanych książek to e-booki. Zapewne w tym roku zwiększy się ich ilość, z prostej przyczyny posiadania Kindelka. Chociaż zaległości zawalające półki mogą też powodować, że na razie będę czytała dużo papierowych książek. Wśród książek przeczytanch w 2011 roku królują ciągle autorzy zagraniczni – 142 książki. Książek napisanych przez polskich autorów jest 59, czyli 29%, właściwie prawie 1/3 wszystkich czytanych książek. Z przeczytanych książek 9 było napisane przez grupy autorów. Z pozostałych 192 książek 91 napisali mężczyźni, a 101 kobiety. Bilans pod tym względem jest więc bardzo przyzwoity  Pokusiłam się też o zrobienie rocznych statystyk podobnych do tych, które robiłam co miesiąc. Wyszło mi na to, że średnia ocena przeczytanych  w tym roku książek to 4,7, czyli właściwie bardzo dobra. Łącznie przeczytałam 64 142 strony. Przeciętna książka przeze mnie czytana miała 319 strony. Średnio czytałam 17 książek miesięcznie, co raczej nie pozostanie normą, myślę, że ich ilość spadnie prędzej czy później. W roku 2011 dałam aż 18 szóstek! W ubiegłym roku były o 4 mniej, jednak przeczytanych książek było kilkadziesiąt mniej, czyli statystycznie wychodzi na to, że w roku 2011 wystawiałam je jednak rzadziej. Do tego dochodzi jeszcze aż 27 ocen 5,5, więc wygląda na to, że albo coraz łatwiej mnie zachwycić, albo czytam coraz lepiej docierające do mnie książki  Nie dałam żadnej oceny 1 i 1,5, a tylko jedną ocenę 2. Ku mojemu zaskoczeniu wychodzi na to, że najwięcej dałam ocen 5 – aż 61 książek zasłużyło na taką ocenę! Przerwałam czytanie tylko 6 książek (a przynajmniej tyle zapisałam sobie w notatniku). Gnioty roku? Z książek niedoczytanych na czoło wysuwa się książka “Droga ślepców” – bezczelne zerżnięcie pomysłu od McCarthy’ego, byki gramatyczne, ortograficzne, stylistyczne, czytanie wzbudzało zgrzytanie zębami, więc przerwałam je na stronie 44. Najgorzej – z tych doczytanych do końca – oceniłam książkę “Judasz całował wspaniale” , kompletnie jej też nie pamiętam, co świadczy o tym, że faktycznie nie było warto jej czytać   Zaraz za nią uplasowała się książka “Rok magicznego myślenia”. Hity roku? Najwyżej oceniałam następujące książki: - “Złodziejka książek” -  za narratora, styl, bohaterów, oszczędną formę i wielkość przekazu! - “Dzisiaj narysujemy śmierć” - nie jest to pierwsze źródło informacji na ten temat, z którego miałam okazję korzystać, ale najbardziej bezpośrednie i obnażające okrucieństwo tego czasu. Jednym słowem: wstrząsające! - “Niepełni” - skończyłam czytanie książki zaryczana, zasmakrana. Świetna fabuła, dziwni, niesamowici, bohaterowie, emocje aż buzują. Mimo drobnych mankamentów nie mogłam ocenić tej książki inaczej. - “Kot alchemika” - w przypadku tego autora nie mogę być obiektywna i tyle!   A już bardziej serio – uwielbiam jego kreatywność, fantazję, plastyczny język, którym tak doskonale maluje przed nami poszczególne sceny w każdej z książek, zabawę słowami, słowotwórstwo. Ta część jest bardziej mroczna, ale i tak fascynująca. - “Ksiądz Rafał” i jego druga część – “Ksiądz Rafał. Niespokojne czasy” - nie jestem obiektywna w sprawie tych dwóch książek Macieja Grabskiego   Cudowna, idealistyczna, pozytywna, ciepła, mądra opowieść o ludziach i życiu. Czyta się niesamowicie, chwyta za serce. - “Sorry” - za pomysł, za wykonanie, za doprowadzenie mnie prawie do obłędu kiedy musiałam odłożyć książkę, za niezmiernie zakręconą fabułę, za koncentrację z którą czytałam, brawo! - “Zawsze przy mnie stój” - niesamowita historia ludzi i aniołów, świetna odskocznia od anielskich romansów paranormalnych i aniołów zniszczenia, tutaj anioły są aniołami stróżami, ale jak świetnie jest to zbudowane i opisane! Bardzo ciekawa i przejmująca książka. - “Fioletowy hibiskus” - niczego w tej książce nie było zbyt wiele lub zbyt mało, świetnie wyważona, oszczędna w stylu opowieść o miłości i nienawiści, kacie i ofiarach, rodzinie, sytuacji w Nigerii. - “Ród Aszura” - kolejna świetna książka tego autora. Już “Hamida…” była urzekająca, a “Ród Aszura” jest wręcz baśniowy Mahfuz cudnie maluje słowem, operuje pięknym językiem, tworzy tak ciekawych bohaterów. A na dodatek taka saga rodzinna to dodatkowa przyjemność, brawo! - “Paranormalność” - jest świetna jak na swoją klasę, czyli lekką rozrywkę głównie dla młodzieży. Lekko gapiowata, bardzo “dziewczyńska” główna bohaterka, mnóstwo paranormalnych stworów, złe elfy, zakochanie, walka i życie, czyli recepta na sukces   Wszystkie “Szeptem” się umywają do “Paranormalności”. - ”EONA. Ostatni lord Smocze Oko” - świetna kontynuacja i zamknięcie. Bardzo inspirujące fantasy wzorowane kulturach starożytnych Chin i Japonii, ale mocno rozbudowane o nowe wątki. Dobrze napisane, wciągające tak, że miejscami wstrzymywałam dech, bardzo różnorodne. Pani Goodman ma we mnie wierną fankę. - “Saga Sigrun” - bardzo mi się ta książka podobała. Owszem, wkurzało mnie, ze na początku było aż tyle opisów ich wspaniałego seksu   Ale z czasem ta ilość zmniejszała się, a przebijały opowieści o codziennym życiu dumnego rodu północnej Norwegii. Świetne opisy życia codziennego Wikingów, ich wypraw politycznych i w celu zdobycia wszelkiego dobra. A wszystko to przedstawione z punktu widzenia kobiety, matki, żony. Może i jest to dla innych marny harlekin, ale dla mnie to bardzo dobra książka. - “Żyjący z wilkami” - świetna książka! A właściwie nie tyle książka, co niesamowita historia człowieka, który pokochał wilki tak bardzo, że wręcz stał się jednym z nich. To znowu zaowocowało, że prawie zapomniał, jak to jest być człowiekiem i sprowadził na siebie kłopoty. Świetne opisy wilków, ich życia, funkcjonowania, zasad społecznych, współbytowania z człowiekiem etc. Zdecydowanie polecam! - ”The Land of Decoration” - ufff… dawno nie czytałam takiej książki, świeżej przewrotnej, zadającej masę pytań, ciągle “drażniącej nerw” czytelnika, nie dającej spokoju! Mam mętlik w głowie, nie wiem sama, co o niej myśleć. Religijne dziecko narzędziem Boga, twórcą cudów? Każdy cud ma dwa końce i zawsze dobro ma złe konsekwencje? Czym jest dobro, a czym zło? A Bóg i diabeł? - “Ty” - Co ten autor robi z czytelnikiem! Zdecydowanie nas nie oszczędza, jest książki są szalone, zagmatwane, wieloznaczne, przejmujące, a momentami wręcz walące w splot słoneczny. Unikatowy styl, Drvenkar ma talent. - “Uśmiechy Bombaju” - książka książką (chociaż jest świetna!), ale to przesłanie! Młody mężczyzna z miłości do odrzuconych dzieci zrobił w ciągu kilku lat więcej niż inni przez całe życie. Niesamowita lektura, polecam z całego serca! - “Święta z kardynałem” aka “Boże Narodzenie w Lost River” - nie wiem, czy to przez to, że skończyłam ją czytać w Wigilię, czy przez ten zalew dobroci i człowieczeństwa, w każdym razie dostaje najwyższą notę Cudowna, bajkowa opowieść o dobru, wspieraniu się i wspólnoście, cacuszko! - “Dallas ’63″ – kiedyś miałam okazję przeczytać kilka horrorów jego autorstwa, potem była dłuuuga przerwa, a teraz ta książka. Jest świetna i właściwie tyle powinno wystarczyć. Opisami amerykańskiej prowincji z dawnych lat King podbił me serce! Bardzo dobra książka, oprócz może ostatnich 10 stron, które mi jakoś nie pasują, ale co to jest 10 przyzwoitych stron na 850 świetnych   Wyróżnienia: - “Droga” – za to, że została w mej głowie na długie lata, może na zawsze… - trylogia “1Q84″ – za niesamowitą wobraźnię i styl, który tak lubię! - cykl “Królowie przeklęci” – za ukazanie historii, która może być tak pasjonująca, że nie idzie się od tych książek oderwać   - “Dżozef” – za jedną z najbardziej zakręconych opowieści, jakie w życiu czytałam. - “Pompa nr 6 i inne opowiadania; Nakręcana dziewczyna” – za wyobraźnię autora i jego wizję przyszłości. Krótko mówiąc: to był bardzo dobry rok pod względem przeczytanych książek! I niechże rok aktualny będzie taki sam! Uffff… Strasznie to wszystko wyszło długie! Jeżeli ktoś doczytał do końca, to gratuluję i dziękuję   A ja idę w końcu od komputera!   By Agnieszka Tatera                                    Zamieszczone w Książki, Podsumowanie   29 