wrz 19 2011 “Srebrna gałąź” Rosemary Sutcliff Wydawnictwo: Telbit, 2011 Oprawa: twarda Liczba stron: 262 Moja ocena: 4,5/6 Ocena wciągnięcia: 5/6 2 tom cyklu „Orzeł” ***** Brytania, odległa rzymska prowincja. Tak odległa od serca cesarstwa, że wydaje sie być zapomniania i żyć własnym życiem. Rządzi nią cesarz Karauzjusz, przy boku którego stoi zaufany Allektus. Głównymi bohaterami tej części są dwaj młodzieńcy połączeni dalekim więzem pokrewieństwa, których los rzucił do tego samego garnizonu – Flawiusz i Justyn, legionista i chirurg. To przed nimi staje wyzwanie – wykryli spisek na życie cesarza, jak mu zapobiec? Po bezskutecznej próbie zostają zesłani na mało ważny posterunek, daleko od centrum władzy. Jednak przychodzi im grać ważną rolę w dalszych wydarzeniach – walczyć o to, by Brytania pozostała rzymską prowincją, walczyć dla prawowitego władcy i w imię lojalności. Czy podołają? Na młodzieńców czeka wiele wyzwań, zasadzek i problemów do rozwiązania. Wiele czasu spędzają w drodze, wykonując swe zdania, zbierając popleczników. Spotkają wiele osób, które im pomogą, ale również sporo tych, które im źle życzą. Czy tak młodzi chłopcy są w stanie podołać ciężarowi ratowania całej prowincji? W tej części autorka zapewniła czytelnikom więcej akcji, zmian sytuacyjnych, ale także bardzo dobre studium dojrzewania. Już w pierwszym tomie ukazane było w ciekawy sposób dorastanie młodego Marka Akwili. W tym tomie bohaterowie muszą przejść próby żelaza i ognia, polegać na sobie całkowicie, ufać, że zawsze będą się wspierać. Hartują się jak stal – w ogniu walk, spisków, rozgrywek o władzę. Sutcliff tworzy bardzo dobre powieści dla młodzieży – wyważone (gdzie Rzymianie i plemiona lokalne ukazane są w podobny sposób, bez górowania jednych nad drugimi), z przekonującymi bohaterami, których rozwój bardzo jest widoczny w trakcie czytania książki i którzy mogą być dobrymi przykładami dla każdego. Bo mimo wątpliwości, strachu, braku doświadczenia, ciągle prą do celu, są lojalni i wierni swym ideałom. Jest tu już więcej krwi i napadów, niż w pierwszym tomie, ale i tak książka ta nie umywa się do “typowych” książek ukazujacych się teraz, pełnych seksu, krwi, morderstw. Bardzo dobrze nadaje się nawet dla młodszej młodzieży. “Srebrna gałąź” to książka, która bardzo interesującą akcją stawia pytania na temat lojalności, wierności sobie, przyjaźni, wyborów (czasami typu: co jest większym, a co mniejszym złem), współpracy, wspierania się wzajemnie. Dużo tutaj dobrych przykładów dla starszych dzieci i młodzieży, które są jednak przekazane we wciągający i bardzo ciekawy sposób. Ponownie musze pochwalić wydawnictwo – twarda oprawa, bardzo ciekawa okładka, książka jest szyta, więc nie ma obawy a propos rozklejania. A w środku możecie znaleźć mnóstwo grafik ilustrujących akcję, które naprawdę fajnie zdobią książkę. Oby więcej takich wydań! Polecam starszym dzieciom, młodzieży, a także dorosłym zainteresowanym tematyką Brytanii jako prowincji rzymskiej. Tom 1 – “Dziewiąty Legion” – recenzja.  By Agnieszka Tatera                                    Zamieszczone w Dziecięca / Młodzieżowa, historyczna, Książki, Od Wydawnictwa Telbit   7 