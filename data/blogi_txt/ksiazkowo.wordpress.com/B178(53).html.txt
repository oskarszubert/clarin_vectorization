gru 21 2009 “Blondynka na Kubie: Na tropach prawdy Ernesta Che Guevary” Beata Pawlikowska Wydawnictwo: National Geographic 2006 oprawa: twarda ilość stron: 239 moja ocena: 5 Seria wydawnicza: Na Krańce Świata Było to moje pierwsze spotkanie z książkami słynnej poniekąd Blondynki. Całkiem udane spotkanie   O Kubie, Fidelu Castro i słynnym Che krążą legendy, a Beata Pawlikowska wyrusza ich śladem, poznając na własnej skórze prawdziwy smak tropikalnej wyspy i obserwując, jak życie zmienia wspaniałe rewolucyjne ideały. Przed przeczytaniem tej pozycji posiadałam już jakąś wiedzę o Kubie, zapewne większą, niż statystyczny Polak, ale też daleką od chociażby niskiego stopnia eksperta   Teraz wiem więcej, nie duuużo więcej, ale zdobyłam nową wiedzę. A na dodatek podaną w ciekawej formie. Nie jest to zdecydowanie literatura “ekspercka”, dla podróżników zapewne może być polecona tylko jako literatura dodatkowa, ale dla przeciętnego człowieka jest to interesująca pozycja, pozwalająca poznać wiele ciekawostek dotyczących geografii, polityki, stosunków społecznych, kulinariów, muzyki, historii, przyrody, języka. A to wszystko okraszone zdjęciami cudnej urody i zabawnymi rysuneczkami autorstwa pani Pawlikowskiej. Autorka próbuje rozszyfrować otoczonego legendą Ernesta Che Guevarę, znanego rewolucjonistę, którego historia jest nierozerwalnie związana z Kubą. Stara się dotrzeć do prawdy na jego temat (czy jest to w ogóle możliwe?) – czy to poprzez rozmowy z mieszkańcami miast i wsi, czy to przez czytanie jego pamiętników, czy przez różne obserwacje. A my podążamy jej śladem, obserwując jej zmagania i zapoznając się z wnioskami. W swej podróży spotyka ona oczywiście wielu ludzi, o ktróych możemy – z różnych przyczyn – przeczytać w jej książce. Jednym z nich jest Flegmatyczny Anglik, z którym podróżuje przez dłuższy czas i którego niesamowity Cockney powoduje wiele problemów komunikacyjnych, ale również dostarcza wielu zabawnych momentów. Jest też Szalony Hiszpan, którego umiejętności kierowania samochodem doprowadzają autorkę i Flegmatycznego Anglika prawie do zawału   Ale przede wszystkim są miejscowi,  dzięki kontaktom z którymi może się ona dowiedzieć, jak to jest, że: Nie ma tu niczego, a jednak jest wszystko. Nie ma lekarstw, ale wszyscy są zdrowi. Nie ma żywności, ale nikt nie głoduje. Nie  ma pieniędzy, ale wszyscy są zamożni. Brakuje swobód obywatelskich, ale nie ma żebraków ani bezdomnych dzieci na ulicach. Każdy obywatel dostaje w pracy darmowy obiad. Każde dziecko dostaje w szkole dwa posiłki. A ludzie tak namiętnie oddają się muzyce, jak nigdzie indziej na świecie. Przyznam jednak, że największą przyjemność sprawiało mi oglądanie zdjęć. Ja mam lekkiego fioła na punkcie fotografowania i bardzo lubię oglądać dobre zdjęcia. A w tej książce jest ich wiele. Pięknie dobrane kadry, urokliwe światło, cudne kolory. Ech… zdecydowanie dzięki tej książce – zarówno opisom, jak i zdjęciom – zachciało mi się zdecydowanie odwiedzić ten kraj. Może kiedyś… PS Wszystkie fotografie pochodzą ze strony internetowej autorki.   By Agnieszka Tatera                                    Zamieszczone w Literatura popularnonaukowa   0 