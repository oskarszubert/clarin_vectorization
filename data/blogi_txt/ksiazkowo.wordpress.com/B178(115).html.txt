wrz 18 2010 “Zmory Alaizabel” Chris Wooding Wydawnictwo: Amber, 2002 Oprawa: miękka Ilość stron: 256 Moja ocena: 4,5/6 Ocena wciągnięcia: 5/6 ***** Londyn, czas nieokreślony. Londyn powojenny. Wydawałoby się, że ludzie będą odbudowywać swe życie z gruzów. Tak jest, ale nie do końca, jest coś, co im w tym przeszkadza. Bo Londyn stał się miastem zmor, które po zmroku rządzą jego ulicami, szczególnie w uboższej części miasta. A wraz z nimi pojawiły się wilki. Zmory gnębią ludzi od wielu lat i to tak bardzo, że władze postanowiły płacić olbrzymie sumy tzw. łowcom zmor. Jednym z łowców jest 17-letni Thaniel, syn legendarnego łowcy, a współpracownik Cathaline. Są oni świetni w swoim fachu, mieszkają razem, wymieniają się doświadczeniami, Cathaline jest jego mentorką i dobrą przyjaciółką. Pewnej nocy Thaniel wyrusza na polowanie. Nie udaje mu się zabić zmory, jednakże znajduje przerażoną dziewczynę, mniej więcej w swoim wieku. Zabiera ją do domu i postanawia wyjaśnić jej sprawę. Okazuje się, że jest to Alaizabel Cray, dziewczyna opętana przez duszę zmarłej Thatch. Dlaczego trafiła ona do jej ciała? O co w tym wszystkim chodzi? Kto popełnia morderstwa, które na mapie Londynu układają się w dziwny wzór? Co oznacza tatuaż na ciele Alaizabel? Skąd biorą się zmory i jak można się ich pozbyć? Komu zależy na chaosie i zniszczeniu? Wątki toczą się jednocześnie. Z jednej strony poznajemy losy łowców i Alaizabel, z drugiej policji rozwiązującej sprawy morderstw, z trzeciej bohaterów negatywnych oraz pobocznych. Poznajemy też ponury Londyn, podziały społeczne tego miasta, relacje międzyludzkie. Możemy zagłębić się w dusze głównych bohaterów, poznać pragnienie miłości, które tkwi w Thanielu, jego rozwój wewnętrzny, rozterki Alaizabel. Nastolatkowie, blisko dorosłości czy młodzi dorośli, dojrzali do prawdziwego uczucia? Autor ma fantastyczną wyobraźnię, stworzył niesamowite stwory oraz mroczną atmosferę, gęstą od zagrożenia. Świetnie stworzony finał książki, wyraziście i barwnie. Akcja jest wartka, napięcie dobrze rozłożone. Najciekawsze jest jednak przesłanie finału, związane ze strachem, naszymi uczynkami i marzeniami i tym, jak one wpływają na świat dookoła nas. Jak na tak młodego autora to książka jest bardzo dobrze napisana i dopracowana.  Ciekawa pozycja, dobrze przy niej spędzić te 2-3 godzinki w trakcie jesiennego popołudnia. Polecam!   By Agnieszka Tatera                                    Zamieszczone w Fantastyka 6 