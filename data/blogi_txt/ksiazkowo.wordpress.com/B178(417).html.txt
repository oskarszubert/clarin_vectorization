lis 22 2011 “Wielki Bazar. Złoto Brayana” Peter V. Brett Wydawnictwo: Fabryka Słów, 2011 Oprawa: miękka Liczba stron: 210 Moja ocena: 4,5/6 Ocena wciągnięcia: 4,5/6 ***** Peter V. Brett zaliczany jest do tych autorów, którzy zadebiutowali szybko i bardzo spektakularnie. Jego cykl o “Malowanym człowieku” zyskał rzesze fanów, którzy niecierpliwie oczekują nowych książek tego autora, a specjaliści orzekli Bretta jednym z najbardziej obiecujących autorów. I ja należę do tych zachwyconych, niektórzy z Was zapewne pamiętają moje recenzje pełne wykrzyników. “Wielki Bazar. Złoto Brayana” to gratka właściwie tylko dla fanów tego autora. Chociaż on sam uważa, że można i od niej zacząć przygodę z jego książkami, to ja myślę, że jednak lepiej jest najpierw poznać całość, a potem (najlepiej krótko potem) sięgnąć po dodatek. Dlaczego określam tę książkę mianem dodatku? Zawiera ona kilka bardzo różnych tekstów. Mamy tutaj dwie sceny, które zostały odrzucone w trakcie powstawania cyklu. Pierwsza opisuje dzieciństwo Arlena, jego pragnienie sprawdzenia tego, co kryje się “za zakrętem”, i tego, by niszczyć demony. Druga scena dotyczy konfliktu Leeshy z Brianne, a właściwie tego, co wydarzyło się, gdy na scenę wkroczył maltretujący mąż i ojciec. Czyta się je dobrze (szczególnie drugą), ale właśnie dlatego, że są to sceny z książek, to dobrze jest czytać ten dodatek krótko po całości, żeby jeszcze dobrze pamiętać sceny, o które chodzi. Ewentualnie zawsze można sprawdzić w książce… Mamy też dwa słowniki – słownik języka krasjańskiego, który dla czytelnika już po lekturze książek jest niezbyt przydatny oraz grymuar runiczny, w którym znajdziemy rysunki run i ich opisy. A także opisy demonów, na które dany run działa, przez co ten słowniczek czyta się z ciekawością. Jednak w całości publikacji przykuwają uwagę dwa opowiadania dziejące się w świecie Arlena. Pierwsza – “Wielki Bazar” – opowiada o wyprawie Par’china do zniszczonej wsi, która przed inwazją znana była z wyrobów garncarskich. Na bohatera czeka tam pewna niespodzianka, dzięki której wzrasta jego rozeznanie w świecie demonów. Po powrocie do Wielkiego Bazaru splot różnorakich okoliczności owocuje tym, że uzyskuję on kopię mapy do Słońca Anocha, a co mu to da, to wszyscy fani już wiedzą. Drugie opowiadanie – “Złoto Brayana” – jest moim zdaniem najlepszym tekstem w całym zestawieniu. Ukazuje fragment z młodości Arlena. Młodzieniec został właśnie początkującym posłańcem, ma odbyć swoją pierwszą misję przy boku jednego z doświadczonych pracowników. Mają przewieźć wóz pełen piorunowych patyczków na sam szczyt jednej ze złotonośnych gór. A w drodze czeka na niego naprawdę wiele przygód.   Brett pokazał, że radzi sobie i z krótkimi formami, jednak jego silną stroną pozostaną powieści. To jest zdecydowanie dobry autor, który potrafi stworzyć arcyciekawy świat, bardzo zróżnicowany, a do tego zasiedlony interesującymi bohaterami. Ale i z opowiadaniami sobie poradził bez problemu. Jednakże ten zbiór ciągle pozostanie tylko dodatkiem do całości, a ja już niecierpliwie czekam na kolejną powieść tego autora… w przyszłym roku? Zobaczymy! Polecam zdecydowanie wszystkim fanom tego cyklu! © Agnieszka Tatera    By Agnieszka Tatera                                    Zamieszczone w Fantastyka, Fantasy, Książki, Od Fabryki Słów   6 