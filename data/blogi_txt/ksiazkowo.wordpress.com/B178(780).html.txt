wrz 19 2013 “Riddick” i “Diana” – co je łączy? Ostatnio miałam okazję obejrzeć obydwa te filmy. Jeżeli je kojarzycie, to pewnie grubo się zastanawiacie, co też je, do diabła, łączy?! “Riddick” to jedno wielkie mordobicie, czyli typowa hollywoodzka rozrywka. Dobre dla osób rozmiłowanych w kosmosie, obcych planetach, potworach i twardych bohaterach rozwalających wszystkich praktycznie w pojedynkę. Dużo akcji, mało treści. Jeżeli macie ochotę na niewymagającą myślenia rozrywkę lub lubicie tego typu filmy – jest on dla Was. W innym przypadku omijajcie tę produkcję szerokim łukiem. Zastanawiacie się pewnie, dlaczego ja się na niego wybrałam? Otrzymałam bilety na seans w wersji 4DX i bardzo byłam tych efektów ciekawa. Wyjaśnienie tego, czym jest ta technologia znajdziecie TUTAJ. Generalizując – angażuje wiele zmysłów. W trakcie oglądania można poczuć zapach, wiatr, błyski światła, ruszają się fotele, sprężone powietrze udaje przelatujące koło ucha pociski itd. Idealne do filmów akcji i bajek. Z jednym “ale”. Dwugodzinny film, to trochę długo na takie atrakcje. Szczególnie w momencie, gdy fotele nie są wyposażone w pasy, a czasami tak trzęsie, że zamiast skupiać się na filmie, to skupiałam się na tym, by z fotela nie spaść. Może być ciekawe w bajkach dla dzieci i krótszych filmach. Planuję to jeszcze kiedyś przetestować.  O filmie “Diana” zapewne wszyscy słyszeli. Podtytuł – “jakiej jeszcze nie znacie” – mówi właściwie wszystko. Zaserwowano nam tu historię kobiety, która do bólu pragnie miłości i wolności. Normalnego związku. Kobietę zaszczutą przez media i nienawidzącą sztywnych reguł. Zwykłą babkę, może trochę rozpieszczoną możliwościami, jakie oferuje jej życie. Właściwie cały czas czułam, że kibicuję jej dążeniu do szczęścia i podejmowaniu własnych wyborów. Jednak znowu mam “ale”. Ten film jest bardzo słaby! Kiepsko zrobiony, źle zagrany, cienki i tyle. Było na tyle źle, że ludzie komentowali na głos i wybuchali śmiechem w momentach, które nie były przewidziane jako śmieszne. Ja rozumiem, że zapewne każda sekunda była konsultowana z gwardią prawników i “pijarowców”, ale bez przesady! Mając takie możliwości manewru zrobić takiego gniota? Trzeba być uzdolnionym! Jeżeli dalej zastanawiacie się, co je łączy, to mówię wprost: moim zdaniem nie warto ich oglądać. Nie warto wydawać kasy na takie gnioty. Jak chcecie obejrzeć coś dobrego, to idźcie na “Przeszłość”. A te oglądajcie tylko wtedy, jeżeli kręcą Was gatunek lub tematyka. Sprawdzone. Straciłam na nich kilka godzin życia     By Agnieszka Tatera                                    Zamieszczone w Film    Tagged diana, riddick   13 