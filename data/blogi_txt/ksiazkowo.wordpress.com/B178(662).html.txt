lut 11 2013 Cuda z internetu, zakładek czar Czym zakładacie książki przy czytaniu? Czy jest to pierwsza lepsza rzecz, jaką znajdziecie pod ręką? Bilet, paragon, papierek po cukierku? A może zaginacie rogi? Osoby ze świetną pamięcią pewnie są w stanie zapamiętać stronę, na której skończyły czytanie. A może zbieracie zakładki? Macie kolekcje stylistyczne czy tematyczne? Bazujecie na zakładkach dołączanych aktualnie do większości książek czy też kupujecie specjalne wersje? A może wręcz zamawiacie ich wykonanie u uzdolnionych plastycznie osób?  Ja przez długie lata po barbarzyńsku odkładałam książkę otwartą grzbietem do góry (o ile odchodziłam na niedługą chwilę) lub zaginałam rogi. Kiedyś książka nie była dla mnie świętością ani trochę. Lubiłam je czytać, ale nie ruszały mnie jako obiekt. Dopiero kilka lat temu dopadło mnie “zwichrowanie” w tej kwestii i wpadłam w skrajność. Czytałam tak, że ledwo odchylałam kartki (żeby przypadkiem grzbiet się nie pofalował), dbałam o książki bardziej niż o siebie samą. Wtedy też zaczęłam maniacko zbierać zakładki. Nie kupowałam ich jakoś namiętnie, ale trafiały do mnie w ilościach całkiem sporych. Część kolekcji zresztą zaprezentowałam już TUTAJ. Teraz powoli wracam do momentu, gdy książkę traktuję jako trochę ważniejszy dla mnie przedmiot, a nie świętość. Nie daję się zwariować, nie mam w końcu w domu białych kruków (no, może poza jedną książką). Kocham je, ale nie stawiam ich na piedestale. Co nie zmienia faktu, że uwielbiam piękne zakładki. I stąd mój dzisiejszy wpis. Natknęłam się ostatnimi czasy na różne cudeńka i postanowiłam je tu wrzucić. A przy okazji sprawdzić, czy i Wy dzielicie mą małą fascynację zakładkami, czy raczej podchodzicie do tego czysto praktycznie. Bo przecież może tylko sama książka jest ważna, a nie to, czym się zaznacza fragment, w którym skończyło się czytać.  Ja jakoś od dłuższego czasu używam tych samych zakładek, aż się totalnie zużyją. A reszta leży w szufladach i czeka na lepszy czas. Starczy mi ich pewnie do końca życia. Od pewnego czasu jednak nie szukam nowych. Jedyne, które powiększają moją kolekcję to te z książek + jakieś sporadycznie otrzymywane inne zakładki, prezenty. Ta zmiana wiąże się zapewne z całościową zmianą stylu życia. Mniej czytam, książki nie są już święte, to i do zakładek przykładam mniejszą wagę. Ale ciągle lubię świadomość, że mam trochę ślicznych dzieł rąk znajomych. Lub takich, które zostały kupione z myślą o mnie. I to jest bardzo fajne! Jak to u Was jest?   By Agnieszka Tatera                                    Zamieszczone w Książki, Perły z sieci, Różności, zachwyty    Tagged ksiazki, zakladka, zakladki   23 