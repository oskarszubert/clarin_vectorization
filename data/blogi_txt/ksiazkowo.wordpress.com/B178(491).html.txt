lut 25 2012 Współpraca z wydawnictwami – podsumowanie całej dyskusji Chyba to, że skrada się do mnie przeziębienie lekko rzuciło mi się na głowę, bo postanowiłam podsumować dyskusję dotyczącą współpracy blogerów z wydawnictwami. To przecież tyle roboty! Ciekawe, czy jest w ogóle sens to robić, ale spróbuję i zobaczę, co z tego wyjdzie. *** Zaczniemy od końca, czyli jak blogerzy widzą siły i słabości współpracujących z nimi wydawnictw (dyskusja TUTAJ). Postanowiłam wypunktować najczęściej powtarzające się komentarze: 1. Większość wypowiadających docenia fakt, że wydawnictwa współpracują z blogerami, jest to ciekawa możliwość rozwoju dla części z nas. 2. Generalnie nie lubimy mieć ograniczanej listy książek – lubimy sami decydować o tym, co chcemy przeczytać, dlatego wolimy maile z zapowiedziami od tych, które zawierają ograniczoną liczbę książek czy wręcz przysyłania książek bez żadnej wcześniejszej komunikacji. 3. Nie lubimy wciskania książek prawie że na siłę. Nikomu to nic nie daje – bloger jest wkurzony, niekoniecznie w ogóle przeczyta taką książkę, a wydawnictwo co najwyżej zyska raczej mało entuzjastyczną recenzję. 4. Siłą rzeczy cenimy wydawnictwa, które pozostawiają wybór lektury blogerom. A najbardziej cenimy te, które są otwarte nie tylko na promocję nowości, ale także dają dostęp do starszych książek, które czasami leżą miesiącami w magazynach, a taka pozytywna recenzja mogłaby może chociaż skusić kogoś do sięgnięcia po nią. 5. Zdecydowanie (praktycznie wszystkie osoby o tym pisały) nie lubimy masowych akcji promocyjnych, gdy nagle w 2 do 4 tygodni wyskakuje na blogach 20, 30, 40 recenzji tej samej książki. Oczywiście, ma to efekt rynkowy, jednak w samych blogerach wzbudza silną niechęć do danej pozycji. 6. Nie lubimy “olewania” przez osoby odpowiedzialne za współpracę z blogerami. Brak odpowiedzi na maile, brak reakcji na przysyłane linki z recenzjami, brak wysyłki książki. Warto też wrzucić na stronę wydawnictwa mail do osoby zajmującej się taką współpracą, by prośby od blogerów nie krążyły od jednej do drugiej i trzeciej osoby, często ginąc w cyberprzestrzeni. 7. Drażni nas to, że wiele wydawnictw wydaje się nie mieć kompletnie żadnych kryteriów wyboru blogerów. I dzięki temu do puli recenzenckiej trafiają osoby, które prowadzą bloga od 2 dni, takie, których recenzja ogranicza się do “fajna książka, czytało się błyskiem” czy takie w których recenzjach aż jeży się od błędów. Demotywuje to blogerów wkładających serce w ciągły rozwój, staranność w pisaniu tekstów czy też takich, którzy zwyczajnie starają się dbać o poziom, który reprezentują. 8. Bardzo wyczuleni jesteśmy na te wydawnictwa, które nie potrafią znieść w żaden sposób krytyki wydanych przez siebie książek, nawet takiej, która jest zdecydowanie konstruktywna. Po sieci krążą już legendy na temat wydawnictw robiących afery blogerom po opublikowaniu negatywnych recenzji czy też zrywających w spektakularny sposób współpracę z taką osobą. Jest to dla nas brak profesjonalizmu, a nie ukrywajmy – takie wieści szybko się rozchodzą po naszym małym światku   9. Lubimy traktowanie indywidualne, a nie masówkę “z automatu”. Oczywiście, są sprawy, w których nie da się uniknąć masówki (a wręcz byłoby to niepotrzebne), ale generalnie lubimy zindywidualizowany kontakt. 10. Wielu blogerów nie lubi próśb o robienie ogłoszeń na blogach, typu “wydajemy niedługo nowość X” czy “spotykamy się z autorem Y”. 11. Część z nas nie lubi też warunków typu “wyślemy książkę, jeżeli opublikujesz ją w 5 innych miejscach”. 12. Lubimy kiedy wydawnictwa otwarte są na różnorakie akcje, np. wspieranie konkursów na blogach. 13. Nie lubimy, gdy wydawnictwo proponuje blogerowi książkę, on/a się zgadza, a książka nigdy nie dociera do danej osoby, a na dodatek nikt się w tej sprawie już nie odzywa. 14. Nie lubimy sztywnych terminów publikowania recenzji. Całe szczęście mało które wydawnictwo prosi o recenzję w określonym terminie, większość jest w tej kwestii elastyczna. 15. Chętnie widzielibyśmy zakładkę “współpraca” na stronie internetowej wydawnictwa. Wyszła mi lista “lubimy i nie lubimy”   Ale ważne jest to, że jeżeli ktoś chciałby zweryfikować współpracę z blogerami, to już wie co robić, a czego unikać. Skomentuję tylko krótko od siebie, a właściwie zaapeluję: pamiętajmy, że dana osoba zajmuje się blogerami tylko w ułamku swego roboczego czasu, bo najczęściej ma X więcej zadań. I dlatego nie wymagajmy ekspresowych odpowiedzi, ani długich elaboratów, bo to oznaczałoby często nadgodziny   Myślę, że taka osoba nie ma też nic przeciwko wysyłaniu “przypominajki” jeżeli uważamy, że zbyt długo czekamy na odpowiedź. Chcemy być traktowani jak ludzie, to i innych traktujmy jako ludzi, a nie automaty   To taki mój prywatny apel. *** Teraz pora na drugą część dyskusji: co blogerzy myślą na temat swojego środowiska (dyskusja TUTAJ).  A myślą co następuje: 1. Część z nas wierzy, że blogosfera jest pewnego rodzaju siłą, część kompletnie tak nie uważa. 2. Wielu z nas uważa, że czasami boimy się pisać prawdę czy krytykować przeczytane książki. Uważamy wręcz, że część z nas nie jest w stanie napisać negatywnej recenzji książki otrzymanej od wydawnictwa, co większość z nas bardzo denerwuje. 3. W związku z powyższym – część z nas żałuje, że tak wiele osób ma problem z szacunkiem do siebie samych i swojego czasu. Uważamy, że niektórzy robią wszystko, by tylko dostać kolejną książkę do recenzji. 4. Niektórzy nie lubią oceniania innych blogerów publicznie. 5. Drażni nas zachłanność niektórych blogerów, branie “wszystkiego jak leci” do recenzji, nie myślenie o swoich preferencjach, czy wręcz możliwościach czytelniczych. 6. Nie lubimy (i to bardzo!), gdy autor nie potrafi pogodzić się z krytyką (oczywiście o ile jest ona konstruktywna) i atakuje personalnie blogera, czasami wręcz dręcząc go komentarzami, mailami i nasyłając na niego wydawnictwo. Takie wieści błyskawicznie się rozchodzą, a dana osoba strzela sobie w ten sposób w stopę. 7. Nie lubimy osób zakładających blogi tylko po to, by brać książki do recenzji od wydawnictw. Nie widzimy w takich blogach serca i ducha, a zresztą one często znikają z blogosfery po 2-3 miesiącach. 8. Czytamy recenzje na innych blogach, część z nas kieruje się nimi w wyborach książkowych. 9. Wielu z nas wkurza brak dbałości niektórych blogerów o rozwój, o swój własny warsztat. Niektóre recenzje roją się od błędów ortograficznych, stylistycznych, merytorycznych, a autor szczęśliwie i bezmyślnie produkuje takie kiepskie teksty dalej. Wynika z tego jedno: nie czyta swoich tekstów po napisaniu (i nie myśli w trakcie pisania?   ). 10. Reagujemy alergicznie na zdradzanie ważnych szczegółów fabuły książek w recenzjach. Najchętniej widzimy w nich tylko zarys fabuły, który pozwala nam zorientować się w tym, co to jest za  książka. 11. Co do długości tekstów – zdania są mocno podzielone   12. To samo dotyczy stosików – lubimy i nie lubimy   13. Część blogerów nie lubi u innych tego, że piszą tylko o nowościach, nie próbują w ogóle czytać starszych książek, poszukiwać mało znanych autorów, próbować nowych rzeczy. *** A podsumowując: generalnie to lubimy nasz zakątek blogosfery, lubimy też (w dużej mierze) współpracę z wydawnictwami i dlatego te dyskusje cieszyły się tak dużą popularnością – chcieliśmy podzielić się własnymi doświadczeniami, a wiem, że części z nas zagościła też w sercach nadzieja, że może kogoś innego skłoni ta dyskusja do refleksji? Ja ze swojej strony mam wielką prośbę do mych czytelników: 1. Przekażcie info o tym tekście blogerom, których tutaj nie było, dobrze? 2. A co ważniejsze: prześlijcie link (lub kopię podsumowania) do osób z wydawnictw,  z którymi współpracujecie. Może będzie to dla chociaż części z nich ciekawy materiał do przemyśleń? Może jestem naiwna, ale co mi szkodzi podjąć taką próbę?   PS. Ja dzisiaj zostałam utwierdzona w mojej decyzji, która dojrzewała już od jakiegoś czasu. Czyli niedługo pojawi się zajawka do kolejnej dyskusji!   By Agnieszka Tatera                                    Zamieszczone w Książki, Przemyślenia i inne takie   90 