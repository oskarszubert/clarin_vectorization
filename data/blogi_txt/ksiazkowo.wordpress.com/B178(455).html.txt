sty 4 2012 “Ostatnie fado” Iwona Słabuszewska-Krauze Wydawnictwo: Otwarte, 2011 Oprawa: miękka ze skrzydełkami Liczba stron: 316 Moja ocena: 4/6 Ocena wciągnięcia: 5/6 ***** Alicja podczas wizyty w Polsce odwiedza także swojego ukochanego kuzyna – Dominika. Ten prosi ją o wysłanie ważnego dla niego listu. List adresuje do byłej ukochanej, a Alicja ma go wysłać po powrocie do Dublina. Dlaczego Rosa nie ma wiedzieć o tym, że Dominik jest w Polsce? Co się kryje za ich historią? Alicja ciągle odkłada wysłanie listu, zawsze znajduje coś ważniejszego do zrobienia. Gdy zdaje sobie sprawę, że już zdecydowanie nie powinna dłużej czekać, to postanawia… sama zawieźć go do Lizbony i przekazać adresatce. Historia Rosy i Dominika intryguje ją za bardzo, by mogła ten list powierzyć poczcie. Okazuje się, że przyjazd do Lizbony służy nie tylko szukaniu Rosy, ale także odkrywaniu miasta, historii różnych osób, dochodzeniu do tego, co się wydarzyło kilkadziesiąt lat temu, ale także do wyklarowania własnych uczuć, przemyśleniu tego i owego, a także podejmowaniu decyzji związanych z życiem Alicji. W “Ostatnim fado” oprócz Alicji, Dominika, Rosy i innych w miarę zaangażowanych w główny wątek fabuły bohaterów, mamy również wstawki z innych historii. I to było dla mnie trochę dezorientujące, bo o ile wątek Fernanda Pessoa, poety z wielkiej i nieustającej miłości do Lizbony tworzącego nietypowy przewodnik po tym mieście, który kilkadziesiąt lat później wpada w ręce Alicji, był dla mnie w miarę osadzony w fabule, to już inne historie niekoniecznie. Skąd tam np. wątek Antonia? Joany? Pedra? I po co? Chyba się trochę zgubiłam… Mnie do szczęścia wystarczyłaby już główna historia, okraszona Lizboną. Bo wątek Teresy, Rosy i Dominika sam w sobie jest już wystarczająco ciekawy, tym bardziej, że zawiera świetne sceny związane z fado. We fragmentach, w których jest mowa o tym gatunku muzycznym, czuć pasję, wręcz miłość do tej smutnej, przejmującej muzyki. Te chwile są dużym plusem fabuły. Zresztą za te chwile pasjonujących opowieści polubiłam Teresę, która na początku wydawała mi się zgorzkniałą i przerażająco smutną kobietą. Jej historia zresztą poruszyła mnie najbardziej. Jednak największym plusem całej książki były dla mnie opisy Lizbony – tego kolorowego, fotogenicznego, przepełnionego muzyką i zapachami miasta. Niektóre z nich przypominały mi miejsca, które już odwiedziłam, opisy pewnych miejsc zachęciły mnie do poszukania o nich informacji  w internecie, a całość tworzyła niesamowitą atmosferę tej książki. Lizbona już kilka lat temu podbiła moje serce, a ta książka zdecydowanie mi o tym przypomniała. Na koniec nie mogę pominąć sprawę okładki – moim zdaniem jednej z najlepszych, jakie od pewnego czasu widziałam. I przód, i tył jest stylizowany na kopertę z listem, a do tego to piękne zdjęcie! Cacuszko, które jeszcze na wewnętrznej stronie okładki zawiera mapę z miejscami ważnymi dla akcji książki. Świetna sprawa! Mnie ta lektura – mimo lekkiego zagubienia w tych pobocznych historyjkach – poprowadziła uliczkami Lizbony, zaprowadziła na cudnie pachnącą kawę, zachęciła do odwiedzenia jednej z małych, lokalnych restauracji, a wieczorem do posłuchania fado. Na przkład Amalii. © Agnieszka Tatera    By Agnieszka Tatera                                    Zamieszczone w Europa, Książki, Literatura współczesna, Od Wydawnictwa Otwarte, polska                                    Tagged fado   19 