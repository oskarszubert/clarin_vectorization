sie 22 2009 “Dziennik Anny Frank” To w żadnym wypadku nie będzie recenzja. Bo nie umiem tego ocenić jako książki. Gdybym musiała to potraktować li i jedynie jako książkę, to jest to średniej jakości pamiętnik nastolatki. Ale tak się nie da… Wartość tego dokumentu jest niesamowita pod względem przybliżenia życia w okupowanej Holandii, a dokładnie ukrywającej się grupy Żydów. Ich życie można poznać praktycznie w detalach. Możemy się dowiedzieć co jedzą, jak używają łazienki, jak uczą się i pracują, jak się ubierają, jak spędzają dnie i noce. Jak przeżywają każdy hałas “na dole” (bo ukrywali się w oficynie i na strychu), każdy nalot, strzały obok budynku. Jak za każdym razem mają duszę na ramieniu… i biegunkę z nerwów. A do tego można obserwować rozwój intelektualny, emocjonalny, psychiczny dziewczyny, która w dniu ukrycia się ma lat 13, a w dniu denuncjacji ma ich prawie 15. Prawie 2 lata w ukryciu, bez możliwości wyjścia na dwór, bez możliwości spotkania rówieśników (oprócz siostry i Piotra – dziecka innej ukrywającej się z nimi pary), bez możliwości robienia większości “normalnych” rzeczy. I jak to na nią wpływa, jak ona to przeżywa, jak według niej utrudnia to jej dorastanie. Czasami pamiętnik zaskakuje – nieraz zastanawiałam się, jak to jest możliwe, że ta dziewczynka ma 14 lat w trakcie pisania niektórych fragmentów, a za chwilę zastanawiałam się, jak to możliwe, że ona ma aż 14 lat. To chyba wskazuje na pewne, dodatkowe potwierdzenie autentyczności jako pamiętnika nastolatki   I jakże poruszające zakończenie – Ania, pełna wiary w swój wpływ na życie, w to, że potrafi się zmienić, że zrealizuje swe marzenia, że “się poprawi”. To ostatni wpis w dzienniku. A potem tylko sucha notatka na temat denuncjacji, wysyłki do obozu. I tego, że Ania zmarła w obozie krótko przed jego wyzwoleniem… Warto przeczytać.   By Agnieszka Tatera                                    Zamieszczone w Biografia/autobiografia/pamiętnik   3 