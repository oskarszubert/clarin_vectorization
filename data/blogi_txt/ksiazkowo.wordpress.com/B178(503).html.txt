mar 22 2012 “Zła krew” – Arne Dahl Wydawnictwo: Muza, 2011 Oprawa: miękka Liczba stron: 342 Moja ocena: 3,5/6 Ocena wciągnięcia: 4/6 ***** Policyjny zespół do spraw zbrodni międzynarodowych zastygł w bezczynności. Do tej pory w Szwecji nie działo się zbyt wiele przestepstw o skali ponadkrajowej. Pojawia się nawet plotka, że drużyna A (jak określa się ich grupę) zostanie rozwiązana. Nagle dostają wiadomość ze Stanów Zjednoczonych – w drodze do Szwecji jest słynny seryjny morderca, który w USA poszukiwany jest już od dwudziestu lat, a policja nie jest w stanie go schwytać! Na lotnisku zamordował jedną osobę, a potem z nieznanych przyczyn wsiadł do samolotu i leci do Szwecji. Grupa zostaje postawiona w stan gotowości, planuję zatrzymanie na lotnisku i jednocześnie próbują się dowiedzieć dlaczego morderca leci akurat do nich. Oczywiście zabójcy udaje sie uciec z lotniska, a policja staje przed perspektywą długiego i zagmatwanego śledztwa. W końcu ich amerykańscy koledzy od dwudziestu lat próbują złapać tego mordercę. Pada na nich blady strach – ile ofiar zdąży zabic zanim go złapią? Jaki będzie jego następny ruch? Jak mogą mu przeszkodzić w mordowaniu? Nie czytałam pierwszego tomu tej serii, ale jak to w seriach bywa – każdy tom jest o innej sprawie, a łączą je sylwetki głównych bohaterów. Dlatego też nie miałam zbyt dużego poczucia straty. Czytałam, czytałam i cały czas zastanawiałam się, co ja tak naprawdę o tej książce sądzę. Na końcu doszłam do wniosku, że uczucia mam zwyczajnie bardzo mieszane i tyle. Dlaczego? Najmocniejszą stroną tej książki była dla mnie fabuła. Autor miał naprawdę rewelacyjny i unikatowy pomysł! Łapałam się na tym, że kilka razy pomyślałam sobie z podziwem, że to łebski pisarz jest, byle umysł by takiej fabuły nie wymyślił. Samo prowadzenie śledztwa też było całkiem dobrze opisane, nie zamierzam się czepiać. Jednakże już styl, w jakim Dahl napisał “Złą krew” kompletnie mi nie podszedł. Jakieś silenie się na w ogóle nieśmieszny dowcip, filozofowanie za trzy grosze, chaotyczność tego filozofowania, nieudolna “poetyckość” przemyśleń etc. Nie, nie i jeszcze raz nie, momentami doprowadzało mnie to do szewskiej pasji! W połączeniu wyśmienitej fabuly oraz upierdliwego stylu wygrał niestety styl, w związku z czym ta lektura prawie w ogóle nie sprawiła mi przyjemności, a momentami wręcz męczyła. Szkoda, że tak dobrze zapowiadający się autor tak zawalił sprawę. Jak to mówi Kalio – dobrze żarło i zdechło. Drugim dużym minusem, nie związanym już z treścią książki, jest okładka. Już długo nie widziałam tak koszmarnej okładki, fuj! Przez te wszystkie dni, kiedy czytałam książkę, to caly czas starałam się książkę kłaść tak, by jej nie widzieć. Ta z pierwszego tomu też jest wstrętna, ale całe szczęście nie miałam z nią bliższego kontaktu. Ja nie wiem, czy osoby je projektujące i zatwierdzające nie myślały nad tym, co robią? Brrrr… Szczerze pisząc, to sama nie wiem, czy dam temu autorowi jeszcze szansę i sięgnę po inne jego książki. Jeżeli nawet, to musi upłynąć sporo czasu, bo czuję się tą jedną już zmęczona. © Agnieszka Tatera PS. Bardzo celnie opisała odczucia z lektury Elenoir, są generalnie bardzo podobne do moich.  By Agnieszka Tatera                                    Zamieszczone w Europa, Książki, Od Muzy, Sensacja / kryminał   13 