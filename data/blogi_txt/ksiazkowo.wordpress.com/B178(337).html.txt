sie 7 2011 “Taniec z diabłem” Sherrilyn Kenyon Wydawnictwo: Mag, 2011 Oprawa: miękka Liczba stron: 430 Moja ocena: 5/6 Ocena wciągnięcia: 6/6 ***** “Taniec z diabłem” to trzeci tom cyklu “Mroczny Łowca”, w którym w każdym tomie poznajemy historię jednego z Mrocznych Łowców i pani jego serca. Tak, bo zawsze jest w nich wątek miłosny. Tym razem jest to historia Zareka, przeraźliwego reprezentanta tej grupy, który nikim i niczym się nie przejmuje, robi to, co chce, jest wrogi, wredny i sprawia same problemy. Spotkaliśmy go już w poprzednim tomie (gdzie był jedną z pobocznych postaci), a teraz mamy okazję obserwować to, co po spotkaniu w Nowym Orleanie nastąpiło. Zarek – za zabicie policjantów i wylądowanie na pierwszych stronach gazet – jest zagrożony wyrokiem śmierci, na co nalega Artemida, nadzorczyni Mrocznych Łowców, jednakże Archeon, ich przywódca jest temu przeciwny. Proponuje by Zareka osądziła nimfa – Astrid, która jest bezstronna i sprawiedliwa. Nikt jeszcze nie zakwestionował jej wyroku, nikogo też zresztą nie ułaskawiła. Ale Ash (skrót od Acherona) jej ufa i to właśnie do niej zwraca się z prośbą o osądzenie dzikiego łowcy. Jednakże okazuje się, że Artemida nie do końca posłuchała Acherona – uwolniła Tanatosa, mordercę Mrocznych Łowców. A co gorsze – nie potrafi nad nim ponownie zapanować. I tak nad specifycznym tygodniowym procesem Zareka kładzie się cień polującego na niego mordercy. Przeczytałam wszystkie do tej pory wydane części tego cyklu i powiem jedno: sprawia mi on olbrzymią frajdę. Ok, autorka mogłaby przynajmniej o połowę obciąć ilość seksu i myślenia o seksie, którą umieszcza w swoich książkach, ale to jedyne, co mi tak naprawdę trochę przeszkadza. Ale za to jak to się czyta! Świetnie tworzeni bohaterowie, naprawdę fajne połączenie różnorakich mitologii i czasów nowoczesnych, świetnie rozwijana akcja. Od pierwszych stron każdy tom mnie pochłonął i trzymał w objęciach aż do końca   Ten tom jest bardziej mroczny, pełen cierpienia, bardziej okrutny. To, przez co przeszedł Zarek jest niewiarygodne, nic dziwnego, że zrobił się z niego nieczuły drań bez poczucia wartości. Astrid oczywiście odgrywa rolę osoby, która oswaja głównego bohatera, by dotrzeć do sedna sprawy i do jego serca. Oswaja kierując się radami z “Małego Księcia”. Autorka tak tworzy bohaterów, że wielką przyjemność sprawia mi ich poznawianie. Maksymalnie wkurzająca Artemida i różnorodni inni bogowie pojawiający się w tle historii. Mroczni Łowcy tak ciekawi, tak barwni, tak skrzywdzeni. I mój ulubieniec, crême de la crême tego cyklu – Acheron. Powolutku zbliża się do podium ulubionych bohaterów książkowych. Mądry, doświadczony przez życie, przystojny, niebezpieczny, pewny siebie, broniący słabszych – ideał   I to jego demoniczne wcielenie jak się wkurzy, no no… A w tym tomie pojawia się też jego prywatna demonica, wręcz przybrana córeczka – Simi. Wyłapałam kilka nielogiczności w działaniu bohaterów, nie wiem, czy to wina autorki czy tłumaczenia, ale zdarza się każdemu, więc się wielce nie czepiam. Okładka w wykonaniu o niebo lepszym od poprzednich dwóch, widać postęp. Jest jedno ale: spójrzcie na okładkę, a teraz przeczytajcie opis wyglądu Zareka:  Zarek był niewiarygodnie przystojny. Jego długie, czarne włosy były lśniące i sięgały tuż za szerokie ramiona (…) Zarek miał pociągłą i pięknie wyrzeźbioną twarz. Jej płaszczyzny, nawet pokryte zarostem, stanowiły studium doskonałych męskich proporcji. Nie był jednak ładny, raczej przystojny w mroczny sposób. Wręcz złowieszczy, jeśli nie liczyć długich czarnych rzęs i mocnych ust, które łagodziły jego wizerunek. (str. 71/72) Czy to tylko moje widzimisię? Okładka byłaby perfekcyjna, gdyby można było oczekiwać od modela właśnie takiego wyglądu   Ale to będzie jedyne, czego się przyczepię, generalnie okładka jest fajniejsza, widać postęp   Bardzo ciekawa fabła, różnorodni bohaterowie, fajne nawiązania mitologiczne, a wszystko to dobrze napisane. I baaardzo wciągające. Polecam wszystkim osobom ciekawym takiej kombinacji. No i oczywiście wielbicielom tego cyklu     By Agnieszka Tatera                                    Zamieszczone w Fantastyka, Fantasy, Książki, Od Wydawnictwa Mag, Romans   6 