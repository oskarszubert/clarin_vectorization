lut 20 2013 Przedpremierowo: “Przędza” – Gennifer Albin Premiera w marcu! Wyobraźcie sobie, że otaczający nas świat to tak naprawdę Arras, który jest tkany (również spruwany i naprawiany) przez grupę Kądzielniczek, utalentowanych kobiet mieszkających w Zakonach. Mają one wpływ na każdy aspekt rzeczywistości. To dzięki nim ludzie mają co jeść, gdzie mieszkać, jak podróżować etc.  Adelice kończy szesnaście lat, co oznacza, że musi przystąpić do egzaminu, w trakcie którego stwierdzone zostanie, czy ma dar tkania, czy też nie. W pierwszym przypadku trafi do Zakonu, w drugim przypadku zostanie jej przydzielona praca oraz będzie miała 2 lata na wybór męża i zawarcie związku małżeńskiego. Dziewczyna przez lata była przyuczana przez rodziców do tego, by ukrywać swój specjalny talent. Szczególny o tyle, że widzi ona włókna arrasu bez potrzeby używania krosna. To dar niezmiernie rzadki, cechujący Prządki, twórczynie Arrasu. Adelice – mimo usilnych prób – nie daje rady ukryć tak specjalnej umiejętności. I tutaj zaczyna się cała historia. Historia utraty, porzucenia, niebezpieczeństwa, intryg, władzy, nowych możliwości, na dodatek pełna emocji. Trafia do Zakonu Zachodniego, gdzie czeka ją uczestniczenie w wielu rozgrywkach między władzami Arrasu, Kądzielniczkami a… No właśnie, kim jeszcze? Adelice oczywiście buntuje się, nie chce się poddać utartym schematom, chce odnaleźć siostrę, wrócić do normalnego życia. Nie rozumie dlaczego nie ma wolności wyboru, skąd pomysły o spruwaniu ludzi, po co istnieją pewne reguły. Arras to świat niby idealny. Każdy ma pracę, rodzinę, uregulowane życie. Mało kto myśli o tym, że to życie jest może zbyt bardzo uregulowane, że nie ma właściwie wolności wyboru co do partnera, dzieci, miejsca pracy czy zamieszkania. O wszystkim decydują władze. Z jednej strony – jak widać wyżej – to typowy przykład antyutopii. Mamy przyszłość, świat bardzo dobre rozwinięty, społeczeństwo ściśle podporządkowane władzom, które decydują o praktycznie wszystkich aspektach życia obywateli. Jednocześnie mamy tu coś więcej, niż w przeciętnej młodzieżówce tego typu. Mamy świat po swoistej katastrofie, gdzie ludzkość stworzyła nową wersję świata i społeczności. Czyli odrobinę wchodzi na poletko fantastyki postapokaliptycznej. Jest też połączenie nietypowe, czyli tkanie rzeczywistości (czyli coś, co wygląda trochę jak rodzaj magii) w połączeniu z odwiertem pierwiastków czy technologiami używanymi na Ziemi. Do tego elementy powieści inicjacyjnej, które pewnie rozwiną się w kolejnych tomach. Wychodzi takie delikatne pomieszanie gatunków, zresztą całkiem zgrabnie zrobione. W ogóle „Przędza” to dobrze napisana powieść. Może i jest dosyć typowym reprezentantem antyutopii, ale jednocześnie autorka stworzyła zgrabną fabułę, ciekawy świat i przekonujących bohaterów. Wprawdzie pierwsza połowa książki to czystej wody wprowadzenie do świata, w którym dzieje się powieść, ale za to potem zaczyna się dziać coraz więcej i więcej. Akcja się rozbudowuje, nabiera coraz szybszego tempa, a zakończenie zostawiło mnie z poczuciem niedosytu i tekstem „ale co teraz?” na ustach. Pytam więc „co będzie dalej?” i czekam na kolejne tomy!  © Wydawnictwo: Wydawnictwo Literackie, 2013 Oprawa: miękka ze skrzydełkami Liczba stron: 320 Moja ocena: 5/6 Ocena wciągnięcia: 5/6 1 tom cyklu “Świat Tkaczy”   By Agnieszka Tatera                                    Zamieszczone w Fantastyka, Książki, Od Wydawnictwa Mag    Tagged antyutopia, fantastyka, gennifer albin, przedza   9 