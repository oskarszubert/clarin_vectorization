lis 3 2010 “Siedem grzechów kubańskich” Yoss Wydawnictwo: Claroscuro, 2010 Oprawa: miękka Ilość stron: 176 Moja ocena: 5/6 Ocena wciągnięcia: 5/6 ***** Pewnego pięknego dnia dostałam propozycję napisania recenzji tej właśnie książki. Hm… pomyślałam sobie, opis wygląda ciekawie, dlaczego nie? Po pewnym czasie ujrzałam na stronie wydawnictwa pokaz slajdów ukazujących autora i poczułam się zaintrygowana. Bo jaka może być książka autora, który jednocześnie jest też wokalistą grupy heavy metalowej, bezceromanialnie robi i mówi to, na co ma ochotę i jest mocno zaangażowany społecznie? A na dodatek wygląda TAK (albo wręcz – jak zauważyłam na jednym ze zdjęć na stronie wydawnictwa – tylko w białej futrzastej przepasce i mieczu w dłoni ;p). To wszystko spowodowało, że jak tylko otrzymałam książkę, to zabrałam się za jej czytanie. A jest ona taka, jakim wydaje się być autor – bezkompromisowa, obnażająca rzeczywistość kubańską, nie ferująca wyroków, w różnych odcieniach szarości, bez bieli i czerni. Siedem grzechów głównych. Siedem grzechów kubańskich. A każdy grzech to inna historia. Mamy tutaj staruszkę opychającą się delikatesami, których na Kubie brakuje. Gniewny Eleuterio, wściekły na egzystencję, jaką na Kubie prowadzi. Mamy dziennikarza, którzy lenistwem niszczy sobie życie.  Jest też rodzina, której chciwość tworzy i niszczy ich byt. Dziewczyna, która w oddawaniu się mężczyznom widzi sposób na lepsze życie. Glenda, która zazdrości sąsiadom lepszego życia, a jej zazdrość to niszcząca bestia. Diego, który jest zaślepiony przez swą pychę i przez to nie widzi swego życia takim, jakim ono jest i decyzje podejmuje przez “okulary” pychy. A wszyscy oni znają się, mieszkają obok siebie na ulicy Szczęście, między Nadzieją a Przyszłością. Podobna ironia cechuje całość tego zbioru opowiadań. Autor do rzeczywistości kubańskiej i przywar ludzkich podchodzi z delikatnym cynizmem, a jednocześnie nie osądza nikogo, osąd pozostawia nam. O ile chcemy sądzić bohaterów, którzy są tak podobni do nas… O tym oczywiście zadecyduje sumienie każdego z nas. Wszystkie historie jednocześnie (wiem, brzmi to jak paradoks!) są uniwersalne i umieszczone mocno w realiach Kuby. Mamy tutaj skrajną nędzę, braki wody, reglamentowaną żywność, brak wolności, manipulacje. Sytuacja polityczna psująca cały naród? Nie do końca jednak, a wszystko przez uniwesalność poruszonych tutaj przykładów. Jednak dzięki swej uniwersalności możemy bez trudu nałożyć kalkę tych opowieści na świat nas otaczający, na rzeczywistość polską. A oprócz tego pomogą nam one przemyśleć swoje własne życie, postępki, a nawet podejście do bliźnich i ich działań. “Siedem grzechów kubańskich” charakteryzują się lekkim i wciągającym stylem oraz ciekawie skonkstruowanymi bohaterami. Szkoda tylko, że tak interesująca książka nie została wydana w kraju autora. I zapewne nie ma na to wielkich szans, więc nie poruszy ona sumienia jego rodaków… Polecam wszystkim lubiącym opowieści, które stawiają pytania, a nie dają odpowiedzi! No i tym, których interesuje Kuba.   By Agnieszka Tatera                                    Zamieszczone w Książki, Literatura współczesna, zagraniczna   2 