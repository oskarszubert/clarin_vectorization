gru 25 2011 “Święta z kardynałem” Fannie Flagg Wydawnictwo: MAG, 2011 Oprawa: miękka Liczba stron: 216 Moja ocena: 6/6 Ocena wciągnięcia: 6/6 ***** Skończyłam czytać w Wigilię. Ciekawe, czy w innym terminie (np. latem) ocena byłaby inna? Cóż, już się tego nie dowiem, bo ten pierwszy raz za mną… Oswald T. Campbell, mieszkaniec pełnego wiatrów i mrozu Chicago, dowiaduje się pewnego dnia, że jego rozedma płuc osiągnęła takie stadium, że właściwie nie można mu pomóc, jego śmierć to kwestia miesięcy. Co najwyżej może spróbować przedłużyć swe życie wyjeżdżając do ciepłego, przyjaznego zdrowiu i płucom klimatu. Lekarz pamięta, że jego ojciec zawsze wysyłał chorych na płuca do Alabamy, do malutkiego miasteczka Lost River. Proponuje więc to miejsce zaskoczonemu Oswaldowi. Ten długo się nie zastanawia, spienięża wszystko, co może, załatwia sprawy papierkowe i wyrusza w podróż. Okazuje się, że miasteczko jest tak maciupkie, że pocztę przywozi się łódką, funkcjonuje tylko jeden sklep, nie ma żadnego pubu, ale za to jest aktywnie działający dom kultury. A przede wszystkim w Lost River mieszka 108 cudownych, ciepłych i pełnych dobra osób. Oczywiście, nie są bez wad, ale mają zalety, które o tych wadach pomagają zapomnieć. Dzieje się coś złego? Mieszkańcy Lost River są zawsze gotowi do pomocy. Zbliża się Boże Narodzenie? Panie z Mistycznego Zakonu Tajnego Stowarzyszenia Królewskich Kropek (niesamowita nazwa, prawda? :)) przygotują dla wszystkich niespodzianki takie, jak cudownie przybrane drzewko czy urocza kolacja wigilijna. Trzeba uzbierać pieniądze na jakiś cel – nie ma problemu! Należy się kimś zająć? Frances i spółka są gotowe! Wiem, wiem, powiecie, że tak się w prawdziwym życiu nie zdarza. No cóż, faktycznie, u Flagg wszystkie kłopoty zostają rozwiązane, a wszystkie peturbacje udaje się opanować, przeszkody zwalczyć. Ale według mnie (a zapewne i inni czytelnicy jej książek przyświadczą) – właśnie tej lekko bajkowej atmosfery szuka się w książkach tej autorki. Ja ją kocham za to, że opowiada pełne ciepła, dobra i wzajemnej pomocy historie o zwykłych ludziach. I za jej opisy amerykańskiej prowincji sprzed lat (uwielbiam je!). A już na czas okołoświąteczny jest to książka doskonała, zdecydowanie pomogła mi wczuć się w atmosferę, która powinna panować wśród nas w tym czasie, bo przecież o tym między innymi są te ksiażki – by się doceniać, by się wspierać i by być dobrym. “Święta z kardynałem” to przepiękna opowieść ze świetnymi bohaterami – zarówno tytułowy kardynał – Jack, jak i Oswald, Frances, Patsy, Roy, Mildred, jak i wszyscy inni, oni są zwyczajnie fajni, z przyjemnością czyta się o takich bohaterach. Na koniec jednak będę się czepiać dwóch “technicznych” rzeczy. 1. “Święta z kardynałem” to “Boże Narodzenie w Lost River”, tyle że w nowym tłumaczeniu, nowej redakcji etc. Ale przecież treść książki się nie zmieniła! Mało tego, na okładce jest wprowadzająca w błąd (m.in. mnie) informacja: “Nowa książka autorki Smażonych zielonych pomidorów“. Jaka ona nowa?? Uważam, że na okładce i w opisie w księgarniach powinna być informacja, że jest to ta sama książka, tylko w nowym tłumaczeniu etc. Ja poprzednie tłumaczenie już mam (tylko jakoś do czasu otrzymania “Świąt z kardynałem” nie zdążyłam jej przeczytać) i gdyby nie fakt, że poprzednie dostałam w prezencie, a nie kupiłam, to bym się zdenerwowała. 2. Wiem, wiem, jestem marudna. A raczej jestem okładkowym czepiaczem. Sprójrzcie na powyższe zdjęcie – tak wygląda kardynał. A teraz spójrzcie na okładkę – przecież to papuga jest! I to na dodatek w klatce, kiedy Jack nigdy w klatce nie przebywał. Lubię okładki zgodne z treścią książki, niestety dostaję je zbyt rzadko, większość książek wychodzi z okładkami “od czapy”   Te dwie powyższe informacje nie zmieniają faktu, że książka niezmiernie mi się podobała i polecam ją każdemu, kto chciałby zanurzyć się w tym ciepełku i wzruszeniach! © Agnieszka Tatera   By Agnieszka Tatera                                    Zamieszczone w Książki, Literatura współczesna, Od Wydawnictwa Mag, zagraniczna   9 