lip 31 2011 “Wedle reguły kreacji” Artur Boratczuk Wydawnictwo: self-publishing, 2011 Oprawa: brak (e-book) Liczba stron: 159 Moja ocena: 4/6 Ocena wciągnięcia: 4/6 ***** Pierwszy raz odkąd prowadzę bloga trafiła mi się książka, o której nie mam w miarę jasnego zdania i niezbyt wiem, co chciałabym tak naprawdę o niej napisać. Myślę o niej i jej recenzji od piątku i wcale nie jestem mądrzejsza. Zdecdowałam więc rozpocząć pisanie, wena sama mnie poprowadzi tam, gdzie powinnam się znaleźć… Stanisław Szmit miał nietypowe życie – ojciec nieznany, matka umiera przy porodzie, wychowuje go rodzina pomagająca księdzu, a to tylko początek. Mam nadzieję, że uda mi się zachować dla siebie jak najwięcej szczegółów fabuły, bo każdy z nich jest ważny i każdy wpływa na Stasia. W trakcie czytania cały czas zastanawiałam się tak naprawdę na jego życiem. Dlaczego potoczyło się tak, a nie inaczej? Kto i co o tym zadecydowało? Dlaczego akurat on musiał przejść przez tyle prób i jaki był ich cel? Olśnienie życiowo-naukowe? Ale za taką cenę? Czy warto? Każda zmiana i wydarzenie dotykające głównego bohatera dosyć radykalnie wpływają na jego życie. Pierwsze zakochanie ostatecznie kończy się wygnaniem z domu. Ufanie przyjaciołom skutkuje małżeństwem, śmiercią, więzieniem. Można się zastanawiać dlaczego wszystkie te wydarzenia kończą się negatywnie. W pewnym momencie powolutku zaczyna wyglądać na to, ze los Stanisława zmierza w lepszym kierunku – wychodzi z więzienia, znajduje spokojną pracę, kogoś bliskiego sercu, rozwija swoją teorię naukową. Jednak los znowu postanawia zagrać Stasiowi na nosie, w efekcie czego – w trakcie podróży zagranicznej – dotyka go ostateczne olśnienie dotyczące tejże tworzonej przez niego teorii, a książka kończy się w bardzo otwarty sposób. Każdy z nas może dopisać własne zakończenie. Autor stworzył dobrą i lekko niesamowitą książkę. Idąc ze Stasiem przez jego życie cały czas możemy się zastanawiać na ile jego decyzje wpływały na dalsze życie, a na ile warunkował je ślepy los na spółkę z innymi ludźmi. Czy mógł wpłynąć na swoje małżeństwo? Na przygody więzienne? Na pracę? Na ile mógł na to wpływać? Jak to naprawdę jest – determinujemy własne życie, czy gdzieś tam wszystko jest już zapisane i nie mamy praktycznie na nic wpływu? Ta książka po części dotyczy także poprzedniego ustroju politycznego naszego kraju i bardzo ciekawie wpasowuje się to w całość książki. Na ile na życie Stasia wpływał fakt, że żył w tych czasach? Czy swoje przeżycia zawdzięcza samemu sobie, ustrojowi czy fatum? “Wedle reguły kreacji” to książka dobrze napisana, przy użyciu ładnej polszczyzny. Jest to książka króciutka, jednakże nie jest to lekka lektura, budzi bardzo wiele pytań. Polecam osobom zainteresowanym rozważaniem nad celowością życia, losem, samostanowieniem.   By Agnieszka Tatera                                    Zamieszczone w Książki, Literatura współczesna, Od autora, polska   17 