lip 28 2011 “Saga Sigrun” Elżbieta Cherezińska Wydawnictwo: Zysk i S-ka Oprawa: miękka ze skrzydełkami Liczba stron: 405 Moja ocena: 6/6 Ocena wciągnięcia: 6/6 Cykl: Północna Droga, tom 1 ***** Lata 950-985, Norwegia. Świat Wikingów, walk o władze, wypraw po łupy, małżeństw służących całemu rodowi. To świat mężczyzn – to oni rządzą, oni podejmują decyzje, o których nawet nie muszą informować rodziny. Czasy w których kilkuletni chłopcy trafiają do drużyny, gdzie zostają przyuczeni do walki, a reszta rodziny obserwuje ich tylko z daleka. Świat w którym mężczyźni mają żony i niewolnice, i w którym na stosie po śmierci ulubiona niewolnica zostaje spalona razem ze swym panem. Świat twardy, miejscami bardzo okrutny. Świat nad którym włądzę mają Odyn, Thor, Baldur i inni starożytni bogowie, którym cześć oddawana jest od lat. Ale ja zapraszam Was do świata Sigrun, tam, gdzie to akurat kobiety opowiadają swoje życie. Kobiety, które od dzieciństwa przyzwyczajane są do służenia mężczyznom i do tego, że zostaną oddane innemu tylko po to, by ich rody mogły zawrzeć przymierze. Ale mimo wszystko jest to świat piękny. Świat solidarności kobiecej, niesienia pomocy, zwykłych codziennych spraw – gotowania, wyszywania, zajmowania się grodem i domem, wychowywania dzieci. A już sama Sigrun, to kobieta nietypowa – posiada właściwie tylko dobre przymioty – piękna, mądra, dobrze wychowana, urocza, ciepła, chwytająca za serce. Cała drużyna i wszyscy mieszkańcy grodu ją kochają. Mąż – Regin – ją uwielbia. Ma cudowne dzieci, zamożny dom, wiele sług. A i tak co roku przeżywa tragedię – gdy Regin (a później i ich syn) wyrusza na kolejną wyprawę, gdy nie ma go miesiącami, a ona nie wie, czy Regin żyje, czy poległ, co się z nim dzieje. Sigrun opowiada nam swoje życie od dzieciństwa aż do momentu przełomowego w jej życiu. Z rozpieszczanej przez ojca jedynaczki, przez żonę ukochanego Regina, matkę dwójki dzieci, panią na grodzie i jednym z większych majątków północy. Obserwujemy jak zmienia się, dorasta – z młodziutkiej i naiwnej dziewczyny, aż do dorosłej, dojrzałej kobiety. Snuje ona opowieść o życiu swoim, swojej rodziny, rodu, kraju. Opowieść powolną, tak jak powolne było życie w tych czasach i kraju, gdzie zimy są długie i ciemne, a latem cały czas świeci słońce. Gdzie dumne rody północy walczą o to, by ich kraj miał niezależnego władcę, by był bogaty i spokojny. A gdzie kobiety walczą o to, by ich bliskim niczego nie zabrakło, by byli zdrowi, a by one same przetrwały tak wczesne oddzielnie od nich kilkuletnich synków, dojrzewanie córek, nieobecność mężów i synów. ”Saga Sigrun” to opowieść w dużej części o kobietach i ich sile. Oczywiście poznajemy życie mężczyzn, funkcjonowanie całego kraju, jednak poznajemy to wszystko oczami kobiety. Na dodatek – oprócz życia codziennego – mamy też relację z czasów ważnych dla całego kraju. Gdy z tronu zostaje zrzucony nieudolny i słaby władca, gdy rada wybiera jednego z wodzów, by sprawował funkcję, która połączy ich wszystkich, gdy razem odpierają ataki sąsiadów zainteresowanych bogactwami Wikingów. A do tego stara wiara jest zagrożona – w sąsiadujących krajach coraz więcej jest chrześcijan, którzy powoli przenikają i do Norwegii i zagrażają rodzimej wierze. I nie tylko wierze, bo całemu stylowi życia – bo jakże chrześcijański pokój i miłowanie wrogów nie pasuje do życia, które wiodą. Ta książka uwiodla mnie tak, jak dawno żadna nie zdołała. Jest przebogata w szczegóły życia codziennego (co ja uwielbiam pasjami), w obrzędy, tradycje społeczne, opisy grodów, natury, właściwie każdego aspektu życia. A do tego wszystko opisane jest bardzo fajnym, klimatycznym językiem. No i wspaniali bohaterowie – dobrych więcej jest niż złych, a wszyscy stworzeni są bardzo ciekawie. Honorowi, waleczni, silni, potrafiący jednak być czułymi, delikatnymi osobami. Jest ich zresztą sporo i każdy ma to “coś” w sobie. Ja jestem zachwycona! Jedyne co mnie lekko wkurzało na początku książki to ilość opisów uprawiania seksu. Jednakże z czasem było ich coraz mniej, były też bardziej metaforyczne, czytało się już wtedy bardzo przyjemnie. A książka tak mnie wciągnęła, że gdy skończyłam czytać, to poczułam smutek. I zaraz zamówiłam tom drugi i trzeci Aż się boję myśleć co to będzie, jak przeczytam ostatnią stronę trzeciego tomu! Barwni bohaterowie, cudowne opisy, magiczna atmosfera, maksymalnie wciągająca akcja i fajny język – oto “Saga Sigrun”. Zdecydowanie polecam wszystkim wielbicielom książek opowiadających o losach rodziny czy rodu, o silnych kobietach i walecznych mężczyznach. Może jest lekko bajkowa, ale jakże piękna   PS. Właśnie przejrzałam recenzję i widzę, że część jest zupełnie negatywna, typu: mdłe, lukrowate, drewniany język, brak opisów. I znowu mam dowód na to, jak bardzo są różne nasze literackie gusta! Przeczytajcie sami! PPS. I właśnie w trakcie czytania recenzji dotarło do mnie jak ciężkie bywa życie pisarza   Gdyby “Saga Sigrun” była napisana przed pewną podobną książką, to wszyscy by porównywali nowe książki do niej. A, że powstała później, to porównują ją do tej drugiej książki. A po co nam takie porównania? Przecież praktycznie każda książka wynika z tego, co autor przeczytał, co poznał. Każdy się na czymś wzoruje i tyle. Howgh!   By Agnieszka Tatera                                    Zamieszczone w historyczna, Książki, Od Matrasa   13 