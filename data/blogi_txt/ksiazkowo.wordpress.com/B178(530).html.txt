cze 5 2012 “Strażniczka Bramy” – Michelle Zink Wydawnictwo: Telbit, 2010 Oprawa: miękka Liczba stron: 388 Moja ocena: 4,5/6 Ocena wciągnięcia: 4,5/6 ***** O “Proroctwie sióstr” pisałam całkiem niedawno. Zrobiła na mnie lepsze wrażenie, niż myślałam, że zrobi. Czy drugi tom dorównał pierwszemu? Siostry rozstają się, nie są w stanie dojść do porozumienia. Alice nie chce przezwyciężyć swych mrocznych zapędów, Lia próbuje zwalczyć swoje, by pomóc dobru zwyciężyć nad złem. Niestety, tekst proroctwa jest niepełny, nie pomaga jej zrozumieć tego, co ma zrobić, by powstrzymać tragedię. Dlatego Lia postanawia udać się na mityczną wyspę Altus, a towarzyszą jej dwie przyjaciółki. To właśnie tam spodziewa się znaleźć odpowiedzi na pytania, które kłębią się w jej głowie. A w dotarciu na wyspę stara się jej przeszkodzić zarówno siotra, Dusze, jak i ktoś, z kogo strony nie spodziewa sie ona podstępu. A na dodatek Alice szybko rośnie w siłę, czego Lia nie może powiedzieć o swoich umiejętnościach. Jak więc się potoczy dalej ta nierówna gra? Tym razem akcja toczy się dużo szybciej, niż w pierwszym tomie. Dużo się dzieje, pojawia się sporo nowych osób i informacji. Lia na swej drodze spotyka wiele barwnych postaci, zapewne część z nich pojawi się też w trzecim tomie. Możemy także prześledzić rozwój charakteru Lii. W pierwszym tomie, była to spokojna, lekko nieśmiała dziewczyna, która dbała tylko o rodzinę i ukochanego. Teraz przekształca się powoli w otwartą, pełną zapału, nastawioną bojowniczo młodą kobietę. Dojrzewa, rozumie więcej, widzi więcej. Autorka tak prowadzi akcję, że ta część wydaje się być jeszcze bardziej mroczna od pierwszej. Szczególnie podobał mi się motyw podróży przez las i pościgu, przed którym uciekała Lia z towarzyszami. Również wyspa Altus ukazana jest w ciekawy sposób – z jednej strony jakby średniowieczny, ale z drugiej… hm, jakby współczesny   Autorka wplata w akcję także nowe wątki – roszady o władzę na wyspie, obowiązki Opiekunów, powoli dowiadujemy się więcej o rodzinie bliźniaczek. To dobrze rokuje na trzeci tom. Zapewne niedługo sięgnę po trzeci tom i wtedy zapadnie decyzja, czy polecam tę trylogię jako przykład niezłej trylogii dla młodzieży (szczególnie dziewcząt). Na razie powiem tyle: jest na tyle ciekawie, że przyjemnie się czyta trochę “świeżej krwi” w zalewie podobnych do siebie jak krople wody młodzieżówek. © Agnieszka Tatera   By Agnieszka Tatera                                    Zamieszczone w Dziecięca / Młodzieżowa, Fantastyka, Fantasy, Książki, Od Wydawnictwa Telbit 7 