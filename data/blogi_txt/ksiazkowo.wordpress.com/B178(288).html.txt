maj 31 2011 “Gościniec” Andrzej Kozioł Wydawnictwo: WAM, 2011 Oprawa: miękka Liczba stron: 138 Moja ocena: 4,5/6 Ocena wciągnięcia: 4/6 ***** “Gościniec” to książeczka nietypowa. Króciutka, jednakże ma coś w sobie. Postaram sie Wam wyjaśnić co. Jest to opowieść o upływie lat, zmiany obserwowane są przez Madonnę Przyniesioną przez Wodę, zwaną przez miejscowych Strażniczką Gościńca. Trafiła do nich w trakcie powodzi i od tej pory ludzie dbają o nią, wierząc, że uratowała ich od nieszczęść, w końcu nic wielkiego się w trakcie tej powodzi nie stało, a zyskali Strażniczkę. Jastrzębice Nowe, to zagubiona wśród lasów i łąk wieś. Jedyna droga łącząca ją z resztą świata, to właśnie tytułowy gościniec, przy którym stoi właśnie figurka Strażniczki Gościńca. Właśnie ona może przez dziesiątki lat obserwować życie mieszkańców Jastrzębic, zmiany świata dookoła, postaw ludzkich, życia codziennego, a momentami zmiany dotyczące całej Polski. A ma ona co obserwować – pojawia się w XIX wieku i trwa aż do dzisiaj. Ma okazję obserwować na przykład tabory Cyganów, barwne, wesołe, jednakże wzbudzające niepokój w miejscowych  i ich  zanikanie, gdy władze ludowe decydują o przymusowym stałym zamieszkaniu. Obserwuje, jak zmienia się powolne życie dyktowane przez pory roku i części doby, bo pojawia się elektryczność, zmechanizowanie rolnictwa, telefony, radio. Obserwuje napływ polityki do wsi i jej wpływ na życie mieszkańców. Zmiany dotykają każdego aspektu życia – od pracy, przez rozrywki, aż do tradycji. Zmieniająca się rzeczywistość ma też wpływ na duchowość. Przez długie lata przy figurce zbierały się przy niej kobiety, by się pomodlić, odmówić litanię. Mężczyźni zatrzymywali się, zdejmowali kapelusz i żegnali się. Dbano o nią, upiększano kwiatami, czyszczono, zmieniano postument. Jednak powoli przybywano do niej coraz rzadziej, zapominano o przeżegnaniu się, przestano dbać. Bo czy jest teraz jeszcze czas i miejsce na takie Madonny i ich rolę w życiu ludzi? “Gościniec” składa się z krótkich rozdziałów – przemyśleń Madonny oraz krótkich opisów z życia, związanych z tymi właśnie przemyśleniami. Autor stworzył w tej książce świat melancholijny, chyba każdy zatęskni za taką swojskością, życiem, w którym ludzie sobie wzajemnie pomagają, światem żyjącym zgodnie z naturą, gdzie nie ma pośpiechu i wyścigu szczurów. Nic więc dziwnego, że urzekła mnie ta książka, dałam się złapać w pułapkę świata bardziej dla ludzi, mniej dla kariery i pieniędzy. Książka Andrzeja Kozła, to urzekająca opowieść o przemijaniu i zmianach. Nastroiła mnie lekko melancholijnie, bo przecież zawsze dawne czasy były lepsze od aktualnych Przeczytałam ją z zainteresowaniem, aczkolwiek nie spodziewajcie się fajerwerków. To zdecydowanie przyjemna lektura, która może ewentualnie natchnąć Was do różnorakich przemyśleń, no i to generalnie tyle. Książka o czasach, które minęły i nigdy już nie wrócą. Polecam wszystkim osobom lubiącym opowieści sprzed wielu lat, ukazujące przekrój zmian społecznych, na dodatek przyjemnie napisane. Jak również osobom lubiącym wspomnienia, myślenie o dawnych czasach, układanie sobie przeszłości w głowie. Książkę otrzymałam od Portalu Sztukateria. ***** Po wczorajszym upale (o 6 popołudniu było 30 stopni!) dzisiaj zaczęło lać i temu zawdzięczacie pojawienie się recenzji   Trzymajcie kciuki, żeby przestało padać jak najszybciej, żebym mogła sobie obejrzeć bardziej dokładnie miasto. Wczoraj miałam dwugodzinny spacer Jeżeli jest ktoś z Was zainteresowany tym, jak wygląda Frankfurt moimi oczami, to zapraszam TUTAJ     By Agnieszka Tatera                                    Zamieszczone w Książki, Literatura współczesna, Od Portalu Sztukateria, polska   9 