gru 15 2011 “1Q84″ – Haruki Murakami (tom 3) Wydawnictwo: Muza, 2011 Oprawa: miękka Liczba stron: 508 Moja ocena: 5/6 Ocena wciągnięcia: 5/6 ***** To już! Cała trylogia przeczytana. Tak długo czekałam na całość, a gdy już ją miałam, to połknęłam migiem. O fabule nie zamierzam już dużo pisać, w końcu pisałam o niej w recenzjach tomu pierwszego i drugiego. Powiem tyle: Murakami zgrabnie splata ostatecznie wszystkie wątki, odpowiada na pytania, prowadzi całość do zakończenia. Jednakże i tutaj pokusił się o wprowadzenie nowego wątku, a właściwie powróceniu do osoby, którą spotkaliśmy już wcześniej – Ushikawy, człowieka, który proponował Tengo stypendium. Teraz pełni rolę psa gończego, jego celem jest znalezienie Aomame, wystawienie jej sekcie. Robi to z zapałem, a do tego ma talent do takich działań, więc powoli zbliża się do miejsca, w któym ona się ukrywa. A przy okazji znajduje też powiązanie z Tengo, więc i on zostaje wplątany jeszcze bardziej w rozrachunki z Sakigake. Wraca też wątek podróży do Miasta Kotów, umierającego ojca Tengo, jednak pojawia się też koszmarny, tajemniczy inkasen NHK, który może wywoływać ciarki na plecach, jednocześnie doprowadzając czytelnika do szału. Bardzo ciekawy pomysł. Właściwie pozostaje tylko napisanie, że Murakami bardzo dobrze zakończył całość. Część autorów mogłaby go naśladować. Nie zostawia niezamkniętnych wątków, nieodpowiedzianych ważnych pytań, całość jest spójna. Jednakże miałam wrażenie, że akcja w ostatnim tomie zwolniła, pojawiło się kilka dłużyzn, a kilka faktów zostało powtórzonych. Jednakże ciągle jest to książka bardzo dobra. A co mogę powiedzieć o całej trylogii? Naprawdę dobry kawałek literatury popularnej! U mnie “1Q84″ ląduje na “podium” ulubionych książek tego autora, gdzie zajmuje zaszczytne pierwsze miejsce ex aequo z “Norwegian Wood”. Brawa należą się przede wszystkim za zakręcony pomysł. Następnym plusem są bohaterowie, drobiazgowo stworzeni i opisani. No i świat, który stworzył, jest taki – jak to komuś w mailu pisałam – “realnie nierealny lub na odwrót”. To wszystko sprawia, że te trzy książki są wyśmienitą lekturą, na dodatek pełną nawiązań kulturowych, literackich. To zresztą cecha charakterystyczna tego autora, za co – między innymi – go lubię. Nie będę się już rozpisywać nad moimi zachwytami, powiem tylko, że moim zdaniem, jeżeli ktoś dopiero chce rozpocząć przygodę z Murakamim i sprawdzić, czy mu się spodoba, to powinien zacząć od któregoś z tych dwóch tytułów będących u mnie na podium   © Agnieszka Tatera   By Agnieszka Tatera                                    Zamieszczone w Książki, Literatura współczesna, Od Muzy, zagraniczna   10 