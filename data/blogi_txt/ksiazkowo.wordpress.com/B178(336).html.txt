sie 6 2011 “Podróż zimowa” Amélie Nothomb Wydawnictwo: Muza, 2011 Oprawa: miękka Liczba stron: 94 Moja ocena: 3,5/6 Ocena wciągnięcia: 4/6 ***** Na pierwszej stronie poznajemy Zoila, pracownika elektrowni. Czeka on na samolot, który… zamierza porwać. A dlaczego? Czy jest terrorystą? Bojownikiem o wolność naszą i waszą? Psycholem? Odpowiedź Was zapewne rozczaruje: on to robi z miłości, a właściwie z zawiedzionej miłości. A to wszystko przez zlecenie otrzymane z jego miejsca pracy. Został wysłany do bardzo skromnie urządzonego i przeraźliwie zimnego mieszkania dwóch młodych kobiet – Astrolab i Alienor. Astrolab jest piękna, pociągająca, a Alienor jest lekko upośledzoną – jak to nazywa bohater – debilką. W kwestionariuszu wpisane jest, że właścicielka jest pisarką, ale która z nich jest właścicielką? Zoil zakochuje się po uszy w Astrolab. Znajduje kolejne powody, dla których musi odwiedzić ich mieszkanie, by tylko spotkać się z kobietą, która go zafascynowała. Astrolab także powoli odwzajemnia jego zainteresowanie, jednakże ich droga do szczęścia jest ściernista – jego ukochana obiecała samej sobie, że będzie się zawsze opiekowała Alienor i nie będzie robiła niczego, co mogłoby jej zaszkodzić. A znowóż Alienor nie ma poczucia dyskrecji i hm… wstydu – z zamiłowaniem obserwuje zakochanych, patrząc intensywnie, jak się całują. To znowu krępuje Zoila. Próbuje on różnych sposobów, by móc spędzać czas sam na sam z ukochaną, jednakże w pewnym momencie traci cierpliwość, a od tego droga jest już krótka do momentu, w którym poznajemy naszego bohatera. Nie jest to pierwsza książka tej autorki, którą czytałam. I w porównaniu z chociażby “Kwasem siarkowym” ta książka jest zdecydowanie słabsza. Niestety, nie czuję satysfakcji z jej lektury. Tzn. widzę, że jest to książka niezła, trochę ponad przeciętność tej autorki, ale czegoś mi brakuje. Tego tajemniczego “czegoś”   Poczułam, że autorka tylko liznęła tę historię, poczułam jakby nie była ona porządnie rozwinięta. Ja wiem, że Nothomb bardzo dobrze się odnajduje w krótkich formach, ale to już była dla mnie zbyt krótka forma w stosunku do kalibru fabuły. Również bohaterowie, a szczególnie obydwie bohaterki wydały mi się tylko zarysowane, jakby nie skończone. Zabrakło mi tego sławnego “haka” Nothomb, który gwarantuje, że jej książki czyta się z wypiekami na twarzy. Nothomb utarła sobie pewien schemat i jego się trzyma, mniej lub bardziej ściśle. Miłość, sława, spełnienie, związki międzyludzkie, dosłowny, lekko dosadny język, ludzie otyli, niepełnosprawni, z kłopotami psychicznymi. Wyżej wspominany “Kwas siarkowy” mną mocno trzepnął, dał mi popalić (tym bardziej, że czytałam go w podróży i musiałam jednak stopować swoje reakcje   ), a tutaj tego niestety nie było. Jednak jest to ciągle ciekawa książka, szczególnie jeżeli ktoś nie zna stylu autorki, metod, które używa. Jest to interesujące studium obsesji – obsesji różnorakiej, wywnioskujecie z lektury sami, o jakie rodzaje mi chodzi. Miłośnicy tej autorki (do których generalnie i ja się zaliczam) poszują się pewnie lekko zawiedzeni – tak, jakby nic nowego, tylko podobna historyjka do innych w jej stylu. Osobom, które autorki jeszcze nie znają – polecę. Jeżeli lubicie powieści z zacięciem psychologicznym, o trudnych tematach i raczej krótkie w formie (100-150 stron), to śmiało sprawdźcie, jak Wam się spodoba!   By Agnieszka Tatera                                    Zamieszczone w Książki, Literatura współczesna, Od Muzy, zagraniczna   7 