gru 11 2011 Podsumowanie miesiąca – listopad 2011 Najpierw informacja - jak od jakiegoś czasu co miesiąc: UWAGA! Mało kto może i chce tyle czasu spędzać na czytaniu co ja, więc proszę nie robić porównań odnośnie ilości przeczytanych książek! W listopadzie było już ciut mniej wyjazdów. Tylko na początku miesiąca byłam na pamiętnym wyjeździe w Krakowie (Targi Książki i nie tylko…), potem u znajomych na Kaszubach i to byłoby tyle z “większych” wyjazdów. Siedzenie w domu nie przełożyło się jednak na statystyki. Przeczytałam tyle samo książek, co w bardzo zajętym październiku, było ich 16. W listopadzie poszalałam zakupowo. Kontynuacje różnych cykli, głównie Uczty Wyobraźni, do tego różne pojedyncze zakupy, jestem przekonana, że wydałam na książki sporo kasy. Chociaż budżet ma tendencje zniżkowe, więc powinnam raczej książki sprzedawać   Dłuższy pobyt w domu zaczął powoli wpływać na zróżnicowanie czytanych książek. Po długim okresie czytania właściwie tylko ksiażek do recenzji ostatni miesiąc wyglądał tak: - 10 książek recenzyjnych, - 2 książki do recenzji wewnętrznych, - 1 książka pożyczona, - 1 książka z biblioteki, - 1 książka z Kolejkowa - 1 książka własna nierecenzyjna. Już widzę, że grudzień będzie podobny lub lepszy w różnicowaniu czytanych książek   Kontynuując statystyki – średnia ocena przeczytanych w tym miesiącu książek to 4,8, więc trochę wyższa, niż w ciągu ostatnich miesięcy. Cieszy to mą duszę   W listopadzie przeczytałam książki o łącznej objętości 4918 stron, co daje średnio 328 stron na książkę. A to wynik przeciętny. Nie wliczyłam jednak jednej książki z tych do recenzji wewnętrznej, bo właściwie nie wiem, ile ona w sumie ma w ostatecznej formie stron. Odkrycie miesiąca? ”Żyjący z wilkami” – niesamowita książka! Moje wrażenia z jej lektury opisałam TUTAJ. Druga książka, to “The Land of Decoration”, przyszłoroczna premiera, chociaż nie wiem, czy też będzie premierą w Polsce. Ufff… dawno nie czytałam takiej książki, świeżej, przewrotnej, zadającej masę pytań, ciągle “drażniącej nerw” czytelnika, nie dającej spokoju! Mam mętlik w głowie, nie wiem sama, co o niej myśleć. Religijne dziecko narzędziem Boga, twórcą cudów? Każdy cud ma dwa końce i zawsze dobro ma złe konsekwencje? Czym jest dobro, a czym zło? A Bóg i diabeł? Wyśmienita jest też druga książka Zorana Drvenkara – “Ty”. Nie ma on litości dla czytelnika, tworzy fabuły zagmatwane, przejmujące, niesamowite   Gniot miesiąca? Byłoby to zbyt silne określenie. Zwyczajnie: najsłabszą książką (ale nie gniotem) przeczytaną w listopadzie jest “Krew na Placu Lalek”, a recenzję znajdziecie TUTAJ. Ciekawa jestem wyników grudniowych   A w styczniu zapewne pojawi się – jak zwykle – dużo podsumowań. Miesięczne, roczne… Ale co ja na to poradzę, ja lubię podsumowania, a to mój blog     By Agnieszka Tatera                                    Zamieszczone w Podsumowanie 8 