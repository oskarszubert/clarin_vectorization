sty 28 2013 Wyrwanie z pęt nałogu, czyli rok bez kupienia książki Wieki nie zaglądałam na strony wydawnictw. Księgarń też nie, w końcu przecież nie kupuję książek już od roku. Tak, to właśnie dzisiaj upływa ta szczególna rocznica – od 28 stycznia 2012 roku nie kupiłam żadnej książki. Jedyne książki, które w tym czasie zakupiłam były kupione w ramach działań charytatywnych i zostały podarowane przyjaciołom   Dlaczego? O tym możecie przeczytać chociażby tutaj. Najpierw chciałam uczcić tę rocznicę przez kupienie sobie jakiejś – mocno specjalnej – książki. Możliwe, że ją sobie kupię, ale na razie straciłam zapał. Może dlatego, że staram się oszczędzać aktualnie fundusze na inne cele? Nieważne. W każdym razie postanowiłam w ramach uczczenia rocznicy połazić trochę po stronach wydawnictw i sprawdzić, co niedługo pojawi się na rynku, a co może być dla mnie potencjalnie kuszące. I oto rezultaty tej wycieczki:  “Młodszy księgowy. O książkach, czytaniu i pisaniu” – Jacek Dehnel Uwielbiam książki tego autora i mam wszystkie (chyba, właściwie to muszę sprawdzić) jego powieści i zbiory opowiadań, jakie do tej pory wyszły. Jeden z najbardziej uzdolnionych pisarzy polskich, przepięknie posługujący się naszym językiem, tworzący cudnych bohaterów i bardzo zgrabne fabuły. Tylko kto skrzywdził Pana Jacka tak koszmarną okładką?  “Dialogi zwierząt” – Colette Wydawnictwo wyda także “Klaudyna powraca”, co bardzo mnie cieszy, bo Colette zyskała we mnie wierną fankę jej twórczości. Cykl o Klaudynie podbił me serce, jestem też bardzo ciekawa tej książki, bo ta serie W.A.B.-u wydaje mi się ciekawa.  “Przędza” – Gennifer Albin Tu już mam pewność, że tę książkę przeczytam, bo od pewnego czasu jej szczotka leży na moim kuchennym stole i czeka tylko na to, aż skończę aktualne lektury. Trochę uległam namowom znajomej pani z wydawnictwa, ale zobaczymy, dawno nie czytałam tego typu książki, może akurat dobrze doradzała? Czasami dobrze jest dać się skusić…    “Sodoma i Gomora” – Cormac McCarthy Cenię sobie jego książki. Może znam go ciągle jeszcze w niewielkim stopniu, ale już jestem pod olbrzymim wrażeniem. O pierwszym tomie pisałam tutaj. Drugiego ciągle nie dorwałam, czekam   No, ale pomarzyć o trzecim też można.  “Tańcząc na rozbitym szkle” – Ka Hancock Sądząc li i jedynie z opisu zapowiada się ciekawa i ostro dająca po emocjach lektura. I tylko to porównanie do Sparksa lekko zniechęca. Czytałam jego “Jesienną miłość” i zrobiła na mnie średnie wrażenie. Ale lubię dawać szansę nowym autorom, więc jak będzie okazja, to przeczytam.  “Islamski bękart” – Alexander Khan Od lat bardzo lubię książki związane z kulturami mało nam zazwyczaj znanymi, z przenikaniem się kultur, związkami międzykulturowymi etc. Więc ta książka z taką, a nie inną tematyką, wydaje się być szyta na miarę moich potrzeb.  “Jonathan Strange i Pan Norrell” – Susanna Clarke Tutaj musi Wam tylko wystarczyć hasło – seria “Uczta Wyobraźni”. I wszystko jasne. Te książki w ramach serii, które już miałam okazję przeczytać, to był absolutny majstersztyk literacki, więc biorę w ciemno.  “Jedna niezwykła rzecz” Chitra Benerjee Divakaruni Tę zapowiedź znalazłam przez zupełny przypadek. A ucieszyła mnie tak, jak rzadko która. Książki Divakaruni urzekły mnie już przed laty, dlatego wręcz skaczę z radości, że kolejna zostaje przetłumaczona na język polski! Zapału starczyło mi tylko na kilka wydawnictw, niedobry ze mnie mól książkowy   Obejrzałam, pozachwycałam się tymi kilkoma, ucieszyłam się przy okazji, że tak mało książek wychodzi, które by mnie naprawdę kusiły. Daje mi to większą możliwość panowania nad pokusami kupowania i zamawiania do recenzji. Powyższe jednak prędzej czy później do mnie trafią. Wpisuję je na listę prezentów, ale proszę zakupy konsultować, bo stan posiadania lubi się u mnie szybko zmieniać. W końcu calkiem często przybywają do mej skrzynki pocztowej różne dary losu… A swoją drogą, to jest zabawne. W życiu nie pomyślałabym, że wytrzymam rok bez kupienia chociaż jednej książki, a jak on już upłynie, to zamiast polecieć do księgarni, to przejrzę strony wydawnictw, pooglądam, zamknę je i tyle. Cuda się zdarzają!   By Agnieszka Tatera                                    Zamieszczone w Książki, Przemyślenia i inne takie    Tagged ksiazki, nałóg, rok, zapowiedzi   43 