paź 4 2011 “Jak wychować dziecko, psa, kota… i faceta” – Dorota Sumińska, Dorota Krzywicka, rozm. Irena A. Stanisławska Wydawnictwo: Wydawnictwo Literackie, 2011 Oprawa: miękka ze skrzydełkami Liczba stron: 326 Moja ocena: 5/6 Ocena wciągnięcia: 5/6 ***** Premiera już jutro – 5 października! Dorota Sumińska to lekarz weterynarii, psycholog zwierzęcy, prowadzi popularne radiowe i telewizyjne programy o zwierzętach. Dorota Krzywicka jest psychologiem, udziela rad w programie “Rozmowy w toku”, doradza też czytelniczkom “Chwili dla Ciebie”. Irena Stanisławska to dziennikarka, pasjonatka psychologii, nie bojąca się żadnych tematów. Tyle dowiedziałam się w poszukiwaniu informacji o tej książce. Bo do sięgnięcia po nią skłoniło mnie nazwisko Doroty Sumińskiej. Jej książka “Świat według psa” bardzo mi się podobała, ale jeszcze większe wrażenie zrobił na mnie wywiad z nią, umieszczony w zbiorze “O psach, kotach i aniołach”. Kusiła więc, a po zapoznaniu się z sylwetkami pozostałych dwóch pań kompletnie nie mogłam sobie odmówić poznania tej rozmowy trzech silnych, nietypowych, bezpośrednich kobiet. Dwie panie Doroty i pani Irena rozmawiają o wszystkim – psach, kotach, życiu, miłości, przyjaźni, szacunku, żywieniu, pracy, rozrywkach, rodzinie, dzieciach, facetach, psychice, wychowaniu i wielu innych tematach. Taka rozmowa-rzeka, którą prowadząca tylko podzieliła na rozdziały. Na początku tkwiły we mnie jeszcze uprzedzenia typu “czy to aby nie jest typowy poradnik?”, ale na szczęście szybko odfrunęły w nicość. Panie rozmawiają w porywający i wciągający sposób, czułam się, jakbym z nimi przy tym bluszczu siedzała i piła herbatę. Wśród natłoku tematów znajdują się też te, dotyczące wartości, tempa życia, wspólnoty, roli i życia zwierząt, wspólnej egzystencji. Tematy ważne. Przyznam, że mnie – jako tzw. kociarze i psiarze – dobrze zrobiło przeczytanie tej książki. Myślę, że teraz lepiej rozumiem moje koty (i potencjalnego psa kiedyś w przyszłości), wiem więcej o ich postępowaniu, życiu, potrzebach. W końcu zaczęłam też myśleć o tym, skąd się wzięły nasze domowe koty i psy, jaka była ich droga do zamieszkania z człowiekiem i jak to wpływa na ich potrzeby i charaktery. Teraz będzie mi jeszcze łatwiej tworzyć rodzinę ludzko-zwierzęcą   A i pozostałe tematy były dla mnie ważne i interesujące. Zrobiłam sporo zaznaczeń, książkę pożyczę Mamie, a potem koleżankom. Myślę, że każda osoba zyska w trakcie jej czytania coś innego, specjalnego. Ta książka to bardzo interesująca rozmowa, wywołująca zadumę, zadawanie sobie pytań, ale także i uśmiech. Po jej przeczytaniu z przyjemnością sięgnę po inne książki tych autorek. Polecam wszystkim, których interesuje życie!    By Agnieszka Tatera                                    Zamieszczone w Książki, Od Wydawnictwa Literackiego, Poradniki   5 