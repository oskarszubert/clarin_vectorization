sty 6 2010 “Strach. Antysemityzm w Polsce tuż po wojnie: Historia moralnej zapaści ” Jan T. Gross Wydawnictwo: Znak 2007 oprawa: twarda ilość stron: 344 moja ocena: 4 Nie potrafię tutaj wystawić jednoznacznej opinii – nie jestem specjalistką, nie znam tych wydarzeń co do szczegółu, a wydarzenia faktycznie powojenne są wręcz dla mnie dosyć nowe. Jednak potrafię napisać jedno – nie rozumiem zaprzeczania wydarzeniom, która faktycznie zaistniały i co do których nie ma wątpliwości (ewentualnie co do szczegółów tych wydarzeń) – nie jestem więc w stanie zrozumieć reakcji ludzkich na wszystkie wydarzenia jakie spotykały Żydów w ciągu ostatnich kilkuset, czy choćby stu lat… Jak można zaprzeczać temu, że był Holocaust (albo próbować twierdzić, że to takie małe byle co było), że były pogromy Żydów (i to zarówno we wcześniejszej historii, jak i w naszej historii najnowszej), że hasła “nie bądź taki żydek” lub “ty to jesteś żyd i komuch” istnieją ciągle w naszym języku i mają się całkiem dobrze, raczej nic im nie grozi. Więc jak tłumaczyć ignorację i zaprzeczenia części ludzkości? Głupotą, niewiedzą, złą wolą? Nie wiem. Wiem tylko, że przerażają mnie wojny, pogromy, zabijanie, nienawiść do innego człowieka tylko ze względu na to, że np. nosi wąsy, mieszka w innym miejscu, czy, że mówi “pyra”, a nie “ziemniak”. I przerażały mnie też ogniste reakcje, czasami wręcz kipiące nienawiścią, które pojawiły się po opublikowaniu tej książki w Polsce. Dla przypomnienia – rok 2007!  Nie będę się wypowiadać, co do wiarygodności materiałów i opracowań, samej książki, czy co do osoby autora (generalnie – nie mnie o tym decydować, a poza tym, pokażcie mi osobę i materiały, które są dla wszystkich w 100% wiarygodne :p). Ale nie o to tutaj według mnie chodzi, dla mnie chodzi tu o uczucia i współbytowanie. O to, jak ludzie traktują innych ludzi, czasami swych najbliższych, jakie są tego powody. Dla mnie w tej książce zbyt dużo było własnych opinii autora. Była też przeogromna ilość przykładów, cytatów faktów, niesamowita praca przygotowawcza. A sama książka – przerażająca, naprawdę nie jestem w stanie zrozumieć rodzaju ludzkiego… Na koniec kilka cytatów:  “Urzeczowienie” Żydów jeszcze  i na tym polegało, że za życia traktowani byli jako, można by rzec, tymczasowi depozytariusze własności “pożydowskiej”. “Buty to mogłaby mi paniusia już zostawić” – powie do Miriam Rosenkranz niejaka Józefowa, która z nią razem pracowała przy skubaniu pierza, w dniu kiedy już wyglądało na to, że będą likwidować getto. Z podobną propozycją przyszła do Chai Finkelsztajn tak zwana przyzwoita osoba, sąsiadka, sugerując na samym początku pogromu w Radziłowie, żeby jej oddała lepsze rzeczy, bo przecież zaraz zginie wraz z rodziną i wtedy jacyś źli ludzie wszystko sobie wezmą.   Żyd to było coś gatunkowo odmiennego. Znane było zapytaniekilkuletniego chłopca spopularyzowane przez tajną prasę “mamusiu, czy to człowiek zabili czy Żyda?”   (…) – “zapytany po pogromie milicjant Mazur o to, dlaczego zastrzelił z automatu leżące przy matce dziecko, odpowiedział sędziemu: “Matka i tak nie żyła już, więc dziecko by płakało”. Tej odpowiedzi litościwego mordercy – pisał tygodnik “Kuźnica” – nie wymyśliłby literat”.   “Dnia 24 i 25 [stycznia 1947] odbyło się przedstawienie, rewia urządzona przez sekcję teatralną klubu Sportowego “Siła” w Oświęcimiu. Tematem i treścią tego widowiska było wyśmiewanie Żydów w skeczach i piosenkach. Zaznaczamy przy tym, że główną rolę w tych checach [pisownia oryginalna] antyżydowskich grał komendant U.B. w Oświęcimiu”.   (…) ofiary zawsze, do ostatniej chwili, zadawały pytanie “dlaczego”? Czyż nie jest nim jedno jedyne zdanie, jakie dotarło do nas z otchłani komór gazowych Bełżca: “Mamusiu, ja przecież byłem grzeczny, ciemno, ciemno”?    By Agnieszka Tatera                                    Zamieszczone w Literatura popularnonaukowa   6 