sty 1 2010 Podsumowanie roku 2009 Pomyślałam sobie, że pokuszę się pierwszy raz w mej historii czytelniczej o zrobienie podsumowania roku. Przejrzałam moje czytatki na Biblionetce, skopiowałam wszystkie do jednego pliku i już widzę, co mam   Przyznam, że jestem w szoku, bo wychodzi na to, że w trakcie całego roku nie dałam ani jednej szóstki! A to oznacza znowu, że żadna książka chyba nie olśniła mnie totalnie. Albo jakoś podświadomie boję się dawać najwyższą ocenę? Nie wiem. Był to zdecydowanie rekordowy rok pod względem ilości przeczytanych książek. Mam nieodparte podejrzenie, że już się taki więcej nie powtórzy – z prostej przyczyny: już pewnie nigdy nie będę miała tyle wolnego czasu i tak niewiele obowiązków, co w tym roku :/ Przeczytałam 234 książki. Najbardziej rekordowy był sierpień – 32 książki   Najmniej czytelniczy był lipiec – 10 książek. Z zestawienia wynikam, że unikam wysokich i niskich ocen i raczej tkwię w przestrzeni między 3,5 a 5. Ciekawe z czego to wynika. Pewnie mogłabym być trochę bardziej radykalna w ocenianiu, staram się nad tym popracować   Jak już pisałam, nie dałam żadnej szóstki w tym roku, a i 5,5 było niewiele. Taką ocenę dostało tylko kilka książek, oto one:  “Bóg zwierząt” – Aryn Kyle; “Dziennik z getta warszawskiego” - Mary Berg; “Jedwab” - Alessandro Baricco; “Uczeń skrytobójcy” - Robin Hobb; “Balzakiana” – Jacek Dehnel; “Rabin” - Noah Gordon; “Smażone zielone pomidory” - Fannie Flagg; “Bestia” - Anders Roslund i Borge Hellstrom; “Nigdziebądź” – Neil Gaiman.  Trochę książek dostało niskie oceny, ale jest ich stosunkowo niewiele. Dwie najniżej ocenione to “Miłość za kilka włosów” – Mohammed Mrabet (2) oraz “Kaktus w sercu” – Barbara Jasnyk (1). W tym roku stanowczo sobie potwierdziłam, że nowoczesna, awangardowa i wysokiej lotów literatura nie jest dla mnie. Kilka książek, które zaczęlam i których nie dałam rady przeczytać, to:  “Sercątko” - Herta Muller; “Pianistka” – Elfriede Jelinek; “Żydówek nie obsługujemy” - Mariusz Sieniewicz; “Uprzątnięte morze, wynajęte skarpety i pani Masło: Historyjki” - Aglaja Veteranyi.  Nie wiem, czy mam zbyt mały rozumek, by je zrozumieć, czy powód jest jeszcze inny. W każdym bądź razie wszystkich książek reprezentujących styl podobny do powyższych pozycji planuję w roku 2010 unikać   A później zobaczę, czy już zmądrzałam na tyle, by je ogarnąć   Spróbowałam również zabrać się za pierwszy poradnik, jaki pojawił się na mojej drodze, a konkretniej, który próbowała nam wciskać moja ciotka   I przeczucie mnie nie myliło – zdołałam przeczytać 20 stron, a to tylko dzięki wielkiej sile woli   Chodzi mi o “Sekret” – Rhonda Byrne. Moim zdaniem, jest to badziewie, jakich mało. Generalnie – czytelniczo rok 2009 zaliczam do bardzo udanych i życzę sobie, by przyszłe okazały się podobne     By Agnieszka Tatera                                    Zamieszczone w Książki   5 