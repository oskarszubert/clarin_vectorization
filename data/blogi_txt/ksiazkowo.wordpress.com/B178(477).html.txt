sty 31 2012 “Dziewczynka w zielonym sweterku” – Krystyna Chiger, Daniel Paisner Wydawnictwo: PWN, 2011 Oprawa: miękka Liczba stron: 284 Moja ocena: brak ***** Krystyna urodziła się kilka lat przed wojną w żydowskiej rodzinie żyjącej we Lwowie. Jej rodzice pracowali, wiodło im się dobrze, dziecko czuło się jak w raju, niczego mu nie brakowało. Krótko po Krystynie urodził się jej braciszek – Paweł. Dziewczynka automatycznie przejęła rolę opiekunki, którą kontynuowała przez lata. W momencie wybuchu II Wojny Światowej Krysia ma 5 lat. Na początku praktycznie nie odczuwa, że coś sie zmieniło, jej świat pozostaje taki sam, tylko dorośli od czasu do czasu szepczą o dziwnych sprawach. Jednakże całkiem szybko sytuacja zaczyna się pogarszać – najpierw okupanci zabierają ojcu sklep, potem stopniowo praktycznie wszystkie meble znikają z ich mieszkania, a następnie czeka ich przeprowadzka. Najpierw do jednego mieszkania, potem drugiego, trzeciego… W pewnym momencie trafiają do lwowskiego getta, gdzie – paradoksalnie – oczekują większego spokoju, będą w końcu między swoimi. Ale nie biorą pod uwagę akcji, łapanek, egzekucji z byle powodu i szalonego Niemca zarządzającego gettem. A tenże właśnie osobnik dziwnym trafem uwziął się na ojca Krystyny. Ten obrotny, mądry i odważny Żyd wzbudza niechęć oprawcy, jednocześnie jednak głęboko w duszy najwidoczniej także i szacunek, bo wprawdzie bawi się z nim jak kot z myszą, jednak zachowuje go przy życiu. Rodzice Krystyny obserwują uważnie pogarszającą się sytuację dookoła nich, przeczuwają, że w końcu zapadnie decyzja o likwidacji getta i zamordowaniu wszystkich jego mieszkańców. I dlatego pada decyzja: stworzą sobie – na spółkę z kilkoma innymi osobami – kryjówkę w kanałach. W trakcie wyprawy sondującej sytuację zdesperowana grupka spotyka trójkę kanalarzy. Ci – po chwili zastanowienia – zgadzają się na pomoc uciekinierom. Za 500 ówczesnych złotych dziennie będą się nimi opiekować, dostarczać prowiant i wszelkie możliwe do zdobycia potrzebne rzeczy oraz robić im pranie. Żydzi zgadzają się na taki układ, więc mogą przystąpić do dzieła – wybierają kryjówkę i przygotowują ją do zamieszkania. Jednakże w momencie przystąpienia do likwidacji getta nie wszystko idzie tak, jak sobie wymarzyli. Jaki los na nich czeka? Niesamowita, jak wielka jest w nas wola przetrwania! Ile jesteśmy w stanie przeżyć, w jakic warunkach bytować, co zrobić innemu człowiekowi, by tylko żyć, żyć dalej! Czternaście miesięcy w kanałach, śmierć, narodziny, rozgrywki o władzę w grupie, ukrywanie się i ucieczki, pisanie satyr i rozmowy z niewidzialnym przyjacielem, depresja i siła, tak wiele musieli przetrwać… A pomiędzy dorosłymi dwójka kilkuletnich dzieci, które muszą żyć w tych warunkach, tak dalekich od normalnych. Czy możliwe jest wychowywanie dzieci w kanałach? Nie do przecenienia jest też rola jednego z kanalarzy – Sochy. To właśnie on wpłynął na decyzję o pomaganiu Żydom, to on przywiązał się do nic całym sercem, przynosił zaopatrzenie, przeciskał się rurami każdego dnia, rozwiązywał spory, dbał o nich jak o swoją rodzinę, a gdy w końcu skończyły się pieniądze, to oddawał po trochu kolegom kanalarzom swój wcześniejszy zarobek, byleby tylko jego przyjaciele mogli ukrywać się dalej. To on ich uratował. To jest niesamowita książka o niesamowitej historii. Opowieść o człowieku i życiu, o przyjaźni i oddaniu, wierności i sile. Warto ją poznać!   © Agnieszka Tatera   By Agnieszka Tatera                                    Zamieszczone w Książki, Literatura faktu, Od PWN   9 