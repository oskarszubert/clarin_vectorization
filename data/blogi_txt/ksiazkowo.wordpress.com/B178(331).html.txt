sie 1 2011 Blogerzy piszący o książkach – łączcie się! Czyli o Złotej Zakładce… Jak pamiętają niektórzy z Was, w lutym tego roku zaczęła się dyskusja wokół pomysłu nagrody blogerów książkowych, w której blogerzy właśnie mogliby decydować o wszystkim – od pierwszych pomysłów, przez ich szlifowanie, aż do decyzji – poprzez głosowanie – kto w danym roku otrzyma nagrodę w każdej kategorii. Koty za płoty padły m.in. pod tym postem, sporo działo się także u Kalio. Pomysł wziął się od małej dyskusji, w której pojawiły się głosy, że te znane i prestiżowe nagrody wręczane przez specjalistów swoje, a naród swoje. Że tak naprawdę nagradzane książki nijak się mają często do tego, co blogerzy czytają i lubią. A nie ukrywajmy, jesteśmy coraz większą grupą w polskiej blogosferze, razem mamy sporą ilość czytelników i już wszyscy chyba dostrzegli, że generujemy pewnego typu opiniotwórstwo dotyczące książek. Dlaczego tego nie wykorzystać? A jednocześnie nagroda ta pozwala nam na zjednoczenie naszego środowiska we wspólnym działaniu, robieniu czegoś fajnego   Krótko po dyskusji na blogach powstało forum, tam padło wiele pomysłów, jedne natychmiast upadły, inne przetrwały do dzisiaj. Ostateczny kształt nagroda przybrała pod paluszkami małej grupy, o której więcej w zakładce Ekipa. Donoszę z wielką dumą i zadowoleniem, że oto dzisiaj rusza nabór nominacji na ulubione książki wydane w ubiegłym roku (czyli data wydania 2010, pamiętajcie proszę!). Nominacje składać może każdy, kto bloguje od 6 miesięcy (liczone do dzisiaj) i pisze minimum 12 recenzji rocznie (i odpowiednio w razie krótszego stażu). Wszystkie informacje na temat tego, jak głosować, kto może głosować, jakie są kategorie etc. znaleźć możecie w notce informacyjnej na stronie oraz w Regulaminie. Czas na nadsyłanie nominacji macie do 31 sierpnia, a wysyłajcie je na adres: nominacje@zlota-zakladka.pl. A wszystkich zapraszam do sprawdzania regularnie strony internetowej – tam będą się pojawiały wszelkie uaktualnienia. A adres naszej strony internetowej to: http://zlota-zakladka.pl/  Mamy już bardzo ciekawych partnerów, którzy z zainteresowaniem śledzą powstawanie pierwszej tego typu nagrody, a są nimi: - Targi Książki w Katowicach, - portal Przy Kominku, - portal Granice.pl, - strona Kochamy Książki. Liczymy na to, że będziecie licznie nadsyłać Wasze nominacje. O podziale książek między odpowiednimi kategoriami decydujecie Wy sami, tak, jak Wam serce dyktuje   A wszystkie pozytywnie zweryfikowane blogi są uprawnione do głosowania, a dla biorących udział w głosowaniu przewidujemy losowanie nagród… książkowych   Więcej na ten temat za jakiś czas. Będziemy bardzo, ale to bardzo wdzięczni jeżeli umieścicie to info u siebie na blogu i roześlecie, gdzie tylko się da. Pomoże nam to w promocji i dotarciu do jak największej liczby blogerów oraz także innych osób związnych z książkami (co pomoże w dalszej promocji). Pomożecie w ten sposób w szerzeniu idei oraz jej rozwoju    Z góry dziękujemy! W razie pytań piszcie do mnie lub na adres info@zlota-zakladka.pl. I tak oto marzenie, które wydawało się nierealne, mrzonka blogerów, staje się rzeczywistością…     By Agnieszka Tatera                                    Zamieszczone w Książki, Nagroda   33 