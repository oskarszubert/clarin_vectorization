lip 5 2011 “No cóż, za moich czasów…” Klara Feher Wydawnictwo: Nasza Księgarnia, 1974 Oprawa: miękka Liczba stron: 221 Moja ocena: 5/6 Ocena wciągnięcia: 5/6 ***** Dawno nie czytałam książki takiej, jak ta? Dlaczego? Jest to naprawdę przesympatyczna opowiaść o prawie szesnastoletniej Kati, która bez przerwy ma problemy z czystą bielizną, sprzątaniem, dwiema siostrami, pieniędzmi i życiem w ogóle. Historia pierwszego zakochania, walki o najlepsze stopnie i stypendium, które pozwoli jej uczyć się dalej, o to, by zawsze zdążyć przekazać atlas czy ekierkę jednej z sióstr. Bo rodzina Kati jest biedna, a nawet bardzo biedna. Trzy siostry mają więc jedną ekierkę, jeden atlas itd., muszą się nimi dzielić, więc prawie każda lekcja, to ekwilibrystyka godna mistrzyń. Zmiana planu to katastrofa na cały semestr. Jednak dziewczęta dają radę, a i wśród nauczycieli znajdzie się życzliwa dusza. Oprócz przeżyć szkolnych Kati wpada także w sidła pierwszego zakochania! Nagle spotyka studenta – Feriego, który okazuje się byc nią zainteresowany. Dziewczynie on także się podoba, więc na przeszkodzie nie stoi nic… oprócz norm społecznych. Kati kombinuje więc jak może, by tylko zyskać czas na spotkania z ukochanym. Pomagają jej w tym koleżanki oraz siostry. Młodzi chodzą na spacery, na “koncerty”, a raz nawet wybierają się do cukierni, co kończy się dla nich niespodzianką. Młodzi rozkwitają dzięki swym uczuciom, jednak na kontynuację ich związku pada cień… Cień, który bierze się z tego, co autorka umieściła w tle powieści – II wojna światowa i polityka. A to ojciec nie może znaleźć pracy z powodów politycznych, a to koleżanka ze względu na pochodzenie musi opuścić szkołę, nagle musi odejść ulubiona nauczycielka. To wszystko jest wielkim sprawdzianem dla młodej dziewczyny i jej koleżanek – jak się zachowają, co zrobią? “No cóż, za moich czasów” to książka która bardzo umiejętnie łączy lekkość podlotków, żart i psikusy koleżanek oraz dojrzewanie i rozumienie trudnych tematów i zdarzeń. Rzeczywistość widzimy głównie oczyma Kati, jednakże i postaci drugoplanowe odgrywają często ważną rolę. Książkę przeczytałam z przyjemnością i zaczęłam się zastanawiać – dlaczego odeszliśmy od tego typu literatury? Dlaczego teraz 95% powieści dla młodzieży to wampiry i inne anioły uwodzące nastolatki, które na ich widok miękną w kolanach i wręcz się ślinią? Dlaczego literatura dla młodzieży tak rzadko łączy rozrywkę i trudne tematy? A może ja mam tylko złe doświadczenia? Jeżeli tak, to co polecacie?   By Agnieszka Tatera                                    Zamieszczone w Dziecięca / Młodzieżowa, Książki, Pożyczona   20 