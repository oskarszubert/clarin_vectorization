sie 31 2009 “Sługa Boży” Wydawnictwo: Fabryka Słów 2003 oprawa: miękka ilość stron: 275 moja ocena: 4 Pierwsza część cyklu Mordimer Madderdin.  Część ta składa się z pięciu opowiadań, które łączy postać głównego bohatera i narratora – Mordimera, inkwizytora. Postać całkiem ciekawa muszę przyznać   Mordimer jest pełen wiary w to, co robi, jest przekonany o słuszności działań inkwizytorskich. Sam bohater jednak o dziwo jest przedstawiony w taki sposób, że nawet wzbudza sympatię, co – według mnie – jest rzeczą trudną w książce o takiej tematyce. A jednak tutaj się to moim zdaniem udało, bo jakoś mimo wszystko nie potrafiłam widzieć Mordimera tylko jako bezlitosnego i okrutnego inkwizytora   Jednakże inkwizycja z książki Piekary różni się trochę od tego, co znamy ze szkoły   Przykłady? Każdy z inkwizytorów ma swojego Anioła Stróża, który może udzielić mu pomocy w najtrudniejszych przypadkach, aczkolwiek – wezwany na próżno – może wpaść w straszliwy gniew, co może dla takiego delikwenta skończyć się źle. Generalnie działania Mordimera wspomagane są różnoraką magią i “czynnikami odgórnymi”. Pomijając to – świat i założenia religijne są inne. Tutaj Chrystus schodzi z krzyża, by ukarać grzeszników, a ludzie modlą się “I daj nam siły, abyśmy nigdy nie odpuszczali naszym winowajcom”. W związku z czym, grzesznicy wiedzą, że raczej nie mają co spodziewać się litości i przebaczenia. A właściwie inaczej – litość i przebaczenie odnajdą w oczyszczającej śmierci na stosie   Nie jest to może fantastyka przez – jak ktoś to napisał – “wielkie F”, ale opowiadania wciągnęły mnie na tyle, że przeczytałam książkę bardzo szybko i zastanawiałam się, co nowego autor wymyśli. Takie raczej fantastyczne “czytadło” niezłej klasy. Które nawet na kilka dni utkwiło mi w głowie na tyle, że rzucałam tekstami “mordimerowskimi” podczas rozmów online   I pewnie przeczytam kolejną część jak zdołam ją pożyczyć.   By Agnieszka Tatera                                    Zamieszczone w Fantastyka 7 