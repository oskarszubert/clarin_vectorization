kwi 8 2012 “Pasja według Einara” – Elżbieta Cherezińska Wydawnictwo: Zysk i S-ka, 2011 Oprawa: miękka ze skrzydełkami Liczba stron: 392 Moja ocena: 5,5/6 Ocena wciągnięcia: 5,5/6 Cykl: Północna Droga, tom 3 ***** Poznaliśmy już losy Sigrun, znamy życie Haldred. Teraz nadeszła pora na zmianę, i to sporą. Tym razem towarzyszymy mężczyźnie, chociaż nie jest to typowy przedstawiciel Wikingów. Einara zastajemy chłopcem, w momencie gdy opisuje swoje życie na wyspie, razem z ojcem i zmieniającymi się matkami. Jest on świadkiem pierwszych rozruchów społecznych związanych z pojawieniem się oznak wiary w Chrystusa. Jarlowie burzą się przeciwo nowej wierze, nie chcą słyszeć nawet o jej wyznawaniu. A ojciec Einara, najważniejszy godi na północy, zostaje wezwany do poprowadzenia obrzędów, które mają na celu sprawdzenie przychylności starych bogów oraz odkrycie ich zdania na temat tego nowego zagrożenia. Widzi on możliwość zgodnej egzystencji jednej i drugiej wiary, jednakże nie jest mu dane podzielić się tym proroctwem, bo zostaje potajemnie otruty. Ma tylko możliwość opowiedzenia Einarowi tego, co odkrył, a potem umiera. Einar jest także w niebezpieczeństwie, więc król w tajemnicy wysyła go w okolice Yorku, ukrywając chłopca w klasztorze benedyktyńskim. Dla Einara to swojego rodzaju szok, życie tam jest tak różne od jego dotychczasowego losu! Tylko cisza, praca, mało snu, dużo modlitw. Mijają jednak miesiące i lata, a on powoli przyzwyczaja się do schematycznego życia zakonu. Nagle jednak zostaje wybrany, przełożony zaczyna zlecać mu tajne misje – ma znaleźć coś w bagażach gościa, pojechać z wiadomością, kogoś podsłuchać, kogoś obserwować. A wszystko to dla chwały Kościoła. A przynajmniej tak twierdzą przełożeni. W Einarze jednak ciągle tkwi pragnienie zemsty oraz realizacji tego, co chciał zrobić jego ojciec. Przez lata ma on okazję wiele podróżować, poznać mnóstwo osób, obserwować rozwój wypadków politycznych w kilku krajach. Jest posłańcem Kościoła na dwory możnych, kształtuje rzeczywistość, wpływa na podejmowane decyzje. A ciągle marzy o bezkrwawym zaprowadzeniu nowego porządku w swojej ojczyźnie. A jeszcze na jego drodze staje najpierw Haldred, a potem polityka ponownie i ponownie wpływa na ich życie. Nic nie jest proste, a szczególnie realizacja tak wielkich i długofalowych zamierzeń, jakie ma na myśli on i jego ukochana. Jak to wszystko się skończy? Ta część jest zupełnie inna od poprzednich. Autorka stworzyła trzy tomy, w których główni bohaterowie są naprawdę bardzo różni od siebie, a jednocześnie ich losy się przeplatają i poniekąd opowiadają oni – na wiele głosów – tę samą historię. I to jest piękne! Potrafi ona tak różnorodnie i ciągle wiarygodnie prowadzić wielowarstwowy cykl, tworząc za każdym razem bardzo ciekawą i inną część. Bardzo dobrze wychodzi jej taki schemat pracy, a i bohaterowie są bardzo interesujący – po słodkiej Sigrun, silnej i stanowczej Haldred, mamy teraz rozerwanego między wiele pragnień i planów Einara. A wszyscy oni są prawdziwie ludzcy, pełni wad, zalet, obaw, planów, emocji. Bardzo, ale to bardzo podoba mi się ten cykl. Jest interesujący, pełen tych szczegółów, które ja lubię – opisów domostw, uczt, zwyczajów, zwykłego życia. Uwielbiam takie informacje zgrabnie wplecione w treść powieści. A do tego opisy wydarzeń politycznych, gospodarczych połączone w jedną całość z prywatnym życiem bohaterów. Miodzio! Elżbieta Cherezińska będzie mi teraz przychodziła na myśl w sytuacji, gdy po raz kolejny przeczytam, że ktoś “z zasady nie czyta polskich autorów, bo kiepsko piszą”. Zawsze mi się wtedy w kieszeni nóż otwiera, a do głowy przychodzą nazwiska świetnie piszących rodzimych autorów. Ta autorka będzie należała teraz do tego grona. Pozostaje czekać i liczyć na jak najszybsze wydanie czwartego tomu, a w międzyczasie zaopatrzę się w “Grę w kości” i na chwilę przeniosę się ze świata Wikingów do czasów Bolesława Chrobrego… © Agnieszka Tatera   By Agnieszka Tatera                                    Zamieszczone w Europa, historyczna, Książki, obyczajowa, Posiadana od wieków   10 