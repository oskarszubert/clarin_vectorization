sty 26 2013 Za dużo książek, za dużo myślenia Wieczór w domu. Los miał dla mnie niespodziankę, którą pokrzyżował mi me plany wyjazdowe. Bywa i tak, dzięki temu zyskałam możliwość napisania recenzji. Jednak po otwarciu edytora tekstu i chyba godzinnym wpatrywaniu się w migający kursor stwierdziłam, że nie chcę. Nie mam ochoty opisywać tej książki, nie czuję, bym mogła o niej napisać coś więcej, niż “fajne czytadło, można przeczytać, jak się lubi gatunek”, a nie chcę tego robić. Wolę dać się ponieść klawiaturze, zobaczyć, gdzie mnie zaprowadzi. Ufam, że każdy z czytelników tego bloga ma swą prywatną biblioteczkę. Mniejszą lub większą, ale ma. Pewnie macie tam same cacuszka, wyczekane, zadbane, cieszące oko i serce. Czy są to same regały i półki? A może upychacie książki, gdzie popadnie? A jaki macie system układania? Alfabetycznie, autorami, tytułami, wydawnictwami, kolorami, gatunkami…? Jesteście w stanie znaleźć poszukiwaną ksiażkę z zamkniętymi oczami, czy raczej panuje u Was delikatny nieład? Jaką macie przyjętą strategię utrzymywania jako takiego porządku w audiobookach? A jak segregujecie e-booki na Waszych czytnikach? Utrzymujecie ten sam system przez lata? A może spontanicznie co chwilę zmieniacie to i owo?  Jakoś kompletnie wyparłam z pamięci to, jak wyglądała ta sprawa w przeszłości. Faktem jest, że wtedy trudniej zdobywało się książki, więc i systemów wielkich nie trzeba było mieć, bo nie miało się ich najczęściej jakiejś obłędnej ilości. Rodzice wprawdzie dysponowali regałem pełnym książek, ale nie pamiętam jaki był ich system utrzymywania porządku na półkach. Teraz książki mają porozrzucane po półkach po całym domu i pewnie w ogóle już do nich nie zaglądają, bo Tatę pochłonęły krzyżówki, a Mama nie lubi wracać do już przeczytanych książek, więc przynosi kolejne stosy z bibliotek. Też dobrze, problem z glowy   Ja miałam przez dosyć długi czas pewnie ze dwie czy trzy półki książek, nie było więc problemu niepanowania nad księgozbiorem. Problem zaczął sie kilka lat temu. Najpierw blogi książkowe spowodowały we mnie wzrost zainteresowania kolejnymi książkami. Potem znalazłam Biblionetkę, spotkania z jej użytkownikami zaowocowały pożyczkami i podarunkami. W międzyczasie pojawił się Podaj i opcja wymiany książek na punkty i punktów na książki. Zaczęło się szaleństwo. Teraz Podaj praktycznie nie żyje, a żadna jego alternatywa nie wzbudza we mnie cieplejszych uczuć (co bardzo mnie aktualnie cieszy!). A gdy do tego wszystkiego doszła moda na tzw. tanią książkę i Allegro, to ilość książek zaczęła zwiększać się z każdym miesiącem. A gdy jeszcze sama zaczęłam prowadzić bloga, a po jakimś czasie pojawiły się pierwsze współprace z wydawnictwami, to już ilość napływających każdego dnia książek przekroczyła normalne granice. Efekt? W ciągu mniej więcej 5 lat uzbierałam grubo ponad 1000 książek do przeczytania. Książek ogółem sporo więcej. I przestałam panować nad tym, co już mam i jak to znaleźć. Kombinuję w tej kwestii jak koń pod górkę   Najpierw przyjęłam zasadę: rozdział przeczytanych od tych, które na przeczytanie czytają. I właściwie ciągle go się trzymam, bo inaczej już kompletnie bym sprawy nie opanowała. W kwestii tych przeczytanych próbowałam sie trzymać gatunków, ale nie wyszło mi to do końca, mam misz- masz gatunków-tematyki-pochodzenia. I nie do końca mi to pasuje, więc muszę sobie wyrobić nowy system. A co z nieprzeczytanymi? Tutaj właściwie jest jedna zasada: nie ma zasady. Ok, te do recenzji trzymam w jednym miejscu, by mieć jasną wizję tego, co jeszcze na mnie czeka i zapanować nad nimi w sensowny sposób. Reszta to wolna amerykanka, książki poupychane wszędzie, gdzie można. I nie mam pomysłu na to, jak nad nimi zapanować. Próbowałam chociaż okiełznąć to co mam poprzez wpisywanie nowych nabytków do swojego schowka na Biblionetce. Niestety, nie udało mi się to do końca, a efektem jest to, że nadal zdarzają mi się sytuacje, że nie jestem pewna, czy jakąś książkę już mam, czy nie. Nadmiar książek oznacza także konweracje, jakie mi się czasem zdarzają: - Czytałaś XYZ? - Nie, ale muszę zdobyć. - Hm… ale przecież pisałaś, że już masz. Kurtyna. Nawet w Warszawie, w mieszkanku, w którym nie mam miejsca na regał, nie jestem w stanie nad tą kwestią zapanować. Mam książki: na półce pod ławą, w szafce wnękowej na korytarzu, w szufladzie komody i na stole. I nadal nie wiem, co tu mam. Ponownie kurtyna. Jak panujecie nad swoimi księgozbiorami? Rozpisalam się. Wyszła mi spowiedź nieanonimowego książkoholika. Ale przynajmniej chyba teraz już wszyscy dokładnie zrozumieli dlaczego od roku nie kupuję książek?    By Agnieszka Tatera                                    Zamieszczone w Książki, Przemyślenia i inne takie    Tagged biblioteczka, biblioteka, ksiazki, ksiegozbior, regal, system   51 