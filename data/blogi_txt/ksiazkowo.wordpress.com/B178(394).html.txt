paź 26 2011 Nagrody, targi, goście, czyli subiektywnie o weekendzie w Katowicach Na stronie Złotej Zakładki możecie zapoznać się z oficjalną fotorelacją z ceremonii wręczenia nagród. Są tam zdjęcia i opisy, jednakże starałam się je utrzymać na poziomie obiektywnym, a teraz nadeszła pora na relację subiektywną   A przy okazji zapraszam Was do zapoznania się z tamtą relacją! Na miejsce dotarliśmy ze znajomymi po całonocnej podróży (w moim przypadku 23:00 – 10:00) i delikatnym błądzeniu po mieście. Okazało się, że nasz obiecany apartament, to faktycznie apartament – 98 m², 2 sypialnie, salon z jadalnią, kuchnia, toaleta i łazienka, nowocześnie wyposażony (kuchnia dużo lepiej wyposażona niż moja   ) i na 7 piętrze, z widokiem na sporą część Katowic. A to wszystko za cenę 75 zł/osoba/noc! Nadmienię tylko, że schronisko to była kwestia mniej więcej 55 zł, a standard jakby inny   Po ochłonięciu z zachwytu i odświeżeniu się, poszliśmy na Targi Ksiązki. To były moje pierwsze targi w życiu i myślę, że dobrze się stało   Nie miałam porównania, wszystko było dla mnie nowe, ciekawe. Po przejściu dookoła stoisk związanych z książkami utknęliśmy przy stoisku z grami planszowymi. Nie ma się czemu dziwić, bo nasza trójka kocha planszówki miłością wielką, a karcianki niedużo mniejszą   Na zakończenie dnia czekało nas jeszcze uczestniczenie w spotkaniu z Piotrem Cholewą, niezrównanym tłumaczem książek Pratchetta. Było bardzo ciekawe, pan Cholewa to człowiek bardzo dowcipny, skromny, a na dodatek wydaje się być taki sympatyczny   Sobota zaczęła się od wiadomości, smsy przychodziły jeden za drugim. Wieści dobre przeplatały się z mniej dobrymi. Śniadanie, szybkie przygotowanie do wyjścia, rzut oka w lustro i w drogę. A w Spodku czekali już na nas Pablo i Fri2go. Powitanie było szybkie, potem nasze zainteresowanie przykuły statuetki i dyplomy, oglądanie, rozpakowywanie, podpisywanie. Sprawdzenie sceny, czy aby wygląda tak, jak wczoraj. Chaos w głowie – “co ja mam mówić?!”. Fri2go nominowany został opawiadaczem o Złotej Zakładce, ja z Pablem rozdającymi i gratulującymi   Zamówienie kawy i pierwszy telefon – “Pani Agnieszko, już jesteśmy, gdzie mamy się stawić?”. To państwo Krajewscy. Po drodze widzę, że Małgorzata Gutowska-Adamczyk już jest, szybkie przywitanie i bieg w pobliże balonu “Gościa niedzielnego”, czyli naszego punktu zbiorczego   No dobrze, goście przywitani i zwiedzają targi, to może ja łyknę tej kawy. Ale gdzie jest Marta Kisiel, czy aby dojechała? A czy są przedstawiciele autora i wydawnictwa? Kawa stygnie, a ja w biegu. No dobrze, to teraz już wypiję ją w spokoju, ufff… Ale, ale! Jest 11:15, pora przynieść statuetki i dyplomy i usadowić się pod sceną. Dochodzimy do sceny i słyszymy prowadzącego zamykającego poprzednie spotkanie. Aaaaa! Zaczęło się! Najpierw Prowincjonalna Nauczycielka wita wszystkich gości, a ja z Pablem ustalamy ostatnie szczegóły. Potem Fri2go opowiada o Złotej Zakładce, o pomyśle i jego rozwoju, o tym, co się działo. I już, teraz nasza kolej. Na początku przedstawiamy dwie kategorie, w których nikt nie mógł się stawić. Miga mi gdzieś z tyłu głowy “w takim tempie, to skończymy w 15 minut!”. Potem zapraszamy dwójkę reprezentantów, zaczynają się podziękowania, gratulacje, błyskają flesze. Teraz kolej na wręczanie nagród obecnym autorom. Najpierw pan Krajewski, który bardzo elegancko i z klasą dziękuje za nagrodę. Potem Marta Kisiel, uśmiechnięta i z błyskiem w oku. A na koniec zdobywczyni nagród w aż trzech kategoriach – Małgorzata Gutowska-Adamczyk. Z dumą prezentuje fotografom i kamerzystom trzy certyfikaty, odczytuje swój “holiłudzki spicz” i przechodzi do niespodzianki przewidzianej dla jednej osoby, ale o tym możecie się dowiedzieć z relacji na stronie Złotej Zakładki. Potem już tylko zbiorcze zdjęcie, ogłoszenie o spotkaniu blogerów i… koniec! Tyle miesięcy pracy i już? To już koniec? Naprawdę? Niemożliwe… Z mętlikiem w głowie idę na bok sceny, gdzie czekają już ci blogerzy, którzy zdecydowali się ujawnić. Szybkie podziękowanie dla pana Daniela, sponsora naszych statuetek, chwila rozmowy z blogerami i szukanie autorów, by zaprosić ich na kawę/obiad. Państwo Krajewscy niestety nie mogą, są w podróży. Marta Kisiel idzie z nami na kawę, w trakcie której rozmawiamy głównie o literaturze, recenzjach, wydawnictwach, braku staranności w wydawaniu książek etc. Potem ja spełniłam swe prywatne zamierzenie i udałam się na sesję fotograficzną, którą miałam okazję przeżyć dzięki dwójce znajomych robiących świetne zdjęcia   Dzięki chłopaki! Popołudnie przeznaczyliśmy na spotkanie biblionetkowe z udziałem blogerów i gościa-niespodzianki, czyli Małgorzaty Gutowskiej- Adamczyk. Spotkaliśmy się w urokliwej piwnicy restauracji “Pieprz i Sól”. Biblionetkowicze stawili się wielką grupą, u nas nie ma tak olbrzymich spotkań! Jakże cudnie było znowu spotkać te niesamowite osoby, które znam od sierpniowego spotkania ogólnopolskiego oraz zaznajomić się troszeczkę z nowymi Starałam się z każdym spędzić chociaż trochę czasu, oczywiście nie wyszło mi to sprawiedliwie, ale takie jest życie   Pod wieczór padaliśmy już jednak na twarz, więc zdecydowaliśmy się pojechac do siebie, gdzie tylko zdołaliśmy zjeść kolację, rozegrać partyjkę Munchkina i poszliśmy spać. A wczesnym rankiem ruszyliśmy w podróż powrotną. Ciągle pełni wrażeń, z głowami pełnymi wczorajszego dnia. I tyle. Prawie cały rok przygotowań, 30 minut i koniec. Niesamowite! Ale uważam, że mimo wszystko było warto. Mimo tych nerwów, które straciłam w ciągu ubiegłych kilku miesięcy. Dziękowałam już na stronie Złotej Zakładki, ale tutaj chcę podziękować prywatnie. Dziękuję ekipie, bez Was w życiu nie dałabym rady i nie byłoby Złotej Zakładki. Jesteście wielcy!    By Agnieszka Tatera                                    Zamieszczone w Książki, Nagroda, Przemyślenia i inne takie   20 