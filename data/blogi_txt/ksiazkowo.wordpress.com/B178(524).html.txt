maj 20 2012 “Księga kłamców” – Mariusz Zielke Wydawnictwo: Principium, 2012 Oprawa: miękka Liczba stron: 480 Moja ocena: 5/6 Ocena wciągnięcia: 5/6 ***** Przyznam, że mam wielki problem z “Księgą kłamców”, bo nie umiem oszacować ile mogę napisać o fabule, żeby nie zdradzić zbyt wiele. Bo przecież fabuła właśnie jest tutaj najmocniejszą stroną książki. Dlatego też pierwszy raz od wieków posiłkować się będę opisem wydawcy: Wciągająca opowieść o miłości, strachu, zbrodni i ryzykownej pasji tworzenia, która na trwałe zapisze się w waszych sercach, umysłach i duszach. Jeśli tylko je macie… Czystą miłość Iny i Bastiana czeka ostateczna próba. Gdy przypadek rzuca młodych kochanków w ramiona genialnej kobiety-modliszki i jej tajemniczych opowieści, tylko demony mogą się nad nimi zlitować. Demony jednak rzadko bywają litościwe, za to uwielbiają gry i zabawy, w których makabra jest najlepszym środkiem płatniczym. Prawda i fałsz, surrealistyczne wizje, wirtuozeria wyobraźni i niesamowite sploty zdarzeń sprawią, że poczujecie, co siedzi w głowie każdego artysty. Czy już wiecie, czego się spodziewać? Nie? Ja też nie wiedzialam zbytnio i autorowi udało się mnie zaskoczyć. Całkiem długo wgryzałam się w treść, próbowałam odnaleźć w prezentowanych wydarzeniach i połapać w relacjach między bohaterami. Ale gdy już się zagościłam w zbudowanej przez autora rzeczywistości, to zaczęłam w pełni doceniać pomysł autora i jego wykonanie. Dawno już nie czytałam czegoś tak zakręconego! Chyba od “Dżozefa” i “Objawienia”! Chociaż podobieństwa głównie dotyczą odjechanej fabuły, bo pomysły na te trzy książki generalnie mocno się od siebie różnią. Łączy je tylko mieszanie czytelnikowi w mózgu   Autorowi udawało się często mnie zaskakiwać, a wprowadzane postaci czy wydarzenia były mocno od czapy. Tej książce da się porwać tylko ten, kto ma chociaż częściowe zamiłowanie do absurdu i niewiarygodności. Mariusz Zielke nie przestaje mnie zaskakiwać. Zaczęłam przygodę z tym autorem od bardzo dobrego, ale jednak dosyć poważnego (a czasami nawet przerażającego w kwestii tego, jak wyglądają relacje biznes-polityka-media) thrillera “Wyrok”. Potem miałam okazję poznać przewrotne opowieści o miłości i zbrodniach, czyli “Wyspa dla dwojga i inne historie o miłości i zbrodni”, gdzie autor ukazał umiejętność snucia historii bardzo zróżnicowanych i kreatywnie przedstawionych. A “Księgą kłamców” z lekka przyłożył mi po głowie, długo zbierałam się do napisania tej recenzji. Ciekawi mnie, w jaką stronę teraz pójdzie Pan Mariusz. Bo pokazuje, że potrafi odnaleźć się w różnych gatunkach, różnych konwencjach i formach. “Księga kłamców” to powieść napisana z rozmachem, baaaardzo kreatywna i – w porównaniu do tego, co przeważnie aktualnie pojawia sie na rynku księgarskim – mocno unikatowa. Autor bawi się bohaterami, ich losami, a przez to także czytelnikiem. Robi to umiejętnie i w interesujący sposób. Wiem, że mą recenzją nie opisałam tak naprawdę książki, tylko moje odczucia z lektury, ale z opisywaniem takiej fabuły nie zamierzam się nawet mierzyć   © Agnieszka Tatera   By Agnieszka Tatera                                    Zamieszczone w Książki, Literatura współczesna, Od autora, polska   5 