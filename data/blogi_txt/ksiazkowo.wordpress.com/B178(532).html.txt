cze 10 2012 “Zwykłe niezwykłe życie” – Dorota Sumińska Wydawnictwo: Wydawnictwo Literackie, 2012 Oprawa: miękka ze skrzydełkami Liczba stron: 286 Moja ocena: 5/6 Ocena wciągnięcia: 5/6 ***** Premiera 14 czerwca! Zwykłe życie. Pokolenia ludzi rodzą się, próbują żyć najlepiej, jak potrafią, umierają. Dojrzewają, kochają, przeżywają rozczarowania, zdrady, uniesienia, zdobywają pracę, rozwijają przyjaźnie, mają dzieci, tęsknią. Żyją. Zwykła rodzina, jakich tysiące dookoła – dziadkowie, rodzice, dziecko. Ich losy ukazane na przestrzeni kilkudziesięciu burzliwych lat – wojna światowa, Polska pod nowymi rządami, rzeczywistość powojenno-socjalistyczna, a to wszystko pokazane w większości przez pryzmat małomiasteczkowego życia. Bohaterów jest kilkoro, ale na główny plan powolutku wysuwa się Wanda – najmłodsza przedstawicielka rodu, wyczekiwane, ukochane dziecko. Jednocześnie życie niewykłe, bo los tejże rodzinie zafundował sporo tajemnic i splotów wydarzeń, które rzadko kogo dotykają. A i oni sami godnie urozmaicają sobie życie! Któż inny trzymałby gęsi jako zwierzęta domowe? A kto uczyniłby młodego misia pełnoprawnym członkiem rodziny? Ilu z nas wysiadywałoby sowie jajo? Jak wielu z nas wyjeżdża pracować na kontynent pełen biedy, chorób i niebezpieczeństw? Kto odważyłby się stworzyć dom “odmieńcowi”, który w tamtych latach na polskiej prowincji byłby olbrzymią sensacją? Trudno jest mi wymieniać te niezwykłości bez zagłębiania się w szczegóły fabuły, więc na tym poprzestanę. Musicie mi uwierzyć na słowo: ten tytuł idealnie odzwierciedla zawartość książki! Ta zwykła niezwykła książka powolutku sączy się do serca czytelnika, by w pewnym momencie zająć je całe. Niewiadomo jak i niewiadomo kiedy zostałam całkowicie podbita przez losy tej lekko szalonej rodziny. Przejmowałam się tym, co się im przytrafia, kibicowałam zamierzeniom, cieszyłam i martwiłam się razem z nimi. Jak urzeczona czytałam o miłości ich do siebie samych i do zwierząt, które z nimi dzieliły życie. Mało tego, zdarzyło mi się kilka razy mieć łzy w oczach! Dorota Sumińska pisze piękne książki o zwierzętach. Ale i powieści opowiadające historie ludzko-zwierzęce wychodzą jej bardzo zgrabnie. Już jej powieść “Świat według psa. Opowieść jamnika Bolka” przypadła mi do gustu, chociaż pisana jest w innym stylu, niż ta najnowsza książka. W końcu tamta powieść stworzona jest z perspektywy Bolka, a “Zwykłe niezwykłe życie” to saga opowiadająca o rodzinie, w skład której wchodzą dwu- i czworonożni członkowie. Nie zmienia to faktu, że obydwie powieści są bardzo ciepłe, przepełnione uczuciami, wzruszające i zwyczajnie fajne. Autorce udało się po raz kolejny napisać książkę, która w trakcie lektury przypomina o tym, że dobro jest wśród nas, a miłość – czy to do człowieka, czy do zwierzęcia – to wzbogacające uczucie, najważniejsze na świecie :) © Agnieszka Tatera PS. Już niedługo zorganizuję konkurs, w którym wygrać będzie można właśnie tę książkę! Zaglądajcie więc regularnie!   By Agnieszka Tatera                                    Zamieszczone w Książki, Literatura współczesna, Od Wydawnictwa Literackiego, polska   5 