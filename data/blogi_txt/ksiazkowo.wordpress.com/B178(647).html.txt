sty 19 2013 “Życie Pi” – Ang Lee Gatunek: dramat, przygodowy Produkcja: Chiny, USA Reżyseria: Ang Lee ***** Dobrych kilka lat temu czytałam książkę pod tym tytułem. Zaskoczyła mnie, a zakończenie wprawiło w osłupienie. Jakie więc mógł zrobić wrażenie film? Gdy usłyszałam o tym, że ta książka zostanie zekranizowana, to podeszłam do tego pomysłu mocno sceptycznie, wydawał mi się trudny do realizacji. Nie tyle technicznie, co pod względem przekazu, obawiałam się zbyt dużego spłycenia treści książki. Dlatego z pewną obawą poszłam na przedpremierowy pokaz… Pewien pisarz przebywa w Indiach, szukając tam inspiracji do stworzenia kolejnej książki. To właśnie tam słyszya o Piscine Molitore Patelu, którego opowieść wydaje się tak niewiarygodna, że aż popycha pisarza do odnalezienia tego człowieka i namówienia go do opowiedzenia swej historii.  Piscine spędzał szczęśliwe dzieciństwo, żyjąc razem z rodziną w ogrodzie zoologicznym w Puducherry. Jednakże pogarszająca się sytuacja w kraju, zmusza rodziców Piscine’a do emigracji. Razem z częścią zwierząt postanawiają wyruszyć do Kanady. Pewnej nocy straszliwy sztorm zatapia statek, a z tej katastrofy ratuje się tylko chłopiec, razem z kilkoma zwierzętami – zebrą, orangutanem, hieną i tygrysem bengalskim. I tak rozpoczyna sie opowieść o przedziwnej, długiej tułaczce, pełnej dramatycznych przeżyć, wyzwań i zagrożeń. Podróż ta jest pełna znaczeń, refleksji, skłania do przemyśleń, analizowania tego, co się widzi, słyszy, szukania drugiego dna. A i tak na końcu autor zafundował nam zaskoczenie, które zmusza do ponownego przeanalizowania tego, co sądzimy, że widzieliśmy (czytaliśmy). Świetna robota! Ang Lee znany jest mi z filmów “Tajemnica Brokeback Mountain” oraz “Przyczajony tygrys, ukryty smok”. Obydwa zrobiły na mnie wrażenie, chociaż każdy z innego powodu. “Życie Pi” w jego wykonaniu stało się z bardzo dobrej książki, bardzo dobrym filmem. Nie znalazłam tego, czego się najbardziej obawiałam, czyli spłycenia treści i przekazu książki.  Całość zyskała jeszcze dzięki przepięknym ujęciom. Zdjęcia zrobiły na mnie niesamowite wrażenie, Claudio Miranda sprawił się wyśmienicie! Ujęcia pełne głębi, piękna, kolorów, przejmujące. A technologia 3D pozwoliła na wzbogacenie całości. Użyto jej zresztą w nienachalny, elegancki sposób. Czasami tylko zaskakując widza tym lub owym ujęciem. A od czasu do czasu przerażając… Muszę też pochwalić muzykę, stworzoną przez Mychaela Dannę. Ścieżkę dźwiękową możecie usłyszeć tutaj, a warto – jest delikatna, oddająca atmosferę filmu. Idealnie pasowała zarówno do samej historii, jak i przepięknych zdjęć. Całość tworzyła naprawdę zachwycające wrażenie, urzekała. Największe wrażenie i tak zrobił na mnie tygrys, ale i ludzi muszę pochwalić. Przekonujące aktorstwo obydwóch panów grających Piscina – młodego i dorosłego (chociaż młodszy bardziej mnie do siebie przekonał)  i mogę już skończyć zachwalanie. “Życie Pi” zrobiło na mnie bardzo dobre wrażenie, nie narzekałam (jak to zwykle czynię), że film dużo gorszy od adaptacji. Te dwie godziny spędzone w kinie minęły sama nie wiem kiedy, a wychodziłyśmy z koleżanką urzeczone, długo nie mogłyśmy przestać dzielić się wrażeniami, a powrót do pracy (pokaz odbywał sie rano, więc trzeba było potem jechać do biura   ) był jakby nie na miejscu. Polecam molom książkowym! Nie powinniście poczuć się rozczarowani tą ekranizacją. Pozostałe osoby również zapraszam do kina, ale głównie jeżeli nastawieni jesteście na film, który pobudzi Wasz umysł, a nie tylko ma zaspokoić potrzebę sensacji i akcji. Tutaj dużo jest kwestii dotyczących życia, śmierci, filozofii, religii, wiary, przyjaźni, współbytowania… I piękna. Wzruszyła mnie ta historia po raz drugi, poruszyła, a tym razem zachwyciła też wizualnie. Polecam obejrzenie w kinie, na dużym ekranie, w 3D.    By Agnieszka Tatera                                    Zamieszczone w #darylosu, Film, Książki                                      Tagged ang lee, film, zycie pi   16 