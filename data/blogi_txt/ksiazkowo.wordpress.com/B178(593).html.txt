paź 23 2012 “Okruchy dnia” – Kazuo Ishiguro Wydawnictwo: Prószyński i S-ka, 1997 Oprawa: miękka Liczba stron: 204 Moja ocena: 5,5/6 Ocena wciągnięcia: 5/6 ***** Niektórzy ze stałych czytelników pamiętają zapewne, że już kiedyś – króciutko – polecałam Wam tę książkę. Pisałam o niej TUTAJ, dosłownie w kilku słowach. Teraz nadeszła pora na coś więcej. “Okruchy dnia” to książka pozornie tylko do opisania. Gdybym chciała tylko pozostać na powierzchni, to mogłabym napisać, że jest to historia życia skostniałego angielskiego kamerdynera, gospodyni, domu w którym oboje służą oraz rodziny, do której tenże dom należy. Tylko wtedy pewnie nikt by nie sięgnął po tą książkę, a na dodatek byłabym dla niej mocno niesprawiedliwa. Ta ksiażka jest jak cebula, ma wiele warstw, sporo z nich jest tak cierpkich, jak to warzywo, a i osoby bardziej wrażliwe mogą mieć kilka razy mokre oczy. Dlaczego? To książka o prawdziwym powołaniu do zawodu, o oddaniu, lojalności, poświęceniu. Stevens, to kamerdyner, których już od dawna na świecie nie ma. Służba, zarządzanie domem w taki sposób, by nikt nie odczuł nawet najmniejszej niedogoności, by w ogóle o domu, jego i swoich potrzebach nie musiał myśleć. Godność osobista i bycie najwyższej klasy kamerdynerem wydaje się być niekwestionowanym życiowym celem Stevensa. Od pracy nie jest go w stanie praktycznie nic oderwać, życie prywatne jest jej podporządkowane w zupełności. Służba każdego dnia, od rana do – często – późnej nocy, bez urlopu, bez chorobowego, bez dni wolnych. Tak przez kilkadziesiąt lat wygląda życie Stevensa. Szczęście osobiste zostaje zastąpione przez spełnienie zawodowe. Przez ten czas właściwie nigdy nie przychodzi mu do głowy, że mógłby założyć rodzinę, żyć inaczej. Aż nastają nowe porządki – posiadłość kupuje nieokrzesany Amerykanin, który – o zgrozo! – nie dość, że żartuje ze służbą, to wysyła kamerdynera na wakacje. A tenże decyduje się pojechać na drugi koniec Wielkiej Brytanii, do byłej pannyKenton, zaproponować jej ponowne prowadzenie domu. I tak zaczyna się ta część powieści, którą można byłoby ośmielić się nazwać opowieścią drogi. I jak to zawsze jest z tego typu opowieściami – służy ona przemyśleniom, oczyszczeniu, dojrzewaniu do decyzji. Tak samo jest ze Stevensem. Pod kołami znikają kolejne kilometry, a w jego głowie przesuwają się kolejne lata, wydarzenia, osoby. Czy jego życiowe decyzje były słuszne? Czy godnie sprawował swoją rolę? Czy powinien oceniać swego pracodawcę? Oraz najważniejsze kwestie – szczęścia osobistego, celu życiowego. Powieść zamyka przecudownej urody opis spotkania z byłą gospodynią, ale o tym cicho sza… Przeczytajcie sami. “Okruchy dnia” czytalam powtórnie, po latach. I wtedy, i teraz zrobiła ona na mnie wielkie wrażenie. Tak niewielka objętościowo powieść porusza tak wiele tematów. Oprócz wymienionych wyżej mamy także relacje rodzinne, relacje na linii pracodawca – pracownik, życie arystokracji, politykę, demokrację, rolę każdego człowieka w życiu społeczeństwa, stosunki społeczne. Jest to także bardzo interesujący opis życia wyższych sfer przed II wojną światową oraz – pokrótce – także po niej. Nie wiem, co w tej powieści jest takiego, że aż tak mnie zachwyca. A postawa Stevensa momentami aż boli. To przerażające, jak bardzo samotnym, a jednocześnie zasklepionym w poczuciu słuszności swego postępowania można być! Jak bardzo można zastąpić życie pracą i tego nie zauważać (lub też nie chcieć zauważyć). Przejmująca opowieść! Istnieje też doskonały film na podstawie tej powieści. Jednakże polecam obejrzeć go po dłuższej przerwie. Przed laty byłam nim stuprocentowo zachwycona. Teraz obejrzałam go ponownie, krótko po lekturze i natychmiast wszystkie różnice między książką a filmem rzucały się w oczy. Niestety, na niekorzyść filmu. Nadal uważam, że jest doskonale zrobiony i zagrany (ach, ten Hopkins!), ale jednak spłycił książkę. Trudno zresztą byłoby tego uniknąć. Polecam, ale jakiś czas po przeczytaniu książki!  ©     By Agnieszka Tatera                                    Zamieszczone w Europa, Książki, Literatura współczesna, Z biblioteki, zagraniczna    Tagged ishiguro, okruchy dnia, wielka brytania   19 