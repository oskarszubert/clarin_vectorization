mar 30 2013 “Czytelniczka znakomita” – Alan Bennett Królowa angielska uwielbia swoje psy. Każdego dnia spaceruje z nimi po pałacowym parku. Jednakże pewnego dnia – zrządzeniem losu – właśnie dzięki nim trafia na podwórze, na którym raz w tygodniu zatrzymuje się okoliczny bibliobus. Zaciekawiona wchodzi do środka, gdzie spotyka przemiłego bibliotekarza oraz Normana, pałacowego podkuchennego. Po rozmowie z nimi, królowa, by nie wyjść na nieuprzejmą, decyduje się na wypożyczenie książki. I tak zaczyna się przygoda, która odmienia jej całe życie. Po pierwszej, średnio jednak udanej przygodzie z książką, decyduje sie ona na przeczytanie innych, podjęcie kolejnych prób. Nadaje Normanowi nowe stanowisko, ma być jej intelektualnym przewodnikiem, a nie marnować czas w kuchni. Już to wzbudza niezadowolenie dworskich oficjeli, a gdy królowa coraz bardziej zasmakowuje w czytaniu, zaczynają oni czuć się zaniepokojeni. Ale ona nie tylko zaczyna odkrywać literackie bogactwo, królowa zaczyna – przez czytanie właśnie – zaniedbywać swoje obowiązki! Spóźnienia stają się normą, nie postępuje według oficjalnych schematów zachowań, przestaje dbać o swoj strój. To wszystko wzbudza wśród dworu wielkie oburzenie, zaczynają wręcz podejrzewać ją o demencję starczą i próbują na wszelkie sposoby wpłynąć na nią, by przestała czytać i wróciła na utarte tory, których trzymała się kilkadziesiąt lat. Na początku, królowa sama nie rozumie, co się z nią dzieje. Czytanie otworzyło przed nią wiele nowych światów, ale także wzbudziło w niej większą skłonność do refleksji. Próbuje dyskutować na temat literatury z podejmowanymi gośćmi, jednak najczęściej wzbudza tym u nich panikę. Próbuje też spotkać się z ulubionymi pisarzami, ale spotkanie to jest dla niej sporą niespodzianką. Najpierw rolę powiernika pełni Norman, jednakże po pewnym czasie zaczyna ona spisywać swoje wrażenia z lektury, co prowadzi ją do zastanowienia, czy sama też nie powinna napisać książki. I tak oto czytanie prowadzi w stronę pisania. A jak to wszystko się może skończyć? “Czytelniczka znakomita” to książka idealna dla większości moli książkowych. Bo przecież większość z nas odnajdzie siebie (przynajmniej po części) w królowej, w jej sposobie myślenia, postrzegania literatury, kłopotach z otoczeniem. Dla większości z nas będzie ona cenna również dlatego, że potwierdza nasze poglądy, taka książka z tezą. Dla mnie osobiście to była urocza historyjka, taka bajka dla czytelników. Nie wzbudziła jednak większych emocji. Przyjemnie się czytało i tyle. Może dlatego, że trochę było według mnie czuć, że autor założył sobie taką, a nie inną tezę i pod nią pisał książkę. A może dlatego, że ostatnimi czasy dostrzegam też to, że nie zawsze pasja czytelnicza jest taka zdrowa, jak to opiewamy. Ale to temat na długą dyskusję, a nie na świąteczny tekst o przesympatycznej historii o królowej, która na starość odnalazła swą życiową pasję. “Czytelniczka znakomita” to ciepła, lekka, dobrze napisana historia, którą właściwie powinien poznać każdy mól książkowy. Bo przecież chyba każdy z nas lubi czytać książki o książkach i o tym, jak inni zakochują się w czytaniu? PS. Jak dobrze, że jednak nie każdy czytelnik decyduje się na pisanie książek! Toż to byłby istny horror!    ©   Wydawnictwo: Media Rodzina, 2009 Oprawa: twarda Liczba stron: 112 Moja ocena: 5/6 Ocena wciągnięcia: 4,5/6  By Agnieszka Tatera                                    Zamieszczone w Książki, Literatura współczesna, Posiadana od wieków, zagraniczna    Tagged alan bennett, czytelniczka znakomita, czytelnik, literatura, mol ksiazkowy   13 