wrz 27 2011 “Państwo Tamickie” Joanna Łukowska Wydawnictwo: Oficyna wydawnicza http://www.rw2010.pl Oprawa: – Liczba stron: 201 Moja ocena: 4,5/6 Ocena wciągnięcia: 5/6 Forma: e-book **** Poznań, przełom lat 80 i 90. Joanna i Maciej, młoda para, która bardzo się lubi, spotyka się już od dłuższego czasu podejmuje (z małą pomocą zewnętrzną) decyzję: pobieramy się! A to wszystko dlatego, że jest do załatwienia mieszkanie. “Co z tego?” spytacie. Młodszym czytelnikom zapewne trzeba będzie przypomnieć, że przed zmianą ustroju w naszym kraju na mieszkanie czekało się od kilku do nawet 20 lat. Nie ma się więc czemu dziwić, że młodzi korzystają z okazji, decydują się na ślub i niedługo po nim zostają właścicielami nowego M-3. “Państwo Tamickie” to krótkie historyjki obrazujące losy młodego małżeństwa. Państwo Tamiccy przeżywają typowe przygody – urządzanie mieszkania, kończenie studiów, przygarnianie zwierząt, potem pojawianie się dzieci, praca, utrzymanie się od pierwszego do pierwszego etc. To, co książkę wyróżnia, to wstawki mniej lub bardziej związane z Tamickimi – losy psa Homka, wizyta Świętego Mikołaja, kwestia bezdomnej śpiącej koło śmietnika… To i masa humoru. Ta książka będzie dobrą lekturą dla wszystkich osób spragnionych relaksu, lekkiej lektury w trakcie ciężkiego dnia czy wśród jesiennej pluchy. Autorka stworzyła barwnych bohaterów. Perypetie małżonków są bardzo prawdziwe, zarazem ciągle pełne humoru i urocze. Kłótnie wariatki Joanny z flegmatykiem Maciejem to świetne scenki rodzajowe. Całość to dobra rozrywka. Polecam wszystkim spragnionym odrobiny humoru oraz poznania nowej polskiej prozy humorystycznej. PS. Nie będę pisała już wiele o błędach (bo o tym pisało wielu) – napiszę tylko tyle: wydawnictwo nie zapewniając odpowiedniej, rzetelnej korekty strzela sobie w stopę. Kto będzie chciał czytać książki pełne błędów? Chyba tylko sadysta. Warto byłoby podnieść cenę o 2 zł, ale zapewnić solidną obsługę “okołoksiążkową”.   By Agnieszka Tatera                                    Zamieszczone w Czytadła, Książki, Literatura współczesna, Od autora, polska   6 