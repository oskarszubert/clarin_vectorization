wrz 3 2010 “Rzeka tajemnic” Dennis Lehane Wydawnictwo: HarperTorch, 2002 Oprawa: miękka Ilość stron: 496 Moja ocena: 5/6 Ocena wciągnięcia: 5,5/6 ***** Pewnego dnia trzech chłopców – Jimmy, Sean i Dave – wdaje się w spór dotyczący tego, czy powinni “przejechać się” samochodem któregoś z sąsiadów. W rezultacie sprzeczki Dave uderza Seana. To znowu zwraca uwagę dwóch mężczyzn przejeżdżających obok, którzy wydają się chłopcom policjantami. Zabierają oni ze sobą Dave’a, a po kilku godzinach okazuje się, że to nie byli funkcjonariusze policji… Dave znika na cztery dni, wraca totalnie odmieniony. Cztery dni spędzone z molestującymi go mężczyznami gruntownie wpływa na jego psychikę i zmienia całe jego życie na zawsze. Upływa 25 lat. Pewnego wieczoru Dave wraca do domu unurzany w krwi. Jego żona pomaga mu się pozbyć dowodów oraz stara się uwierzyć w jego historię. Następnego dnia w mediach ukazuje się wiadomość, że tej nocy bestialsko zamordowana została młoda dziewczyna. Sean – policjant – prowadzi sprawę jej morderstwa. Dziewczyna okazuje się córką Jimmy’ego – Katie. Dave staje sie powoli pierwszym podejrzanym. Losy trójki przyjaciół z dzieciństwa znowu się połączyły, chociaż w tak tragicznych okolicznościach. Kto tu jest ofiarą, a kto prześladowcą? Czy można widzieć rzeczywistość w czarno-biały sposób? Jak to wszystko może się skończyć, jaki będzie finał? “Rzeka tajemnic” jest kryminałem, ale kryminałem poruszających wiele różnych spraw. Bo tu nie sama zbrodnia i jej następstwa są istotne. Istotne są relacje międzyludzkie, związki między skutkami, a przyczynami, momenty, które decydują o całym naszym życiu, wchodzenie w psychikę ludzi i to, jak różne wydarzenia na nią wpływją. Jest to książka dająca nam możliwość poznania funkcjonowania przedmieść amerykańskich, ich podziału na gorsze i lepsze światy. Tego, jak jedni zdobywają świadomie władzę, a drudzy bezskutecznie walczą o odzyskanie szacunku do samego siebie. O tym, że natura człowieka jest trudna do zmienienia. O poszukiwaniu zemsty i poszukiwaniu sprawiedliwości. O rolach i oczekiwaniach, które na nas spoczywają. I o tym, jak przypadek wpływa na nasze życie.  A przy okazji jest to przypomnienie faktu, jak straszliwą zbrodnią jest pedofilia i jak wpływa ona na psychikę pokrzywdzonych dzieci. W trakcie czytania mocno odczuwałam przeżycia i emocje bohaterów. Najbardziej przemawiała do mnie ogromna strata i rozpacz Jimmy’ego. Tak ogromna miłość do zamordowanej córki pociągnęła za sobą różnorakie konsekwencje, czy jednak Katie byłaby z nich zadowolona? Książka jest wciągająca, porywa nas w wydarzenia w niej opisane i trzyma w napięciu do końca. I mimo tego, że mniej więcej przed połową książki domyśliłam się, kto jest mordercą, to i tak nie mogłam się od czytania oderwać. A, że czytanie tej akurat książki przypadło na czas podróżniczo-plażowy, to tym bardziej można docenić fakt wciągnięcia w czytanie przy tak niekorzystnych okolicznościach   Chciałam napisać wiele więcej o tej książce, ale niestety niezbyt mogę się skupić w środowisku mnie otaczającym. Ja zdecydowanie sięgnę – i to już niedługo – po kolejne książki tego autora. Jeżeli lubicie dobre kryminały poszerzone o “obyczajówkę”, to jest to książka dla Was   PS. Jutro wieczorem wyjeżdżamy z Sutomore, ale potem przez 5 dni pozostałych mi do powrotu do Polski prawdopodobnie też nie będę miała zbyt wiele czasu na czytanie i pisanie, więc z góry przepraszam! Osoby ciekawe moich czarnogórskich przygód i fotek zapraszam TUTAJ   Ten kraj jest cudny!    By Agnieszka Tatera                                    Zamieszczone w Sensacja / kryminał   8 