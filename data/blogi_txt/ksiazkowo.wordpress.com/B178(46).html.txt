gru 5 2009 “Dziki Imbir” Anchee Min Wydawnictwo: Albatros 2002 oprawa: miękka ilość stron: 224 moja ocena: 4,5 Czasy rewolucji kulturalnej w Chinach. Szał maoizmu oglądamy oczami bohaterki – młodej dziewczyny o imieniu Jawor. Jest ona przyjaciółką Dzikiego Imbiru, która to jest córką mieszanego, francusko-chińskiego małżeństwa, a więc wyrzutkiem społecznym i dzieckiem “szpiega”. Obydwie są szykanowane w szkole, bite, obrzucane wyzwiskami. Razem starają się bronić, tworzą wspólny front. Tak przeżywają lata, dorastają. Obydwie są fanatycznie zainteresowane byciem wzorcowymi rewolucjonistkami, maoistkami. Uczą się na pamięć praktycznie każdego zdania z dzieł Mao, tworzą gazetki na jego cześć, biorą udział w recytacjach, konkursach. Właściwie całe życie poporządkowane jest Mao. Do czasu, kiedy – jako nastolatki – poznają chłopaka, Zimozielonego. Między nim, a Dzikim Imbirem pojawia się uczucie. Jednak zostaje ono przez nią odrzucone, jako niezgodne z naukami Mao i stojące na przeszkodzie w jej “prawdziwym” życiu. Jawor także kocha Zimozielonego, czy jednak ich uczucie ma szansę się rozwinąć? Czy może Dziki Imbir uwierzy, że miłość i małżeństwo warte są częściowej zmiany w życiu? A może pojawi się jeszcze ktoś inny? Powieść pokazuje przerażającym fanatyzm i podporządkowanie się mas jednemu człowiekowi. Podporządkowanie właściwie totalne, prawie, że w najmniejszym szczególe. Fanatyzm dla którego jednostki gotowe są zapomnieć o swoich potrzebach, byleby tylko pokazać, że godni są pochwały, czy spojrzenia wodza. Społeczeństwo okrutne, bezwzględne dla jednostek, oparte na praniu mózgów i terrorze. Książka jest w pewnym stopniu przerysowana, niektóre elementy są wyolbrzymione, ale jest to według mnie celowy zabieg autorki, by zwrócić na nie uwagę. Była to pierwsza książka tej autorki, którą miałam okazję przeczytać, ale zdecydowanie przyciągnęła mą uwagę, zrobiła na mnie wrażenie i już czekam na “Czerwoną azalię”, która to ma do mnie trafić niedługo.   By Agnieszka Tatera                                    Zamieszczone w Literatura współczesna, zagraniczna   0 