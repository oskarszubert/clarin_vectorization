lis 9 2011 Magiczny czas w cudownym mieście Jako, że mam problemy z pisaniem krótko o czymś, czym jestem zachwycona, to chyba najlepiej będzie rozbić relację na punkty, może to okiełznie mój słowotok. Ale jak tu pisać krótko jak było tak pięknie?! Czwartek Podróż na trasie Poznań – Kraków była przyjemna, ale lekko śpiąca, bo wczesna pobudka była   Potem zakwaterowanie u znajomych, pogaduchy, powolne chłonięcie atmosfery. A także pierwsze zachwyty jakże pięknym jesiennym Krakowem. Wieczorem – razem z trójką biblionetkowych znajomych – zjedliśmy kolację z Maciejem Grabskim (Ksiądz Rafał się kłania) . Było świetnie, przegadaliśmy kilka godzin, towarzytwo masowo i bez względu na płeć podbite zostało przez sympatycznego i skromnego autora   A za to gdy wracaliśmy z kolacji, to po drodze mijaliśmy resztki pościgu za jakimś bandytą, który napadł na bank w Sosnowcu, a w Krakowie go dorwali. A raczej mijaliśmy jego(?) trupa, kilka rozbitych aut i masę zamieszania. Piątek Moja pierwsza wizyta na Targach Książki. Między stoiskami jeszcze w miarę luźno. Pierwsze – wielkie – rozczarowania: brak Muzy, Fabryki Słów, Maga. To byłoby tyle na temat spotkania osób, z którymi współpracuję od dawien dawna. Namierzyłam też stoisko Literadaru, czyli magazynu online wydawanego przez moją ukochaną Biblionetkę. Byłam też u dziewcząt z Lubimy Czytać, też było tam miło, pogadałyśmy sobie sporo o recenzjach, serwisie, pomysłach na przyszłość. Po targach – dzięki propozycji z “Archipelagu” – miałam okazję przeprowadzić wywiad z norweską pisarką Anne Ragde (autorką np. “Ziemi kłamstw”), przeżyłam go, ciekawa jestem, jak wyszło, w przyszłym tygodniu muszę go obrobić. A sama autorka przesympatyczna, taka “swojska babka”. Opowiadała o sobie, swoich bliskich, pisaniu, jej książkach. Było bardzo ciekawie. Późne popołudnie spędziliśmy ze znajomymi na zwiedzaniu muzeum pod Sukiennicami – podziemi Rynku. Świetne miejsce, polecam! A wieczorem czekało mnie poznawanie awangardy filmowej, rosyjskiej i polskiej. Poznałam m.in. ten film. Moim zdaniem niezły. Sobota To był dłuuuuugi dzień. Rano Targi Książki. Zamieszanie, tłumy, brak powietrza, upał. Przy wejściu spotkałam kilka miłych blogerek   Na pierwszy ogień (razem z Misiakiem) wzięliśmy Jacka Dehnela, bo obydwoje go uwielbiamy. Jakiż on słodki! Marzyłoby się porozmawianie przy kawie, ale na to są marne szanse. Potem byłam po autografy u Romy Ligockiej (na zdjęciu), Agnieszki Lingas-Łoniewskiej (moja mama lubi jej książki, dostała więc autograf), z wizytą na stoisku Małgorzaty Gutowskiej-Adamczyk i już biegłam na stoisko Lubimy Czytać, gdzie miało się zjawić kilkoro użytkowników. Była znajoma użytkowniczka i Robert. Potem z Robciem   odwiedziliśmy znajomych współpracowników w kilku wydawnictwach, wypiliśmy kawkę w Literadarze, podziwialiśmy tłum dookoła Manna i Materny. A następnie odbiłam na ceremonię wręczenia nagród w konkursie Papierowy Ekran, gdzie reprezentowałam Lektury Reportera. Tenże portal zdobył wyróżnienie, które miałam okazję odebrać, gratuluję! I ufff… Można było się wydostać z tłumów. Spotkanie blogerów było według mnie bardzo udane. Stawiło się wiele pań, a rodzynkiem był właśnie Robert   Naprawdę fajnie było zobaczyć ludzi ukrytych za swoimi blogami, zobaczyć, jak wyglądają, jacy są, bardzo to mi się podobało. Szkoda, że było tak krótko, trzeba to będzie kiedyś nadrobić! Letnie wakacje blogerów? A po tym spotkaniu prosto do Misiaka i Lutka na imprezę biblionetkową. Dostali ode mnie bukiet kwiatów pod pretekstem oświadczyn, więc mam od soboty 2 mężów   Impreza była czaderska, sporo się działo. Pewien bardzo poważny i kulturalny “pan na stanowisku” zaczął rozpustę rzucając pytanie “któremu bohaterowi literackiemu byś się oddał?”. Rozpętał piekło   Potem było “którego chciałbyś posiąść?”. A następnie przeszliśmy do autorów i autorek i naszych ku nim preferencji etc. Działo się! No i pierwszy raz w trakcie imprezy miałam masaż stóp zrobiony przez mężczyznę nucącego pod nosem “żono moja…”   A potem… W niedzielę właściwie były tylko poranne pogaduchy, a potem spacer po Plantach i okolicach Starego Rynku, powrót do Poznania i znowu pogaduchy. Ale za to jakie pożegnanie przez Kraków! Słońce, błękitne niebo, zapach kawy, Stary Rynek i koncert fortepianowy na żywo. Wymiękłam… Było pięknie! A w poniedziałek o barbarzyńskiej godzinie 6:30 spotkałam się w Poznaniu z pewnym dobrym człowiekiem, który odwiózł mnie pod same drzwi   I tak oto skończyła się fantastyczna przygoda, którą trudno będzie przebić. Było mi z Wami cudnie! No i ten Kraków… Aż chciałoby się tam przeprowadzić!  No i nie było krótko…   © Agnieszka Tatera (część zdjęć została użyczona przez znajomą blogerkę i ze strony PE)   By Agnieszka Tatera                                    Zamieszczone w Książki, Przemyślenia i inne takie   13 