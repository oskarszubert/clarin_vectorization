cze 1 2012 Podsumowanie miesiąca – maj 2012 W ramach powrotu do formy i przygotowania mentalnego do napisania – po dłuższej przerwie – recenzji, postanowiłam dzisiaj zrobić comiesięczne podsumowanie, a jutro lub pojutrze napisać recenzję. Do dzieła! Moje przewidywania związane z majem sprawdziły się co do joty – najgorszy czytelniczo miesiąc od długiego czasu, jednak był miesiącem ciekawym. Targi Książki, wizyta u mnie Izusr, pobyt w Krakowie z Corinne Hofmann (gdzie miałam też okazję wieczorem spotkać moich mężów dwóch oraz znajomego), spotkania z blogerami, poznawanie kolejnych zakątków Warszawy, spektakle teatralne (mam szczęście – do tej pory widzialam same dobre spektakle, rozkosz dla widza!), w tym wyczekany spektakl w Teatrze Roma (ach, ach, och!   ), impreza firmowa i wiele innych ciekawych momentów. Nic dziwnego, że mało czytałam i nic dziwnego, że mi tego czytania właściwie nie brakowało. Ale przechodząc do rzeczy… W maju przeczytałam 6 książek i 80% kolejnej   W słuchaniu dotarłam do rozdziału 26 (z 34) audiobooka “Służące” (genialna książka!). Statystyka książek kupionych jest taka sama, jak wcześniej: zero! Właśnie minął czwarty miesiąc bez kupowania książek i jest mi z tym bardzo dobrze! Nie spodziewałam się, że tyle wytrzymam! A mało tego – praktycznie mnie przestaje do tego kupowania ciągnąć. Owszem, ciągnie mnie do książek, ale zapisuję sobie tytuły lub sprawdzam, czy są w bibliotekach. I tyle. Oby tak dalej! Jeżeli dobrze widzę, to dotarły do mnie w maju 4 książki do recenzji, kilka z pracy, 1 z portalu finta.pl i ze 2 pożyczone. Wśród przeczytanych w maju były: - 4 książki recenzyjne, - 1 książka z pracy, - 1 książka pożyczona. Jak widać – zaburzył mi się rytm czytania wymiennego. Niestety, w związku z różnymi wydarzeniami obiecałam przeczytać kilka książek szybciej i ucierpiały na tym ilości przeczytanych książek własnych i pożyczonych :/ Średnia ocen książek przeczytanych w maju, to 4,33, czyli praktycznie taka sama, jaka była w kwietniu. Przeczytałam łącznie 2310 stron. A średnio wychodziło 385 stron na książkę, co było wynikiem o 50 stron lepszym, niż w ubiegłym miesiącu. Ale niestety jeden wynik mam żenujący – na razie opisałam na blogu tylko jedną książkę z tej listy! Tej przeczytanej “pracowo” nie opiszę, ale i tak zostają cztery recenzje do napisania! Mam problem z wliczaniem w to podsumowanie audiobooków, bo nie wiem, jak je kwalifikować   Odkrycie miesiąca? Nie mam w tym miesiącu żadnej książki, która wybiłaby się zdecydowanie na prowadzenie. Dałam jednak dwie piątki, więc te książki pochwalę. Pierwsza to “Jasper Jones” (dzięki Izusr!) – jest to kawał naprawdę dobrej prozy. Dosadnej, ukazującej bezlitośnie to, co w ludziach złe, ale i to, co dobre, konfrontującej dziecięce jeszcze widzenie świata z okrucieństwami dookoła. A drugą skończyłam czytać wczoraj. Jest to “Labirynt kości” - bardzo mi się podobała ta przygodówka dla dzieci i młodszej młodzieży. Ciekawa, wciągająca, podkreślająca delikatnie trochę wartości, jedyne do czego się przyczepię to fakt, że tym dzieciakom czasami szło za łatwo :p Teraz czekam na dalsze części, a zapowiada się ich tyyyyyyle, że hej! Gniot miesiąca? Najsłabszą przeczytaną książką, ale nie gniotem (bo w końcu te 3,5 dostała!) była książka “Dragon Age. Rozłam”. Ta książka po części miała pecha – zbyt dawno czytałam pierwsze dwa tomy plus jej lektura przypadła na czas zajęty mocno i kryzysowy gdy chodzi o czytanie. Co nie zmienia faktu, że jest zbyt długa, przegadana i nierówna. Jednakże to ciągle dobra książka, gdy bierze się pod uwagę fakt, że powstała na kanwie gry komputerowej   Plany na czerwiec? Hm… Niedługo chcę wybrać nadgodziny i pojechać na prawie tydzień do domu rodzinnego, gdzie w dużej części zamierzam się lenić i dać się rozpieszczać. A potem możliwe, że dwa weekendy będą poświęcone goszczeniu moich przyjaciół, co już mnie bardzo cieszy. Jak widać – znowu będzie się działo, czasu na czytanie pewnie nie przybędzie   Ale to nic, ostatnio nie mam problemu z tym, że czytam mało lub w ogóle nie czytam. Chyba przechodzę na jakiś inny poziom świadomości!   By Agnieszka Tatera                                    Zamieszczone w Podsumowanie 15 