kwi 22 2012 “W twoich rękach: Dziennik matki” – Glenys Carl Wydawnictwo: Niebieska Studnia, 2007 Oprawa: miękka Liczba stron: 366 Moja ocena: 6/6 Ocena wciągnięcia: 6/6 ***** Wieki temu pożyczyłam tę książkę od znajomej. Przeleżała na mej półce hm… ze dwa lata chyba. Sięgnęłam więc po nią już kompletnie bez oczekiwań, nie pamiętałam o czym jest, sięgnęłam, bo chciałam ją w końcu oddać. Zaczęłam czytać… i połknęłam ją prawie za jednym zamachem, jest niesamowita! Glenys Carl jest matką trzech dorosłych synów, którzy żyją własnym życiem, rozrzuceni są po całym świecie. Ona sama próbuje sobie ułożyć życie u boku ukochanego w tak mało znanych jej Niemczech. Przyjechała tam za mężczyzną i coraz bardziej zaczyna odczuwać tego skutki – odrzucenie jej przez jego rodzinę, odmienność kulturową etc. Jednakże to wszystko schodzi w cień pewnej nocy. Nocy, gdy dowiaduje się, że jej najmłodszy syn leży w śpiączce na drugim końcu świata. Nocy, gdy słyszy od obcego człowieka, że ma przyjechać jak najprędzej, bo Scottowi nie zostało już wiele czasu… Glenys najszbyciej, jak tylko może, rusza w podróż do Australii, gdzie faktycznie, znajduje syna w głębokiej śpiączce. Okazuje się, że został napadnięty, ma uraz głowy, źle reaguje na leki i ma niewielkie szanse na przeżycie. Matka praktycznie zamieszkuje przy jego łóżku, mówi do niego, opiekuje sie nim, praktycznie cały czas coś dla niego robi. I niezmiennie wierzy, że Scott się obudzi. Co – ku wielkiemu zaskoczeniu personelu – za jakiś czas się dzieje, jednakże jest to tylko pierwszy krok, bo stan jej syna jest bardzo zły i wiele jeszcze drogi przed nimi. Otoczenie myśli wręcz, że Scott będzie praktycznie roślinką, jednak Glenys zamierza walczyć o to, by stan syna polepszył się do maksymalnego stopnia. Jednakże sprawa nie jest prosta – są w obcym kraju, na turystycznej wizie, która skończy się bardzo szybko, a na dodatek ich fundusze są mocno ograniczone. I tutaj zaczynają się zdarzać kolejne cuda: zaczynają się zjawiać wolontariusze chętni do pomocy! Czy to do zrobienia prania, zakupów, posiedzenia ze Scottem, masowania jego mięśni, do rozmów etc. Sieć wolontariuszy rośnie, organizują oni nawet system, dzięki któremu zarabiają chociaż trochę pieniędzy dla tej dwójki walczącej z losem. Jednakże na ich drodze ciągle stają dalsze zagrożenia – australijska biurokracja, niekompetentni lekarze w szpitalu rehabilitacyjnym, ciągłe problemy finansowe, zapaści Scotta na zdrowiu. Ich życie to ciągła walka – o każdy dzień, o każdy ruch ręką, o każdy skręt tułowia. To opowieść o niesamowitym poświęceniu matki, która jest gotowa na wszystko, by tylko jej syn żył i wracał do zdrowia. Ta książka to pomnik miłości, wytrwałości i matczynego poświęcenia. To hymn na temat wiary, optymizmu, determinacji. To książka, która motywuje do działania i walki. Długo tkwiła mi w głowie, szykowałam się do opisania moich uczuć. Wiele razy się wzruszałam, wiele razy nie mogłam uwierzyć w to, o czym czytałam, ale cały czas czułam podziw, zarówno dla matki, za jej niezłomną postawę, wiarę i optymizm, jak i dla Scotta, że będąc w tak trudnej sytuacji taki był dzielny, nie załamywał się, nie narzekał, tylko dzielnie ćwiczył, starał się zawsze matce i innym pokazywać uśmiechniętą, pogodną twarz. Zawsze walczyli w zgranym duecie… Nie umiem napisać o tej książce tak, jakbym chciała. Napiszę więc tyle: na mnie zrobiła bardzo duże wrażenie, pozwoliła mi też przy okazji odświeżyć sobie to, co w życiu dla mnie ważne oraz zainspirowała mnie do różnych przemyśleń. Polecam z całego serca! © Agnieszka Tatera   By Agnieszka Tatera                                    Zamieszczone w Książki, Literatura faktu, Pożyczona   6 