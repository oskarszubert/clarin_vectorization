paź 7 2012 “Wieczór panieński” – Izabela Pietrzyk Wydawnictwo: Prószyński i S-ka, 2012 Oprawa: miękka Liczba stron: 552 Moja ocena: 4/6 Ocena wciągnięcia: 4/6 ***** Sama nie wiem, jakim cudem, gdy zamawiałam „Wieczór panieński” do recenzji, to nie dotarło do mnie, że ponownie wskoczę do szalonego świata „dziewczynek”. Miałam więc niespodziankę na początku lektury. A gdzieś tam, z tyłu głowy, czaiły się wrażenia innych z lektury tej książki, bo przecież zaraz po premierze nie oparłam się i przeczytałam kilka tekstów na blogach. Recenzje najczęściej nie były pozytywne. A jaki był mój odbiór? Ponowna wizyta w świecie tych jakże – według metryki – dorosłych już kobiet wssysa wręcz w tornado wydarzeń. Tutaj jeden kryzys, tam drugi, związki się tworzą, rozpadają, trzeba zaplanować wieczór panieński, na niego dojechać, przetrwać zawirowania pociągowo-portfelowo-hotelowo-inne, wrócić w jednym kawałku, przeżyć przygody z taksówkarzem, znowu pocieszać przyjaciółki, wspierać je duchowo, relacjonować pobyt i robić mnóstwo innych rzeczy. Mocnej fabuły się tu nie spodziewajcie. Ta książka – tak samo, jak zresztą „Babskie gadanie” – opiera się na relacjach między „dziewczynkami”, na tym, co dla siebie znaczą, co są w stanie dla siebie wzajemnie zrobić. A tych kilka pań przypomina wir! Są pełne energii, pomysłów, czasami wręcz wariackich, mają niewyparzone jęzory, ale za sobą wzajemnie pójdą w ogień. Mam wrażenie, że idea wieczoru panieńskiego, to tylko luźna inspiracja do opowieści o samych „dziewczynkach”. Nie wiem, czyim pomysłem było stworzenie tego tytułu, ale trochę on może prowadzić do rozczarowań, jeżeli ktoś faktycznie szuka mocnego wątku wieczoru panieńskiego. Ta książka powinna raczej nazywać się „Baby gadają dalej” lub jakoś podobnie   Tytuł pierwszej wpasowywał się koncepcję bardzo dobrze, tytuł drugiej już niestety sporo słabiej. Pamiętam ciągle, że przy czytaniu recenzji natykałam się na zarzuty infantylności. Ja nie wiem, czy może ja i moje różne znajome też jesteśmy infantylne, ale jakoś mnie tak bardzo tutaj to nie raziło. Owszem, byłoby to trochę naturalniejsze, gdyby bohaterki były ciut młodsze. Ale jak spotykam się ze znajomymi, to też potrafimy się w żartach wyzywać od np. małp i jakoś to nie robi na żadnej z nas wielkiego wrażenia   Koncept „zdzir” tutaj też jakoś mnie nie ruszył, właśnie ze względu na te wariackie lekko relacje, sama miewam podobne z niektórymi znajomymi. A i cięte jęzory w towarzystwie mnie otaczającym, to wcale nie jest rzadki przypadek ;) A może ja zwyczajnie mam niewysokie wymagania w stosunku do babskiej literatury rozrywkowej? Jednakże „Wieczór panieński” jest zauważalnie gorszy od poprzedniej książki tej autorki. Dwa główne zarzuty z mojej strony, to zbytnie rozchwiana fabuła. A przez to całość nie robi wrażenia spójnej, tylko mniej lub bardziej chaotycznej. A szkoda, bo ja właściwie lubię świat „dziewczynek”. Może nie bawiła mnie ta książka tak bardzo, jak poprzednia, ale ciągle wywoływała na mej twarzy uśmiech, a czasami wręcz chichot, chociaż czytałam ją w pociągach, więc wzbudzało to podejrzliwe spojrzenia rzucane w mym kierunku   Autorce życzę powrotu do „normy” pierwszej książki, a wszystkich tych, którym podobało się „Babskie gadanie” zapraszam do przeczytania i tej książki. ©     By Agnieszka Tatera                                    Zamieszczone w Czytadła, Książki, Od Prószyńskiego    Tagged czytadło, dziewczynki, kobiety, książka, wieczor panienski   10 