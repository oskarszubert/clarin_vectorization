cze 22 2011 “Czarny horyzont” Tomasz Kołodziejczak Wydawnictwo: Fabryka Słów, 2010 Oprawa: miękka ze skrzydełkami Liczba stron: 272 Moja ocena: 5/6 Ocena wciągnięcia: 5/6 ***** Świat po pewnego rodzaju apokalipsie. Europa Zachodnia praktycznie nie istnieje, jest pod panowaniem Czarnych – Barlogów i jegrów, niesamowicie okrutnych stworów, które próbują zdominować świat i użyć ludzkości, jako materiału do budowania swojego imperium. Najazd Czarnych zatrzymał się na granicy z Polską, która jest ostoją dla wymęczonych ludzi. W czasie Zaćmienia – wielkiej wojny i najazdu Czarnych pomieszały się Plany i na ziemię wróciła magia. I tak oto wśród technologii, rolnictwa, polityki jest też używanie magii i wszelkie konsekwencje z nią zwiazane. Na tronie Polski zasiada Elf. Rasa ta służy zresztą na najwyższych stanowiskach, jest silna i zorientowana w walce z Czarnymi. Jest to także sól w oku niektórych ludzi i tak oto pojawiają się grupy starokatolików wołających “Polska dla Polaków” oraz zupełnie skrajne grupy wyznawców Czarnych. Ostatnimi czasy satelity (z drewna i magii) zanotowały jakiś dziwny ruch na skraju Kurtyn, wydaje się, że Czarni planują jakiś ważne strategicznie działanie. Ktoś to musi sprawdzić! I tutaj pojawiają się główni bohaterowie – królewski geograf Kajetan Kłobudzki oraz pułkownik wojska polskiego – Robert Gralewski. Kajetan zostaje wysłany na terytorium Czarnych, by zbadać dziwne skupisko Czarnych. Tylko on może to zrobić, bo geografia poza Polską jest… płynna. Świat tam ciągle się zmienia – na miejscu miasta powstaje las, góra zamienia się w jezioro, łąka w miasto. Tylko specjalnie wyszkolony człowiek jest w stanie odnaleźć prawdziwą drogę i takim człowiekiem jest właśnie Kajetan. Świetnie wyszkolony, dobrze przygotowany pod każdym względem. Robert jest jego łącznikiem w Polsce, ale jego rola jest też inna. Jak potoczy się poszukiwanie i na co natknie się Kajetan? Co robią Czarni? Świat przedstawiony przez Tomasza Kołodziejczaka jest naprawdę niesamowity! Połączenie fantasy, science fiction, wizja świata rodem z postapokalipsy. Ale jaki on jest ciekawy i bogaty! Przykład? Magia pozwalająca walczyć z Czarnymi jest w tak wielu różnych rzeczach! Służą jej zarówno budynki umiejscowione w odpowiednich sektorach, prawidłowy rozkład jazdy pociągów, godziny w których biją dzwony w kościołach, same kościoły i kaplice, relikwie świętych i wojowników, a nawet… deszcz! Książka pełna jest świetnych opisów, ciekawych walk. A i słownictwo jest interesujące – mamy tutaj nazwy takie, jak: nanokadabry, fugi etc. Pozwala to tworzyć jeszcze ciekawszą atmosferę. “Czarny horyzont” strasznie mi się podobał, zachwycił mnie świat i pomysłowość autora. Taki odświeżający powiew wiaterku w upale podobnych książek   Jedno tylko zarzucę autorowi – ta książka mogłaby się spokojnie przerodzić w coś większego, przynajmniej dużo dłuższą książkę, jeżeli nie cykl! Sporo pomysłów jest niewykorzystanych w takim stopniu, w jakim mogłyby być, sporo spraw zostało przedstawionych bez większych wyjaśnień, mogłyby być o wiele bardziej rozbudowane. I na sto procent ja wzięłabym od ręki wersję rozbudowaną lub kontynuację, bo ta książka podbiła moje serce! Poszukam też pozostałych książek tego autora i sprawdzę, jakie zrobią na mnie wrażenie. Jeżeli chcecie poczytać coś niezmiernie ciekawego, dobrze napisanego i charakteryzującego się fajną nową wizją świata, to zapraszam – przeczytajcie “Czarny horyzont”. Polecam każdemu miłośnikowi nowych wrazeń i tym, którzy lubią takie łączenie gatunków. PS. Tak sobie teraz myślę, że za nisko oceniłam, powinno być 5,5   PPS. Dzisiaj wyjeżdżam na Kaszuby, wracam w niedzielę wieczorem, więc mogą być małe przestoje w dodawaniu recenzji. Jednak pisać będę, zabieram laptopa. Tylko nie wiem, jak będzie z czasem, bo będę oddawać się rozpuście – grać w gry planszowe i karciane, asasasa!     By Agnieszka Tatera                                    Zamieszczone w Fantastyka, Książki, Od Fabryki Słów   10 