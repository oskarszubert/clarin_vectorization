lut 14 2013 “Intrygantki” – Eric-Emmanuel Schmitt Eric-Emmanuel Schmitt w wersji dramatycznej. Tyle można byłoby powiedzieć o najnowszej książce znanego autora. Jednakże jak nikle odzwierciedliłoby to zawartość zbioru! „Intrygantki” to tom zawierający cztery dramaty, dwa dłuższe i dwa w wersji mini – „Noc w Valognes”, „Gość”, „Knebel” oraz „Szatańska filozofia”. “Noc w Valognes” to świetny dramat o miłości, przebaczeniu, zrozumieniu siebie i innych, poznaniu, spisku i osądzeniu. Spotykają się tutaj Don Juan i pięć jego ofiar, uwiedzionych przez niego kobiet. Pewnej nocy odbywa się sąd czterech dam nad tym znanym wszem i wobec  uwodziciela. Ma zostać skazany na karę, która wydaje im się najgorsza z możliwych – bycie wiernym jednej kobiecie, już na zawsze. Czy ten misterny plan ma szansę się udać?  Zdrada! Zdrada! Wciąż to krzyczycie z pianą na ustach. Ale to wy, kobiety, więcej w sobie macie fałszu. Trzeba wam obiecać przywiązanie do grobowej deski, byście nam zechciały dać pięć minut rozkoszy. A przecież wszyscy wiedzą, że to tylko układ – słowa w zamian za kilka czynności. I nie ma w tym zdrady, to tylko mowa, a zdrajcą jest ten, kto udaje, że tego nie rozumie. (str. 70)  Bardzo udany to dramat, pełen pasji, z interesującym, przekornym zakończeniem. Autor zresztą przez cały dramat stosuje elementy zaskakiwania czytelnika, zmienia bieg akcji, odkrywa elementy, których się nie spodziewaliśmy. Interesująco przedstawił też postać Don Juana, trudno jednak mi ją opisać bez zdradzania istotnych elementów fabuły, więc musicie mi uwierzyć na słowo i sprawdzić sami. Jedyne, co mnie momentami dziwiło, to bardzo nowoczesne słownictwo i styl w stylizowanym przecież na starą sztukę dramacie. Raziło mnie używanie niektórych słów, nie pasowało mi do wizji, która jakoś tam przez lata osadziła się mi w głowie. Ale to mój jedyny zarzut.  Zgrzybiałość przywróciła mi bezkarność. Po prostu mówią: “Stara ma w głowie kompocik” i nikt nie ma do mnie pretensji. (str. 87)  „Gość” to opowieść o opowieść o spotkaniu Freuda z pewnym nieznajomym. Nieznajomym, który udaje(?) Boga, a który zjawia się u twórcy psychoanalizy w momencie, gdy Gestapo zabrało córkę Freuda na przesłuchanie, a on sam zastanawia się, czy się zeszmacić podpisując uwłaczający jego godności dokument, który zezwoli jemu i jego rodzinie na wyjazd z nazistowskiej Austrii, czy też ocalić godność, ale oddać życie. W takim momencie rozmowa o życiu, o wierze, o Bogu, o potędze myśli, o śmierci… Interesujące zestawienie.  Nikt nie wymarzył dla niego życia. Nikt nie pochylał się nad jego kołyską, obiecując mu świetlaną przyszłość, sukcesy i najpiękniejsze miłości. Wszyscy wariaci to dzieci, dla których życia nikt nie wymarzył. (str. 171/172)  „Knebel” to niesamowity minidramat. Wstrząsająca opowieść o miłości zakazanej, nieakceptowanej przez społeczeństwo, cichej i wiernej do końca. A nawet przekraczającej granice śmieci. Bardzo mi się podobał! „Szatańska filozofia” to kolejny minidramat, mocno przewrotnie ukazujący ludzi i nasze podejście do życia. Odwiedzamy diabła, załamanego trywialnością zła, które codziennie dzieje się na świecie. Potrzebuje on czegoś nowego, czegoś stymulującego, czegoś, co będzie złem wyjątkowym. W pewnym momencie – dzięki swym sługom – znajduje pomysł na to, jak pogłębić swe wpływy między ludźmi. Bardzo ludzki pomysł… „Intrygantki” to kolejna książka Schmitta, która przypadła mi do gustu. I mimo tego, że jego twórczość jest nierówna, to zdecydowanie bardziej ją lubię, niż nie lubię. Pozostaję więc nadal fanką tego autora i już czekam na kolejne jego książki. Koniecznie z tak uroczymi okładkami, jak ta (oraz kilka poprzednich), z przyjemnością się na nią patrzy! Nauczyłam się, że rozkosz smakuje mdło, jeżeli nie jest doprawiona złem, że po pieszczotach zawsze następuje policzek, a pocałunek zapowiada ukąszenie… Nauczyłam się, że łapie się mężczyzn za ogon, ale rani się ich w serce…  (str. 118)  © Wydawnictwo: Znak, 2013 Oprawa: miękka Liczba stron: 236 Moja ocena: 4,5/6 Ocena wciągnięcia: 5/6 Inne książki autora: “Kiki van Beethoven”  “Historie miłosne” “Trucicielka” “Moje ewangelie”   By Agnieszka Tatera                                    Zamieszczone w Książki, Literatura współczesna, Od Wydawnictwa Znak, zagraniczna    Tagged dramat, eric emmanuel schmitt, intrygantki   5 