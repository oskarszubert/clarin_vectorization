wrz 29 2011 “Po śniadaniu” Eustachy Rylski Wydawnictwo: Świat Książki, 2009 Oprawa: twarda Liczba stron: 140 Moja ocena: 4/6 Ocena wciągnięcia: 4/6 Forma: e-book (dostępna jest też wersja drukowana) ***** Nie znałam do tej pory twórczości Eustachego Rylskiego. I czy teraz mogę powiedzieć, że już ją chociaż trochę znam? Nie wiem… Nie wiem, ponieważ “Po śniadaniu” to jakby monolog autora dotyczący jego ukochanych książek i autorów. Opowiada nam on o swoich przygodach z literaturą, o tym, jak ona na niego wpływała, co go fascynowało,  a co odrzucało. O fascynacjach wieloletnich i tych, które już minęły. O ludziach, życiu i podejściu do niego. “Po śniadaniu” składa się z siedmiu opowieści. Możemy wędrować z autorem po jego odkryciach i przemyśleniach dotyczących książek Capota, Iwaszkiewicza, Hemingwaya, Turgieniewa, Camusa, Błoka, Malrauxa. Autor opowiada nam o swoich ulubionych książkach tych autorów, ale także o relacjach z innymi pisarzami, o momentach, które były dla niego ważne i w których te książki były dla niego ważne. Jest to swoiste podsumowanie literackie: ja i książki, które mnie kształtowały. Ta książka to opowieść czytelnika, w której z każdego zdania przebija pochwała czytania. Czuć, że autor jest wytrawnym czytelnikiem i że uważa czytanie za czynność wzbogacającą osobowość, rozbudowywującą wiedzę, rozwijającą samodzielne myślenie, budowanie opinii i wartościowanie świata. Autor używa bogatego języka, ciągnie opowieści jakby w kawiarni, przy filiżance pachnącej kawy. Jednakże nie jest to książka napisana w stylu łatwym i przyjemnym. Wymagała ode mnie czytania w skupieniu. Polecam wszystkim osobom lubiącym takiego typu podsumowania literackie.  By Agnieszka Tatera                                    Zamieszczone w Książki, Od Świata Książki, Publicystyka literacka / eseje   9 