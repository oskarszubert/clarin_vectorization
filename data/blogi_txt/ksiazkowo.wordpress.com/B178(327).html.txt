lip 25 2011 “Trucizna królewska” Maurice Druon Wydawnictwo: Otwarte, 2011 Oprawa: twarda Liczba stron: 276 Moja ocena: 5,5/6 Ocena wciągnięcia: 5,5/6 ***** Trzeci tom tego cyklu zaczyna się w momencie, w którym sędziwa królowa Maria Węgierska obserwuje przez okno wypływanie z portu statku, który zabiera jej wnuczkę – Klemencję – do Francji, gdzie ma zostać poślubiona Ludwikowi X. Maria czuje wielką satysfakcję, w swoim życiu – dzięki płodności i zgrabnym intrygom – zapewniła swoim dzieciom i wnukom wiele koron królewskich i kilka książęcych, każdy z nich pełni rolę monarchy. Czuje, że może teraz umrzeć… Czy jednak może być tak usatysfakcjonowana? Klemencja to niewinna i pobożna dziewczyna, która nie wie, co ją czeka w nowej ojczyźnie. Nie ma pojęcia o tym, że jej przyszły mąż to głupiec, okrutnik i ofiara manipulacji. Nie wie, że jest pionkiem w grze o władzę. Płynie nieświadoma, miło spędzając czas z panem de Bouville i uroczym Gucciem. We Francji jej przyszły małżonek nie może się doczekać ślubu, jednak na jego drodze staje bunt, który podnieśli wasale flamandzcy. Nie ma wyjścia, rusza zbrojnie, by ugasić zarzewie rebelii. Czy jednak mu się to uda? W tym tomie wiele mamy niepokojów – bunt we Flandrii, bunt w hrabstwie o które walczy Robert d’Artois, kwestia pozbycie się pierwszej małżonki króla – Małgorzaty, próby odbudowania sił Templariuszy, dalsze problemy z wyborem Papieża, a na dodatek w tle rozgrywają się szarady, które mają na celu zamach na króla! Do tego dochodzą sprawy osobiste – młodzi małżonkowie długo starają się o to, by Klemencja zaszła w ciążę, walczą właściwie desperacko, a Guccio – bogaty kupiec – stara się o rękę szlachetnie urodzonej panny, co prowadzi do jego nieszczęścia. Dzieje się dużo, oj dużo! Nie będę już snuła dalszych zachwytów podobnych do tych z dwóch pierwszych recenzji (linki pod notką). Powiem tylko, że Druon powoli staje się dla mnie jednym z mistrzów na dwóch polach: tworzenia i rozwoju bohaterów oraz budowania intryg. Cudownie rozwija losy bohaterów, łączy je, przeplata z innymi. Widzimy, jak bohaterowie wpływają na innych i sami są pod czyimś wpływem, jak starają sie ułożyć swoje życie, nie bacząc na otaczające osoby. Świetnie oddany został Ludwik X – jego cechy charakteru, słabostki, wpływ Klemencji i manipulacji dworskich. Sama Klemencja to także bardzo interesująca osóbka – mimo wszystko oddana mężowi, jest jej trudno uwierzyć w niegodziwości, którym się oddawał przed jej poślubieniem, stara się go uczynić dobrym, pobożnym królem. Przesympatyczną postacią jest Guccio, po uszy zakochany w szlachciance czarujący dandys. A intrygi jakie autor między wszystkimi bohaterami snuje, to już majstersztyk, paluszki lizać. Znowu nie pozostaje mi nic innego, tylko polecić Wam ten cykl! A ja udaję sie na kanapę z czwartym tomem w ręku Tom 1: “Król z żelaza” Tom 2: “Zamordowana królowa”   By Agnieszka Tatera                                    Zamieszczone w historyczna, Książki, Nagroda   16 