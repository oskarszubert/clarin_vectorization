kwi 15 2012 “Wyspa dla dwojga i inne historie o miłości i zbrodni” – Mariusz Zielke Wydawnictwo: Principium, 2011 Oprawa: miękka Liczba stron: 192 Moja ocena: 4,5/6 Ocena wciągnięcia: 4,5/6 ***** Najpierw dygresja: spójrzcie na okładkę obok, a następnie zjedźcie w dół i spójrzcie na okładkę książki z poprzedniej recenzji. Czy nie macie wrażenia deja vu? Zastanawiam się, czy grafik między 2009 a 2011 rokiem zmienił miejsce pracy   A przechodząc do meritum… “Wyspa dla dwojga i inne historie o miłości” to zbiór czterech opowiadań połączonych tymi dwoma tematami. Są to opowiadania zdecydowanie od siebie różne, ale wszystkie dobre. Dawno nie czytałam zbioru opowiadań tak równych jakościowo. Po zakończeniu lektury próbowałam zadecydować, które opowiadanie podoba mi się najbardziej, ale nie potrafię. Wszystkie zrobiły na mnie podobne wrażenie, każde zainteresowało mnie czymś specyficznym dla danej historii. “Ołówek” to niesamowita historia o miłości i zdradzie osadzona w bardzo dziwnym środowisku. Oszustwo, dwulicowość, zbrodnie, a między nimi uczucia. Mimo słodkiego zakończenia bardzo mi się to opowiadanie podobało. “Więzień i panna” to znowu opowieść o obsesyjnej miłości, ale także braku zaufania i niemożności zrozumienia uczuć ukochanej osoby. Niemożność prowadząca do tragedii… “Wyspa dla dwojga” to z kolei opowiadanie o rekonstrukcji i dekonstrukcji związku, odbywającej się w trakcie przymusowego pobytu na bezludnej wyspie. A ostatnie opowiadanie – “Dyktator i diva” to przeplatanie się wątku namiętności i władzy, ich nierozłączności i zgubnego wpływu. Cztery nietypowe i dobre opowiadania. Historie są zgrabnie stworzone, napisane w przystępny, ale nie prostacki sposób. Czuć, że pisał je mężczyzna, ale są napisane w taki sposób, że czyta się je bardzo dobrze. Nie raziło mnie w tej książce nic, a zdecydowanie podoba mi się kreatywność i elastyczność autora, zabawa konwencją i bohaterami. Przyznaję, że Mariusz Zielke mnie zaskoczył. “Wyrok” bardzo mi się podobał, ale nie przygotował mnie na taki zestaw opowiadań. Tamta, to poważna książka sensacyjna, a te opowiadania to lekko wariackie opowieści o emocjach i zbrodniach. Zostałam pozytywnie zaskoczona, autor pokazał, że potrafi tworzyć w różnych stylach. Tym bardziej ciekawa jestem jego kolejnej książki – “Asurito Sagishi”, która już czeka na półce. © Agnieszka Tatera   By Agnieszka Tatera                                    Zamieszczone w Książki, Od autora, Sensacja / kryminał   11 