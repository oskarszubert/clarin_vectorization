mar 9 2011 Ocenianie książek Pod notką dotyczącą książki “Rozkosze nocy” znalazłam dzisiaj komentarz Coleslawa. Dzięki niemu powstał w mej głowie pomysł na notkę dotyczącą oceniania książek. Powtórzę tutaj mniej więcej to samo, co napisałam w odpowiedzi na komentarz (dotyczący wystawiania ocen niższych niż 3): 1. Od mniej więcej dwóch, trzech lat coraz rzadziej wystawiam oceny poniżej 3. Wynika to zwyczajnie z tego, że przez ostatnie lata intensywnie próbowałam różnorakich lektur i uczyłam się tego, co lubię, a czego nie lubię i teraz już z dużym prawdopodobieństwem wiem, co może mi się spodobać i głównie takie książki zdobywam. Sama jestem zdziwiona, że tak dobrze trafiam i trafiają mi się takie fajne książki  . Ale zdecydowanie bardziej cieszy mnie ten fakt – zbyt wiele książek, zbyt krótkie życie na marnowanie go na czytanie czegoś, co mi nie odpowiada   2. Blog nie jest reprezentatywny dla całosci moich ocen – nie opisuję wszystkich przeczytanych książek na blogu, na blogu wolę opisywać książki warte przeczytania  Chociaż może powinnam więcej pisać i o gniotach? Tylko wtedy mogłoby mi wyjść tak, jak na początku mojej kariery blogowej http://ksiazkowo.wordpress.com/2009/10/05/kaktus-w-sercu/ 3. Jakiś czas temu dojrzałam do tego, by nie kończyć książek, które kompletnie mi nie „podchodzą”. A jeżeli przerywam czytanie, to zwyczajnie takiej książki nie oceniam i nie czuję się zdolna do pisania opinii. 4. Jestem dosyć tolerancyjna i pozytywnie nastawiona do książek i ich autorów. Często potrafię przymknąć oko na jakieś małe negatywy, o ile wrażenie z czytania całości jest dobre. I pewnie moje oceny z tego względu są też odrobinę łagodniejsze . 5. Najlepszym źródłem moich ocen (ale niestety bez opinii) jest mój profil na Biblionetce. Prowadzę go już ponad 3 lata i chociaż sporo ocen bym teraz – gdybym nie była tak leniwa – zmieniła (jeszcze kilka lat temu czytałam inne książki oraz zdecydowanie bardziej pozytywnie je oceniałam, szczególnie oceniając je po pewnym czasie, czyli w momencie założenia konta na Biblionetce ;p), to generalnie to, co oceniam mniej więcej od 2 lat jest całkiem miarodajne dla moich aktualnych ocen – http://www.biblionetka.pl/user_ratings.aspx?id =51002 order=rating p=7. 6. Oceny pojawiają się na blogu, ale generalnie są dla mnie. Jak już stali czytelnicy bloga zauważyli – coraz bardziej zaczynam lubić podsumowania, średnie, statystyki itd. A ocenianie się z tym mocno łączy. Liczę również na to, że czytenicy wchodzący na bloga raczej przeczytają daną recenzję, a nie zerkną tylko na oceny i tyle. Mam nadzieję, że się nie łudzę ;). To chyba na tyle z mojej strony. Zapewne zapomniałam o wielu rzeczach, ale zawsze mogę uaktualnić notkę lub napisać o czymś w komentarzu. Pomyślałam sobie, że większość z nas wystawia – czy to na tym, czy innym portalu książkowym – oceny każdej przeczytanej książki. I tutaj rodzą się moje pytania: Jak oceniacie książki? Czym się kierujecie? Co jest dla Was ważne przy wystawianiu oceny? Jak podchodzicie do kwestii oceniania? Czy różnicujecie oceny ze względu na kategorie, czy oceniacie generalnie? Czy zawsze kończycie czytanie książki i wystawiacie ocenę? Serdecznie zapraszam wszystkich do dyskusji!  By Agnieszka Tatera                                    Zamieszczone w Książki, Ogólne, Przemyślenia i inne takie   35 