lis 30 2011 “Ty” – Zoran Drvenkar Wydawnictwo: Telbit, 2011 Oprawa: miękka Liczba stron: 576 Moja ocena: 6/6 Ocena wciągnięcia: 6/6 *****  Kursor miga i miga, ja siedzę i patrzę w ekran. Nie wiem, co mam napisać, wrócił do mnie problem z pierwszym zdaniem recenzji o książce, która zrobiła na mnie wrażenie. Napiszę więc o kursorze i w ten sposób przełamię ten impas.  A teraz oddaję głos narratorowi… *** Recenzentka nie mogła się doczekać lektury tej książki. Dlatego gdy w końcu usiadła z nią na kanapie i zaczęła czytać, to czuła wielką ekscytację i zadowolenie. Nie twało to długo… Bardzo szybko te uczucia zmieniły się w zainteresowanie podszyte lekkim przestrachem, sporym niezrozumieniem i zastanawianiem się, co będzie dalej. Książka wciągała ją coraz bardziej. Błyskawicznie została Podróżnikiem, który pewnej śnieżnej i zimnej nocy w roku 1995 chodził po zasypanej śniegiem i zakorkowanej autostradzie i mordował ludzi. Potem przeskoczyła do Berlina, gdzie kolejno zostawała jedną z piątki szesnastolatek, tak różnych, że właśnie to trzyma je razem. Dziewczęta są bezczelne, nakręcone życiem, połykają przygody jak cukierki, pełne pewności siebie i wierzące w swoją paczkę. Czy słusznie? Wskutek decyzji jednej z dziewcząt – Tai – zaczyna się się efekt kuli śnieżnej, który prowadzić będzie do tragedii, i to nie jednej. Czy dziewczyna jest tego świadoma, czy jest tak głupia, że nie widzi konsekwencji swoich czynów? W każdym razie dzięki temu, co robi nagle umiera człowiek, słynny mafioso traci narkotyki warte 5 milionów Euro, zamordowana zostaje kolejna osoba, i kolejna… Dziewczęta uciekają wspólnie do Norwegii, a w pościg za nimi rusza więcej osób, niż mogły przewidzieć. A recenzentka to wszystko odczuwa będąc kolejno każdą z tych dziewcząt. Ale recenzentka jest też tymże mafioso, przeżywa wiadomość o śmierci bliskiej mu osoby i utracie narkotyków, przemierza miasto, a potem kraj próbując dorwać dziewczęta i zemścić się za straty. Także jako on współpracuje ze synem, przeżywa synowską nieudolność i rozczarowanie tym, że nie trafił mu się godniejszy następstwa potomek. Jest także i synem, który nie potrafi się wydostać spod wpływu znanego i autorytarnego ojca. Jest  najpierw jednym, potem drugim, a następnie trzecim z chłopców, którzy decydują się pomóc dziewczętom. Recenzentka ma tyle twarzy, serc i dusz, ilu jest bohaterów tej książki. Recenzentka może tylko biernie obserwować rozwój akcji, krzyczeć “nie!”, którego nikt nie usłyszy, poddawać się burzy uczuć ją ogarniających. Bo za jej plecami ktoś stoi. Tym kimś jest narrator. Narrator wcielający się w każdego z bohaterów, ale zarazem stojący z boku i komentujący sarkastycznie to, co się dzieje.  Byłoby naprawdę miło, gdybyśmy mogli zakończyć w tym miejscu naszą historię. Jak jakiś serial, ostatni odcinek serialu, który ucina opowieść i nikt nie wie, co będzie dalej. Finał.  Jednakże autor nie zamierzał litować się nad czytelnikiem, wręcz odwrotnie, potrafi walnąć w splot słoneczny tak, że aż tchu brak. Nie ma tu słodkich i prostych rozwiązań, lukrowanych zakończeń. Jest śmierć, brud duszy ludzkiej, to, co czai się w każdym z nas tak głęboko, że się do tego nie przyznajemy. Recenzentka odkłada książkę, bierze głęboki oddech i zastanawia się, co tak naprawdę siedzi w tym – wyglądającym na pierwszy rzut oka sympatycznie – autorze, że pisze on właśnie tak. Bezkompromisowo, bezlitośnie, ze znajomością duszy ludzkiej, którą poszczycić się może mało kto, bawiąc się narracją, unikatowo. Recenzentka patrzy jeszcze raz na książkę, w myślach cofa się do wydarzeń, wzdycha i mruczy pod nosem “Ciekawe jak długo trzeba będzie czekać na kolejną książkę tego diabolicznego autora?!?”  © Agnieszka Tatera PS. Przeczytajcie też świetną recenzję napisaną przez Cleverę!  By Agnieszka Tatera                                    Zamieszczone w Książki   12 