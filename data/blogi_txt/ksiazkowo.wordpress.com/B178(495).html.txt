mar 6 2012 “Nieśmiertelność zabije nas wszystkich” – Drew Magary Wydawnictwo:Prószyński i S-ka, 2012 Oprawa: miękka ze skrzydełkami Liczba stron: 464 Moja ocena: 5,5/6 Ocena wciągnięcia: 6/6 ***** Dawno nie czytałam już książki, któr tak mocno by zawładnęła mym umysłem, a na dodatek była tak sugestywna. Książki, które kreowałaby w moim umyśle mnóstwo niepokojących wizji i pobudzała do przemyśleń. I pomyśleć, że to powieściowy debiut! Niedaleka przyszłość, rok 2019. Na świecie pojawiło się lekarstwo, które jest w stanie zablokować śmierć, można żyć wiecznie. No, jeżeli ma się szczęście, bo ciągle można wpaść pod samochód, czy umrzeć na raka, jednak organizm się nie starzeje. Więc jeżeli jesteś szczęściarzem, to możesz zostać młodym i pięknym na wieki. Jednak środek ten jest ciągle nielegalny, mało tego, wzbudza wiele kontrowersji i dyskusji. A tłumy demonstrują na ulicach, walcząc o jego legalizację. Dajcie nam życie wieczne! Nie mordujcie nas, należy się nam życie! John Farrell to zwykły młody mężczyzna, niczym szczególnym się nie wyróżnia. Przeciętniak w każdym calu. Jednak ten przeciętniak – dzięki swym znajomościom – zdobywa namiary na lekarza, który na czarno podaje zainteresowanym powyższy środek. Potrzeba tylko zdecydowania i sporej sumki zielonych. A John ma jedno i drugie. I tak oto staje się nieśmiertelnym. W pewnym momencie jego przyjaciółka wyciąga z Johna prawdę, dowiaduje się, że przyjął lekarstwo. Nie daje mu spokoju tak długo, aż zgadza się zabrać ją do tego samego lekarza. Jadą tam razem, jednak John nie wchodzi do budynku. Ona – szczęśliwa z szansy na życie imprez bez końca – znika w windzie, a w tym momencie w budynku wybucha bomba. I tak po młodej kobiecie nie zostaje ślad, a dalsze losy Johna i cała książka są właściwie konsekwencją tego wydarzenia. Lata mijają, lekarstwo zostaje zalegalizowane, na świecie jest coraz więcej ludzi, a coraz mniej miejsca, surowców, możliwości. Nastroje robią się coraz bardziej burzliwe, powstają różnorakie frakcje, stare religie upadają, pojawiają się nowe, ludzie mordują się wzajemnie, rządy zrzucają bomby atomowe na swych obywateli, butelka wody kosztuje krocie, kobiety w ciąży są traktowane jako zagrożenie, a lekarze ratują życie wybranym. Człowiek jest bóstwem. Człowiek jest zagrożeniem dla siebie samego. John obserwuje zmiany dookoła siebie ciągle obwiniając się za decyzje, które w życiu podjął – za śmierci, za życie syna, za rozpad małżeństwa. Szuka miejsca dla wiecznego siebie, swej roli, tego, co jest jego przeznaczeniem. Długo nie potrafi dorosnąć, wszakże jest ciągle dwudziestodziewięciolatkiem, przynajmniej fizycznie. Kocha, traci, poszukuje… Przez długie lata nie potrafi odnaleźć sam siebie, a to, co się dzieje dookoła w ogóle mu tego nie ułatwia. Świat robi się coraz dziwniejszy, dziczeje, zalewają go masy ludzkie, które coraz trudniej utrzymać w ryzach. Sytuacja nabrzmiewa aż do wybuchu, czy pozwoli on na oczyszczenie sytuacji? Drew Magary ma talent. Stworzył książkę wręcz niesamowicie realną. W trakcie czytania byłam skłonna uwierzyć w praktycznie wszystko, co autor wykreował, w jego każdy – wydawałoby się – zwariowany pomysł. A świat ukazany przez autora jest bardzo zróżnicowany, dzieje się w nim tyle, że można dostać zawrotu głowy. Jest okrutny, przejmujący, ukazuje dosadnie przemiany ludzkie w czasach gwałtownych zmian i prób. A na dodatek jest to książka, która zdołała mnie pochłonąc, nie mogłam się od niej oderwać, wiele razy nie mogłam się doczekać powrotu do domu i momentu, w którym będę mogła zabrać się za czytanie. Magary bawił się ze mną, jak z zabawką. Wzruszał, bawił, przerażał, pobudzał do myślenia. Co oznacza bycie czlowiekiem? Kiedy człowieczeństwo się kończy? Co znaczy życie wieczne i co ono by dla nas oznaczało? Jakie decyzje podejmowałabym na miejscu bohaterów tej książki? “Nieśmiertelność zabije nas wszystkich” to książka tak dobra, że chciałabym, by autor pisał i pisał. Nie jest to lektura łatwa i przyjemna, i chwała jej za to. Nie jest to fantastyka typowa, pełna stworów, walk na miecze, dzielnych bohaterów i pięknych dziewic. To jest fantastyka, która dlatego jest tak przejmująca, bo wydaje się realna. A może to wszystko już czeka za progiem? © Agnieszka Tatera   By Agnieszka Tatera                                    Zamieszczone w Fantastyka, Książki, Od Prószyńskiego   14 