wrz 16 2010 Muzeum rzeczy nieistniejących – Dorota Terakowska Wydawnictwo: Wydawnictwo Literackie, 1998 Oprawa: twarda Ilość stron: 115 Moja ocena: 4/6 Ocena wciągnięcia: 4,5/6 ***** Lubię książki tej autorki. To już piąta, którą miałam przyjemność przeczytać. Pisze ona tak różnorodnie! Zaczęłam moją przygodę od “Poczwarki” i “Ono”, kontynuowałam z książką dla dzieci “Babci Brygidy szalona podróż po Krakowie; Dzień i noc czarownicy”, przez “Dobry adres to człowiek”. Tak różnorodne książki, a każda dobra w swoim rodzaju. “Muzeum rzeczy nieistniejących” to kolejna niespodzianka Pani Doroty. Książka totalnie różna od tych, które wcześniej czytałam. Powiedziałabym, że to książka – zabawa ze słowami. Autorka postanowiła stworzyć muzeum, w którym umieści – tak, jak wskazuje tytuł – rzeczy nieistniejące. Spytacie zapewne – a cóż to? Są to na przykład kot w worku, piąta klepka, dobry nos, trąba jerychońska oraz święty spokój. Każdemu z tych wyrażeń znajduje ona miejsce w swoim muzeum. Każdemu poświęca również krótki opis. Opisy te często są zabawne, czasami przeniknięte smutkiem, a zdarza się, że bywają zjadliwe. Dostaje się szczególnie politykom – sporo wyrażeń powiązanych jest z tym, co czynią lub mówią. Czasami wręcz zastanawiałam się, czy nie jest to jakiś pastisz polityczny. Jest też sporo nawiązań do literatury i kultury generalnie. Na przykład portret Doriana Graya czy cyrograf Fausta. Wśród komentarzy autorki możemy na przykład dowiedzieć się, że:  Piąta klepka – przyda się wszystkim, choć głównie politykom. Moim zdaniem powinna być dość stara, ponieważ jej brak towarzyszy ludzkości od tak zwanego zarania dziejów.” Poezja pod strzechą – Mickiewicz o tym marzył, a tymczasem, jak wynika z najnowszych badań, pod strzechami pleni się wtórny analfabetyzm. I nie tylko pod strzechami, pod dachówką też… Pstry koń – na którym jeździ nie tylko łaska pańska, ale i łaska krytyków i recenzentów dla nieszczęsnych pisarzy.  Nie znalazłam nigdzie potwierdzenia tej informacji, ale z treści (oraz ze spisu treści) wynika, że hasła do książki nadsyłali czytelnicy, a pani Dorota tworzyła ich rozwinięcia. Bardo ciekawy pomysł   Czyta się lekko i przyjemnie. Bardzo ciekawa zabawa ze słowami oraz pośrednio z naszą kulturą oraz rzeczywistością sprzed kilku lat. Polecam wielbicielom języka polskiego, komentarzy do życia oraz zabaw ze słowami       By Agnieszka Tatera                                    Zamieszczone w Publicystyka literacka / eseje   10 