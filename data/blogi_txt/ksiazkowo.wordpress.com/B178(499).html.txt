mar 13 2012 “Ja jestem Halderd” – Elżbieta Cherezińska Wydawnictwo: Zysk i S-ka, 2010 Oprawa: miękka ze skrzydełkami Liczba stron: 485 Moja ocena: 5,5/6 Ocena wciągnięcia: 6/6 Cykl: Północna Droga, tom 2 ***** W połowie ubiegłego roku zachwycałam się niezmiernie pierwszym tomem tego cyklu, czyli “Sagą Sigrun”. Długo więc kolejny tom czekał na swoją kolej. Czy dorównał pierwszemu? Po słodkiej, łagodnej, ujmującej Sigrun mamy tym razem opowieść o Haldred. Tej samej Haldred, która zagościła na kartach pierwszego tomu – najpierw w trakcie wizyty powitalnej Sigrun, a potem bywając u sąsiadów w sprawach swych synów. Wtedy zrobiła na mnie wrażenie zimnej, oschłej, ograniczonej kobiety. Jakże się myliłam! Poznajemy Haldred jako dziewczynkę, która stara się poradzić sobie ze śmiercią brata, upadkiem rodziny, ubóstwem. Pozostawiona samej sobie próbuje zrozumieć to, co się stało, dziczeje na odludziu. W pewnym momencie zjawia się u jej rodziców wuj, który proponuje, że zabierze Haldred do siebie i dobrze wyda ją za mąż. To dla niej duża szansa, bo jej rodzice nie są w stanie tego zapewnić, a jednocześnie mogłoby to pomóc w spłacie różnorakich zobowiązań i odbudowaniu pozycji rodziny. Wuj tak, jak obiecał – przedstawia Halderd dwóch kandydatów na męża, a dziewczyna po pewnym czasie wybiera jednego z nich i wyrusza z nim na północ. Po tym wstępie przez resztę książki mamy okazję obserwować to, co wydarzyło się w życiu Haldred, jak dojrzewała, zamieniała się z dziecka, przez młodą kobietę do dojrzałego stratega. Bo Haldred to niezwykła kobieta. Wieszczka z bagien mawiała, że Odyn podarował Haldred trzy moce: szału bitewnego, szaleństwa poezji, obłąkania w magii, a na końcu pomylił się i uczynił ją kobietą. Tak było – inteligentna, przewidująca, myśląca strategicznie, sprytna, a jednocześnie pełna pasji (chociaż późno odkrytej), dla bliskich potrafiła zrobić wszystko, Gdy w pewnym momencie stanęła na czele swojej rodziny, to była widziana jako “prawdziwy jarl” i jak “wilczyca na czele watahy”. Już te określenia w ustach twardych wikińskich mężczyzn dokładnie ukazują jak wielkim szacunkiem się cieszyła, jak wysoko ją ceniono. Długo dojrzewała do tego, by zrozumieć samą siebie oraz by szanować właśnie siebie. A gdy to w końcu zrozumiała, to było jej łatwiej znosić traktowanie jej przez męża, walkę o własne szczęście oraz znoszenie kolejnych ciosów, które zadawał jej los. A jej droga przez życie zaiste była niezmiernie skalista i stroma. Ale Haldred potrafiła sobie z nimi poradzić, to była kobieta akcji, działania. Czasami potrzebowała pomocy, ale zawsze przy jej boku wiernie stała Szczura – służąca, która w czasie prób i z upływem lat stała się wierną przyjaciółką, właściwie najbliższą osobą. To właśnie ich relacja wspaniale ukazywała siłę i wagę prawdziwej kobiecej przyjaźni. Tak różnej od tej hartowanej przez walkę z wrogiem męskiej przyjaźni, ale ciągle tak samo silnej. A, gdy czasami nie wytrzymywała już nagromadzonych w niej uczuć, to siadała i grała na lirze. To właśnie grą demonstrowała swoje uczucia, słowami pieśni o nich mówiła, zaklinała nimi los. Bo wilczyca też miała uczucia, wbrew temu, co się o niej myślało dookoła. Autorka ponownie snuje cudowną opowieść o niesamowitych kobietach i dzielnych wojownikach. Znowu jest tutaj pełno opisów życia codziennego, tradycji, pracy, walk i relacji międzyludzkich. I to jest właśnie piękne w tym cyklu, dla mnie te opisy, to przeplatanie akcji codziennością jest tak urokliwe. Elżbieta Cherezińska ma dar takiego opowiadania historii, że zostaje się natychmiast przeniesionym do środka akcji, Porywa, chwyta za serce i wiąże czytelnika z bohaterami jej książek. Ale nie zostawia losów bohaterów w oderwaniu od tego, co dzieje sie dookoła. Ponownie akcja przeplata się z działaniami politycznymi, wojnami, napływem chrześcijaństwa. Poznajemy losy bohaterów, ale także losy kraju, widzimy jak się zmienia rzeczywistość. Dzisiaj zaczęłam czytać kolejny tom, więc to chyba najlepiej świadczy o tym, jak blisko poczułam się związana z bohaterami tego cyklu i jak bardzo chcę poznać ich dalsze losy, ich samych jeszcze lepiej. “Północna droga” to wspaniały, wielobarwny, realistyczny i urzekający cykl. Oby więcej takich! © Agnieszka Tatera   By Agnieszka Tatera                                    Zamieszczone w Europa, historyczna, Książki, obyczajowa, Posiadana od wieków   11 