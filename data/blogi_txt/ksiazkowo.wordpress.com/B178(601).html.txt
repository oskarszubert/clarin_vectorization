lis 6 2012 Podsumowanie miesiąca – październik 2012 Po fantastycznym wrześniu nadeszła pora na zdecydowanie niefantastyczny październik   Noooo ok, nie było tak źle, tylko wróciłam do normy i tyle. Co przy wizycie w domu, wyjeździe na Blog Forum, szalonych dniach targowych w Krakowie, wielu spotkaniach z nowymi znajomymi, i tak jest dobrym wynikiem. W październiku przeczytałam 7 książek. A właściwie było to 6 książek papierowych, skończyłam też słuchanie “Francuskiej oberży”. Był to chyba najdłużej słuchany przeze mnie audiobook. Teraz w głośnikach (jak już jestem w domu i mam czas, więc rzadko) rozbrzmiewa “Cafe Pod Minogą” wyśmienicie czytane przez Zbigniewa Buczkowskiego. Może w końcu w listopadzie podgonię trochę słuchanie, w październiku nie dawałam rady   Trochę rożności przybyło do mnie w październiku, chyba wszystkie prezentowałam w stosikach. Nadal nie kupuję książek, więc 28 października stuknęło mi 9 miesięcy bez kupienia książki. I kompletnie już tego nie odczuwam. Tak, jak nie odczuwam hm… niekupowania cieni do powiek czy biletów na wystawę sztuki nowoczesnej. I mogę powiedzieć tyle: o tak! Olbrzymia satysfakcja! Jeszcze gdybym się w taki sposób uwolniła od słodyczy, to byłoby miodzio. Może w końcu spróbuję i zobaczę, czy sie uda. W październiku przeczytałam: - 4 książki do recenzji, - 2 książki własne nierecenzyjne, - 1 książkę z biblioteki. Tym razem przeważyły kobiety – 4 książki były napisane przez panie, a 3 przez panów. Aż pięć z nich było autorów zagraniczych, a tylko dwie napisali nasi rodacy. Tylko cztery z siedmiu książek opisalam na blogu, więc szału nie ma. Średnia ocena przeczytanych książek wynosiła 4,1 i była to najniższa średnia od początku roku. W sumie przeczytałam 2520 stron, jednakże średnio czytałam o 70 stron grubsze książki, bo norma październikowa wynosiła 360 stron na książkę. Odkrycie miesiąca? Takich odkryć zapierających dech, otrzymujących najwyższe noty niestety nie ma   Najlepiej – ale na poziomie 4,5 – oceniłam dwie książki. “Accabadora” (Michaela Murgia) ma bardzo fajny, ponadczasowy klimat i cudnej urody cytaty. Kilka z nich wrzuciłam TUTAJ. Drugą książką ocenioną na 4,5 był “Szewc z Lichtenrade” - lubię Grafomana i tyle   Dostarcza mi zawsze dobrej lub bardzo dobrej rozrywki, a na dodatek naprawdę fajnie bawi się historią – recenzja. Gniot meisiąca? Gniotów też brak, jakiś taki nijaki był ten miesiąc, większość książek otrzymała ocenę 4. Najsłabiej – bo na 3,5 – oceniłam książkę “Francuska oberża”. Książka podobna do wielu innych, tutaj plusik dla lektorki, dała radę ją przeczytać całkiem fajnie. Co nie zmienia faktu, że był to mój najdłużej słuchany audiobook, okoliczności mu nie sprzyjały. Ten miesiąc miał też dwa inne rekordy. Rekordowo długo czytałam “Tytusa Groana” – 3 tygodnie! Ta sama książka, razem z “Jeśli zimową nocą podróżny” Calvino pobiły też rekord hm… dziwności. Szczególnie pod względem stylu. Plany na listopad? Brak. Byłam na chwilę w domu Rodzinnym i to jest jedyny (na razie?) zaplanowany na listopad wyjazd. Zamierzam pracować, uczyć się, czytać, pisać, przenieść bloga na własną domenę, spotykać się ze znajomymi, no i doszorować do czystości mieszkanie (bo ciągłe wyjazdy stale mi to uniemożliwiały). Czyli typowe życie przeciętnego człowieka. Chciałam mieć domenę ksiazkowo.pl, niestety zajęła ją księgarnia, więc trzeba będzie wymyślić coś innego. Może być problem z sensowną nazwą, ech…  By Agnieszka Tatera                                    Zamieszczone w Blog, Książki, Podsumowanie    Tagged ksiazki, pazdziernik, podsumowanie miesiąca   20 