sty 20 2012 Tradycyjnie w piątek – stosik W tym tygodniu skromniej niż zwykle, ale za to z hitem   No i tylko jedna książka do recenzji, więc reszta zasili moje półki “na emeryturę”. Od góry znajdziecie: - hit, czyli “Welin” Duncan – kupiony na Allegro po długim czasie wyczekiwania. Gdy ceny sięgały od 80 do 150 zł, to stwierdzałam, że sobie odpuszczę, ale jak nagle pojawiło się ogłoszenie z opcją “kup teraz” i ceną opiewającą na 39 zł z wliczoną przesyłką listem poleconym priorytetowym, to nie mogłam się oprzeć i kupiłam. I tym samym 3 najbardziej poszukiwane książki z Uczty Wyobraźni już stoją na moich półkach, a ja rozglądam się za brakującymi tomami. - “Błękitny księżyc” Green, obydwa tomy – wymiana. - “Tam gdzie ty” Picoult – od Wydawnictwa Prószyński.  Jak tam plany na weekend? Studenci pewnie już pozaczynali sesję, nauczyciele klną na koniec semestru, uczniowie im sekundują, a jak tam reszta osób? Mój weekend zapowiada się dziwnie. Albo spędzę go na robieniu list rzeczy do zapakowania i zakupienia, tudzież na przygotowywaniu pierwszych “kupek”, albo pojadę do Warszawy i będę dalej szukać mieszkania, bo coś opornie to idzie. Należy więc ciągle trzymać kciuki za powodzenie mych łowów, bym dorwała jakąś w miarę godziwą kawalerkę za rozsądne pieniądze. Żebym miała gdzie zapraszać na kawę blogerów   Miłego weekendu!   By Agnieszka Tatera                                    Zamieszczone w Książki, Stosiki   15 