sie 31 2012 Podsumowanie miesiąca – sierpień 2012 Gdy przyjechałam na urlop do rodzinnego domu był dziesiąty sierpnia. I wtedy zdałam sobie sprawę, że dopiero przeczytałam jedną książkę! Tak, zarówno początek, jak i koniec sierpnia były bardzo intensywne – miałam gości i było bardzo fajnie. Wtedy praktycznie nic nie czytałam, jednak na urlopie odrobiłam „straty”. Oczywiście, ze gdybym nie umilała sobie życia gośćmi, to pewnie ten miesiąc byłby rekordowy, bo kiedy ostatnio miałam dziesięć dni wolnego?   Ale kompletnie nie żałuję pobytu moich przyjaciół u mnie, są dla mnie ludzie i rzeczy ważniejsze od książek i czytania. Po tym długim wstępie przejdźmy do meritum W sierpniu (a właściwie głównie na urlopie) przeczytałam 10 książek, o wiele więcej, niż myślałam, że w tym miesiącu przeczytam. Za to posłuchałam tylko kilku rozdziałów audiobooka, więc słuchanie „Francuskiej oberży” skończę we wrześniu. W tym miesiącu znowu dotarło do mnie więcej książek, niż powinno. To po części wina tego, że postanowiłam wydawać punkty na Podaju, bo chcę skasować konto. No i pobierałam różności, a że mam tam wiele punktów, to pewnie jeszcze trochę ta ma rozpusta potrwa Za to ciągle tak samo pozostaje stan zakupowy – od 7 miesięcy nie kupiłam ani jednej książki i bardzo mi z tym dobrze. W sierpniu przeczytałam: - 4 książki recenzyjne, - 2 książki własne nierecenzyjne, - 2 książki z biblioteki, - 1 książkę pożyczoną, - 1 książkę do recenzji wewnętrznej. Nadal czytam więcej książek nierecenzyjnych, niż recenzyjnych, co mnie cieszy. Przeczytałam 4 książki napisane przez kobiety, 5 przez mężczyzn, a jedna z nich, to była antologia. Czterech autorów pochodzi z Polski, a sześciu to obcokrajowcy. Średnia ocena książek przeczytanych w sierpniu, to 4,6, więc było lepiej, niż w lipcu. Znowu trochę trudno było mi ocenić liczbę przeczytanych stron, gdyż w przypadku jednej książki nie byłam pewna ostatecznej ilości stron, jaką będzie miała. Ale już wszystko wiem – mimo tego, że przeczytałam w sierpniu o jedną książkę mniej, niż w lipcu, to stron w sumie przeczytałam prawie o 1000 więcej, bo aż 3678! Sama siebie zadziwiłam tym wynikiem Średnio wychodziło 368 stron na książkę. Odkrycie miesiąca? Były dwa. Pierwszym jest „The King’s Daughter” Sandry Worth. Recenzji nie będzie, napiszę tylko, że to świetna książka o Elżbiecie York i jej życiu. Powieść, jednakże fascynująca, napisana w duchu Druona – niewiele romansu, wiele intryg i walki o władzę. Wyśmienicie się czytało, mam nadzieję, że zostanie przetłumaczona na język polski! Drugim odkryciem była dla mnie nasza październikowa premiera – „Cyrk nocy” Erin Morgenstern. Uwiodła mnie wyobraźnią, przecudownymi opisami cyrku, delikatnością i nietypowością swej debiutanckiej książki. Gniot miesiąca? Nie było takich i całe szczęście. Najmniej podobały mi się ocenione na 3,5 (czyli więcej niż książka przeciętna, a mniej niż dobra) „Kupiliśmy ZOO” Benjamina Mee oraz „A jeśli ciernie” V.C. Andrews. Recenzję pierwszej możecie przeczytać TUTAJ, a o drugiej napiszę tylko tyle, że autorka przesadziła, moje nerwy nie wytrzymały   Plany na wrzesień? Hm… Praca, fizjoterapia, wizyta Mamy u mnie, bardzo aktywne weekendy (m.in. wręczenie Złotej Zakładki za tydzień!), powrót do nauki niemieckiego po wakacyjnej przerwie, czyli znowu nie będzie tyle czasu na czytanie, ile by się wydawało, że będzie   PS. Blogerzy, wszystkiego najlepszego z okazji naszego dnia! W końcu dzisiaj przypada Dzień Bloga i Blogera     By Agnieszka Tatera                                    Zamieszczone w Książki, Podsumowanie                                      Tagged książki, podsumowanie, podsumowanie miesiąca   16 