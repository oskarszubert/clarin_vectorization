lis 2 2012 Stosik “domowy” Wizyta w domu rodzinnym wiąże się również z odkryciem, że uzbierał się tu stosik książek. Jakoś o tym nie pamiętałam   Nie jest on bardzo duży, ale smakowity. W pewnym momencie zastanawiałam się, czy w ogóle się pojawi. Najpierw zdałam sobie sprawę, że aparat fotograficzny zabrałam, ale już kabelka USB nie, a niestety mój stary PC nie łączy się z aparatami w żaden inny sposób. No dobrze, to może zdjęcie przy użyciu mego nowego telefonu, mądrzejszego ode mnie   Tia, zdjęcie wyszło (nie ma szału, ale widać, z czego stos się składa), tylko pozostaje pytanie: jak te zdjęcia przetransferować na komputer   W końcu wysłałam je sobie mailem, chociaż pewnie pożarło to sporą część mojego miesięcznego transferu danych   Ale nic to, blog jest ważniejszy od transferu. Od góry: - “Dubo… Dubon… Dubonnet” Czajka-Stachowicz – niespodziewanka od Wydawnictwa W.A.B. Zamawiałam inną książkę, otrzymałam tę. Sięgnę, bo mnie ciekawi, ale pewnie za kilka lat, bo najpierw muszę zdobyć i przeczytać pierwsze cztery tomy   - “Zatopione miasta” Bacigalupi – od Wydawnictwa Literackiego. Zamówiłam już dawno i zapomniałam o tym zamówieniu. Byłam bardzo blisko kupienia sobie tej książki na Targach Książki, ale całe szczęście, że nie uległam pokusie – pierwszego dnia wieczorem zadzwoniła Mamuśka z informacją, że paczka z Krakowa dotarła. A w niej… ta książka   - “Wyrok” Zielke – od autora. Tę książkę czytałam już dawno temu, w poprzednim wydaniu. Podobała mi się bardzo, o czym zresztą pisałam. Zapraszam do lektury nowego wydania, śliczne jest, więc i oko ucieszy   A panu Mariuszowi gratuluję wskoczenia do Czarnej Serii! - “Namiestniczka” (tom III) Szkolnikowa – od Wydawnictwa Prószyński – nie była to spodziewana przesyłka, ale cieszę się, że jest, bo pierwsze dwa tomy czytałam, więc z przyjemnością skończę trylogię. - “Ognisty tron” Riordan – pierwsza od… hm… wieków wymiana. - “Mężczyzna, którego nie chciała pokochać” Moccia oraz “Obce dziecko” Hollinghurst – od Wydawnictwa Muza. Ta pierwsza zamówiona z ciekawości, chcę w końcu stwierdzić sama, co też ciągnie te tabuny kobiet do książek tego autora. A teraz czekam z wielką niecierpliwością na przesyłkę z nową książką Murakamiego!  Chciałam się jeszcze chwalić, jednakże za nic nie mogę zrobić odpowiedniego zdjęcia telefonem, zrobiłam aparatem, ale nie mam jak zgrać, więc poczekacie jeszcze troszkę. Większość z Was pewnie aktualnie spędza czas z rodziną – czy też wyjeżdżając gdzieś, czy też przyjmując gości. Ale i tak zapytam – jakie macie plany na ten (dla niektórych przedłużony) weekend?   Ja od środowego wieczoru jestem u Rodziców. Wczorajszy dzień spędziłam na obijaniu się, czytaniu, pisaniu notki na bloga, wkurzaniu się, obijaniu się i dalej obijaniu się   Ale dzisiejszy prawie cały już był w drodze – trzy cmentarze rozrzucone na terenie dwóch województw. A teraz będzie albo książka, albo siedzenie z rodzinką. I takie mam plany na kolejne półtora dnia (bo drugie pół niedzieli to niestety podróż zapchanym autobusem, brrrr…). Ach, zapomniałam, mam jeszcze jedno zajęcie – przytulanie do kota, trzeba nadrobić zaległości. A ona ma teraz takie fajne futerko, że aż się nie chce odrywać od tego jedwabiu     By Agnieszka Tatera                                    Zamieszczone w Książki, Stosiki                                      Tagged książka, książki, stosik, weekend   15 