gru 3 2009 “Gosposia prawie do wszystkiego” Monika Szwaja Wydawnictwo: SOL 2009 oprawa: miękka ilość stron: 352 moja ocena: 5 W kategorii przyjemnych czytadeł książki tej autorki według mnie plasują się całkiem wysoko. Lubię też fakt, że nie stara się ona pozować na kogoś innego, tylko przyznaje wprost, że pisze książki “ku pocieszeniu serc” i by sprawiać sobie i innym przyjemność. Żadnego wynoszenia się i wydumania   Opis książki znaleziony na stronie wydawnictwa brzmi: “Świat otwiera przed nami nieograniczone możliwości – do takiego wniosku dochodzi bohaterka książki i ma rację. Aby jednak z nich skorzystać, trzeba być otwartym na ten świat, nie bać się zmian ani wyzwań, nie zasklepiać w utartych zwyczajach i poglądach. Trzeba iść do ludzi, nie zastanawiając się, co nam to da i czy aby ktoś nie zrobi nam krzywdy. No risk, no fun! Czy prawie- doktorantka, literaturoznawczyni,  może z własnej woli zostać gosposią pracującą „po domach”? I to nie w Ameryce, ale u nas, w Polsce? Czy można mieć radość z pracy? Czy można pokochać kogoś o pięćdziesiąt lat starszego od siebie? Albo o pięćdziesiąt lat młodszego? Czy trzeba tkwić w związku z osobą, która uczyniła nam krzywdę? Zakres naszej wolności jest szerszy niż czasami chcemy to przyznać.” I właśnie o wolności jest moim zdaniem ta książka. O wolności wyboru własnej drogi życiowej. O wolności wyboru osoby, którą się chce pokochać. O wolności wyboru kariery. O życiu wolnym od wyzysku i przemocy. Ale wolność wyboru pojawia tutaj się w wielu innych formach, np. decyzja o tym, że niepełnosprawność nie zawsze przeszkadza w pracy zawodowej i działaniu na rzecz innych; wybór co jest ważniejsze – życie rodzinne i zawodowe czy zabawianie się na boku z panienkami; decyzja dotycząca własnej odwagi – czy jesteśmy w stanie przyznać się do popełnionego zła, czy nie? Mnóstwo wyborów, decyzji, które trzeba podjąć. Dlaczego książce dałam aż 5? Bo w kategorii czytadła jest to moim zdaniem przykład dobrego czytadła. Potrzebowałam takiej książki – napisanej lekkim, zabawnym językiem, całkiem dowcipnej, trochę przeidealizowanej, “księżniczkowej”  – i oto mam   Ale co ważniejsze – mimo swej “czytadłowatości” w książce tej autorka jednocześnie porusza masę aktualnych problemów społecznych. Jakich powiecie? Na przykład: przemoc domowa; traktowanie kobiety li i jedynie jako ozdoby mężczyzny, bez prawa głosu; rasizm; sponsoring nastolatek; niepełnosprawność i jej społeczne konsekwencje. Poza tym odnosi się również do problemów międzyludzkich, takich jak: zdrada między przyjaciółmi; trudne relacje rodzinne; ; uczucia między partnerami w bardzo różnym wieku. Właśnie dzięki temu w dużej części książka ta dostała właśnie taką, a nie inną ocenę. A poza tym - czytanie sprawiło mi zwykłą, prostą przyjemność, potrzebowałam takiej lektury aktualnie :)   By Agnieszka Tatera                                    Zamieszczone w Czytadła   3 