gru 18 2010 “Toliny. Wystrzałowe opowieści dla dzieci” Conn Iggulden, Lizzy Duncan Wydawnictwo: Świat Książki, 2010 Oprawa: twarda Ilość stron: 174 Moja ocena: 5/6 Ocena wciągnięcia: 5/6 ***** Zapraszam do Szerłudkowa! Jesteście pewnie ciekawi co kryje się pod tak fajną nazwą? Z mapy wynika, że wygląda normalnie, jak zwykła, lekko nudnawa miejscowość. Jednakże ma coś wyjątkowego. Oprócz ludzi mieszkają w niej Toliny. Nie, nie jest to nowa rasa zwierząt. Nie, nie jest to również zaginione plemię z dżungli. Uch… nie, nie są to ocalałe dinozaury, bądźmy poważni! Toliny, moi drodzy to małe stworzonka, które żyją pokojowo między nami, lubują się w odpoczynku na kwiatkach i potrafią pięknie śpiewać. Jak małe? Hm… Maciupeńkie, ale większe od duszków. Nie wiecie, co to są duszki? Duszki to stworki mniejsze od Tolinów, które nie potrafią wyciągnąć pieknego his. A na dodatek często służą za husteczkę czy inny przedmiot użytkowy naszym uroczym, aczkolwiek mało delikatnym Tolinom. Toliny żyją sobie spokojnie, unikając ludzi. Zresztą najświętsze prawo Tolinów głosi, że kontakt z ludźmi jest zakazany! Ułatwia to fakt, że ludzie nie potrafią ich zobaczyć, no, chyba, że ubiorą niebieskie okulary   Jednakże spokojne życie Tolinów bywa ostatnio zagrożone! A to przez przypadek wplątują się w aferę fajerwerkową (użycie ich w trakcie produkcji fajerwerków gwarantuje piękne kolory, których dotąd nie widziano!), a to znowu kontakt z ludźmi zapoczątkował korzystanie z ich wiedzy i a to dało początek aferze dotyczącej złamania najważniejszego z tolińskich praw, dodatkowo nagle zjawiają się Ciemne Toliny, które coś knują i w ogóle są wredne i mają zakute łby. A wszystko to możemy obserwować oczami małego Tolina – Iskrzaka. Ten dzielny i sprytny młody Tolin jest właściwie kołem napędowym wszystkich tych wydarzeń – albo je początkuje, albo rozwiązuje, a we wszystkim bierze udział   Taki mały ciekawski, który jednak ma dobre pomysły. Od pewnego momentu dzieli swe przygody z przyjacielem Grzebulą oraz z uroczą córką Arcytolina, która to nosi wdzięczne imię – Skrzydła. Ta trójka potrafi rozwiązać każdy problem, na który napotyka ich rasa, a na dodatek dzielnie się wspierają w każdym momencie. Książka – poprzez te ciekawe i barwne opowieści – dotyka według mnie wielu zagadnień ważnych w kształtowaniu pozytywnej postawy u dzieci. Dotyczy przyjaźni, współpracy, wspierania się wzajemnie, otwartości na innych, szukania rozwiązań, kreatywności, wzajemnego szacunku, ciekawości świata, korzyści płynących z nauki. To wszystko podane jest jednak w sposób lekki i przyjemny, nie ma przyciężkawej dydaktyki, dzieciakom się spodoba   Generalnie pozycję poleciłabym dla dzieci w wieku wczesnoszkolnym. Myślę, że jednak przynajmniej pierwsze czytanie powinno się odbywać z rodzicem – sporo kwestii w książce może budzić pytania, na które dobrze natychmiast zareagować. Dodatkowo zalecałabym rodzicowi przeczytanie tej książki przed jej kontaktem z dzieckiem. Można ją bardzo dobrze wykorzystać do różnorakich dyskusji, może służyć w trakcie czytania jako wstęp do rozmowy o przykładach z życia wziętych. I należy nastawić się na masę pytań   Myślę, że książka ta jest bardzo dobrą lekturą dla dziecka i rodzica. Dziecko będzie widziało w niej fajną, lekko bajkową opowieść, a rodzic wyciągnie z niej dodatkowe smaczki – nawiązania do polityki, funkcjonowania społeczeństw, relacji międzyludzkich. Nie wypada nie wspomnieć o stronie technicznej wydania. Kilka dni temu zachwycałam się dwiema książkami, a właściwie tym, jak pięknie zostały wydane (zobaczcie sami: TUTAJ). Jedną z książek, która wzbudziła mój zachwyt była właśnie ta   “Toliny” są tak pięknie wydane, że nie mogłam się oderwać od oglądania ilustracji, a dzieckiem przestałam być ekhm… dosyć dawno temu   Bardzo fajna twarda oprawa, z ciekawym rysunkiem na okładce oraz wypukłościami, które pewnie przyciągną łapki dzieciaków. Do tego dochodzi cała masa cudownych wręcz ilustracji, bardzo kolorowych, często uroczych i zabawnych. Na początku każdego z trzech rozdziałów mamy też dużą mapę okolicy, w której dany rozdział będzie się toczył, cudny dodatek   Do tego dochodzi kredowy (ale nie mocno “lśniący”) papier oraz dość duża, wygodna do czytania czcionka. Podsumowując: “Toliny” to godziwa rozrywka dla rodziców i dzieciaków. Szerłudkowo czeka na Was! Recenzja dla portalu Lubimy Czytać!     By Agnieszka Tatera                                    Zamieszczone w Książki   17 