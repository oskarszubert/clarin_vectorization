wrz 3 2009 “W głębi lasu” Wydawnictwo: Albatros 2008 oprawa: miękka ilość stron: 430 moja ocena: 4   Na obozie letnim wydarza się tragedia - dwoje nastolatków zostaje brutalnie zamordowanych, a dwoje znika bez śladu. Główną postacią jest Paul Copeland, prokurator, brat jednej z zaginionych osób. Pewnego dnia przychodzą do niego policjanci, zabierają go do kostnicy i pytają, czy zna zamordowanego mężczyznę. Paulowi najpierw wydaje się on całkowicie nieznajomy, jednakże pod wpływem przedmiotów znalezionych w kieszeniach ubrania denata oraz blizny na jego ramieniu dochodzi on do wniosku, że jest to Gil Perez – druga z zaginionych przed 20 laty osób. Zaczyna więc badać sprawę morderstwa, nabierając przy tym również wiary w to, że jego siostra też przeżyła. Czy jednak tak było? W książce oprócz tego wątku jest również wątek utraconej i odnalezionej miłości z lat młodzieńczych i wyzwań stojących przed ponownym rozwojem tego uczucia. Są tutaj też wątki wpływu polityki na życie ludzi, przyjaźni i zdrady, sprawiedliwości społecznej… Dzieje się wiele. Ciekawy jest też wątek wpływu sprawy, którą prowadzi Paul. Dziewczyna, która pracuje jako tancerka egzotyczna i striptizerka, zostaje zgwałcona przez dwóch chłopaków, pochodzących z bogatych rodzin. Paul postanawia doprowadzić do skazania podejrzanych i nie zgadza się na ugody. Jednakże ojciec jednego z chłopaków próbuje wpłynąć na zmianę jego decyzji – chwytając się różnych metod… Akcja zmienia się błyskawicznie – jak zwykle u Cobena. Obstawia się przy czytaniu tą, czy inną opcję, a wychodzi w końcu, że autor wymyślił zupełnie co innego jako wariant ostateczny. To zresztą cecha charakterystyczna jego książek. Ciekawy jest również fakt, że wiele osób zna część prawdziwych wydarzeń, ale całość “ogarnia” tylko morderca. Próby złożenia elementów łamigłówki często dlatego prowadzą na manowce… Przeczytałam prawie wszystkie jego książki - o ile dobrze pamiętam zostały mi cztery. I muszę przyznać, że lubię książki Cobena. Nie jest to mistrzostwo gatunku, ale są to nieźle napisane książki sensacyjne. Mimo, że przy przeczytaniu w krótkim czasie (bo chyba mniej niż rok) tylu jego pozycji widzę, że jednak trochę pomysłów powtarza, to jednak zawsze czyta się je dobrze, wciągają, akcja jest ciekawa.   By Agnieszka Tatera                                    Zamieszczone w Sensacja / kryminał   1 