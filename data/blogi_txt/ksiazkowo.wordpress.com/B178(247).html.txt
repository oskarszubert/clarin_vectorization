kwi 4 2011 Nowy numer “Archipelagu” już online! Od dzisiaj czytać możecie kolejny numer “Archipelagu”. Wszystkich zainteresowanych zapraszam na stronę http://www .archipelag-magazyn.pl/ (skąd można ściągnąć magazyn) oraz do dzielenia się uwagami dotyczącymi treści oraz aspektów technicznych   Spacerujemy po przedwojennym Wrocławiu śladami Eberharda Mocka z cyklu kryminałów Marka Krajewskiego i dumamy nad dawnym wielonarodowym, wielowyznaniowym i wielojęzykowym Gdańskiem, wspominanym chętnie przez polskich pisarzy. Analizujemy motyw przemijania w powieściach japońskich klasyków, Yasunariego Kawabaty i Jun’ichiro Tanizakiego. Zastanawiamy się nad ulotnością dzieciństwa w literaturze i możliwością powrotu do „epoki cudów”. Składamy hołd dwóm pisarzom, zmarłym w 2010 roku: J.D. Salingerowi i Josému Saramago. Rozpatrujemy też samą istotę czasu, wieczności i nieskończoności w prozie Borgesa oraz związek czasu z człowiekiem. Zapalamy wirtualne lampki na grobach znanych pisarzy z całego świata. W aktualnym numerze również przybliżamy czytelnikom sylwetki mniej i bardziej znanych pisarzy. Grażyna Plebanek i Krzysztof Varga opowiadają o swojej przyjaźni i sposobach pisania, a Katarzyna T. Nowak objaśnia związek łączący ją z matką. Pochylamy się nad samotnym i ciężkim życiem Hansa Fallady i przylądamy skomplikowanym relacjom łączącym Ornelę Vorpsi z jej rodzinną Albanią. Pisarka Małgorzata Warda specjalnie dla nas pisze o swojej fascynacji Sylvią Plath. O sztuce, pisaniu i tłumaczeniu poezji dyskutujemy z Tadeuszem Dąbrowskim. Opisujemy wystawę fotografii pisarzy przy pracy Herlinde Koelbl, wędrujemy po Edynburgu, uwiecznionym na kartach powieści Alexandra McCalla Smitha, pochylamy się nad codziennością portretowaną przez Wisławę Szymborską. O książkach i rynku wydawniczym opowiada nam Adam Pluszka z wydawnictwa W.A.B. Pod lupę bierzemy opowiadanie Jak być kochaną Kazimierza Brandysa i zderzamy je z filmem Hasa o tym samym tytule. Cofamy się w czasie w Odległej dzielnicy, mandze Jirō Taniguchiego. Poznajemy historię pisma Braille’a i odkrywamy, co kryje się w kaligrafii. Podsuwamy wiadomości o zwycięzcach najważniejszych konkursów literackich, którzy minioną zimą otrzymali prestiżowe nagrody. Budzimy apetyt indyjskimi słodyczami gulab jamon, prosto z kart powieści Mistrzyni przypraw Chitry Banerjee Divakaruni. Nie braknie też recenzji książek wydanych w Polsce, Czechach, Francji, Wielkiej Brytanii oraz Niemczech. Zapraszamy czytelników do konkursu poetyckiego oraz zabawy w bibliotece, w której odgadnąć trzeba porę roku akcji różnych książek. Nagrodami są jak zwykle ciekawe książki.   By Agnieszka Tatera                                    Zamieszczone w Książki   3 