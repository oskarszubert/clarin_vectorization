sty 8 2012 “Cukiernia Pod Amorem: Cieślakowie” (tom 2) – Małgorzata Gutowska-Adamczyk Wydawnictwo: Nasza Księgarnia, 2010 Oprawa: miękka ze skrzydełkami Liczba stron: 472 Moja ocena: 5,5/6 Ocena wciągnięcia: 6/6 ***** O fabule właściwie można byłoby napisać tyle: poznajemy dalsze losy bohaterów, których spotkaliśmy w pierwszym tomie oraz poznajemy kilkoro nowych. Taki jest urok środkowych tomów trylogii   Jednakże ten drugi tom jest tak samo dobry, jak pierwszy, co oznacza, że na czytelnika czeka uczta! Marianna Blatko emigruje do Stanów Zjednoczonych, sporo dzieje się w Gutowie i okolicach, a na scenę wchodzi ród Cieślaków – mocno różny od tego, czego się spodziewałam. Robi się coraz ciekawiej również ze względu na wydarzenia: mezalianse, wojny, emigracje, zawirowania materialne, wielkie miłości i wiele innych. Akcja toczy się wręcz z obłędną szybkością, stale coś się dzieje. Na scenę wkracza I Wojna Światowa, a po niej rodzenie się – w bólach – państwa polskiego. Akcja – tak, jak w pierwszym tomie – toczy się wielotorowo. Mamy wątek toczący się w roku 1995, który został potraktowany tutaj jako jakby drugoplanowy, a który i w moich oczach jest właściwie tylko przyczynkiem do opowiedzenia historii z przeszłości. Mamy i drugi – główny – wąŧek, który toczy się w trakcie wielu lat, dotyczy wielu osób i miejsc. Spotykamy ponownie Zajezierskich, na których czeka wiele niespodzianek, w końcu jakby nie patrzeć spełnia się przepowiednia, która dotyczy ich rodu i która związana była z narodzinami dwojga dzieci o tym samym imieniu. Pierwsze oznaki zmian, to chociażby wpływ wojny, do tego dochodzi zmiana postaw chłopów, pierwsi agitatorzy i kłopoty na linii “państwo – chłopi”. Mamy okazję także poznać emigracyjny los Marianny oraz jej syna – Paula. Jednak najciekawszą postacią tej części jest zdecydowanie Gina, córka Kingi Toroszyn. Od dziecka niezłe ziółko, kiedy dorasta staje się pełną pomysłów, konsekwentną i wierną osobą. Już jako podlotek pokochała mężczyznę i niezachwianie dążyła do tego, by być jego ukochaną. Już jako dziecko postanowiła być aktorką i osiągnęła swój cel. Jest taką osobą, którą pewnie sporo kobiet chciałoby być. Długo czekał drugi tom na swoją kolej, oj długo! A ja jestem bardzo zadowolona, że w końcu udało mi się ją przeczytać i planuję jeszcze w styczniu sięgnąć po ostatni tom. Moim zdaniem ta trylogia to wyśmienity przykład dobrej polskiej sagi rodzinnej. Jest świetnie napisana, barwna, pełna arcyciekawych bohaterów, ma “pazur”, wciąga i nie pozwala się oderwać. Kompletnie nie mam się czego przyczepić, nawet gdybym bardzo chciała.  Do tego wszystkiego te cudne opisy życia ziemian, te wszystkie dwory, kreacje, śniadania wielkanocne, przetwory, wprowadzanie nowinek technicznych etc. Delicje   Takie sagi to jest to, co Engi lubią bardzo! © Agnieszka Tatera   By Agnieszka Tatera                                    Zamieszczone w Książki, Literatura współczesna, obyczajowa, polska, Posiadana od wieków                                    Tagged z własnej półki   12 