mar 5 2013 “Młodszy księgowy. O książkach, czytaniu i pisaniu” – Jacek Dehnel “Młodszy księgowy. O książkach, czytaniu i pisaniu” to zbiór felietonów, które przez lata autor publikował w swojej rubryce na portalu wp.pl. Czyli można powiedzieć, że nic nowego. Jak dla kogo, ja do niedawna w ogóle nie wiedziałam, że autor regularnie pisze dla tego portalu. Więc ja najpierw poznałam te felietony, które znalazły się w książce, a teraz mam zamiar poszukać internetowego zakątka autora. Na samym wstępie dowiadujemy się, że autor zamierza pisać jako czytelnik, nie jako krytyk literacki. Dlaczego? Wypływa to z prostego przekonania autora, że…  Choćby dlatego, że środowisko artystów, bez względu na uprawianą sztukę, składa się w sporej części z ludzi niebywale ambitnych, łaknących sławy, nadwrażliwych, obrażających się łatwo o każdą recenzję, która nie jest hymnem pochwalnym, a do tego połączonych w rozmaite jawne i niejawne związki, koterie, stronnictwa, grupy wsparcia. Dlatego artysta-krytyk w ciągu dwóch sezonów straci prawie wszystkich znajomych, narobi sobie zaciekłych wrogów i zaprzepaści wszelkie szanse na serdeczny odbiór dzieł własnych przez środowisko w następnych dwóch czy trzech dziesięcioleciach. (str. 7/8)  Przykładów podanych tam jest więcej, wszystkie wydają mi się – jako obserwatorowi różnorakich walk na słowa między autorami, między autorami a czytelnikami, między autorami a krytykami – bardzo prawdziwe, więc się Panu Jackowi nie dziwię. Chociaż wielka infamia autorowi nie grozi, bo skupił się na mocno specyficznych książkach. Można ten zbiór zapewne przyrównywać do podobnych wydanych wcześniej przez innych autorów. Ale nie ukrywajmy – książek mocno nietypowych, czy wręcz słabych, czasami żenujących jest wydawanych corocznie tyle, że właściwie każdego roku mógłby wychodzić wręcz almanach kuriozów literackich.  Społeczeństwo bowiem z czytaniem jest nieco na bakier, ale z pisaniem jest za pan brat i czerni papier aż miło. (str. 27)  Autor w swych tekstach przedstawia historie niezmiernie zróżnicowane. Jest o domorosłych autorach, unikatowych książkach, manii zbieractwa, lekturach chorobowych, przeprowadzkach, poglądach politycznych, pisaniu o II Wojnie Światowej, regałach bibliofila, spotkaniach pisarzy, pisaniu w sieci, kanapowych powstańcach, dawnych czasach i wielu innych tematach. A to wszystko okraszone opowieściami o niecodziennych książkach, takich, jak np. poradnik hodowcy drobiu; spisie osób, na których wykonano karę śmierci; katalogu wysyłkowym starej amerykańskiej firmy czy literaturze posmoleńskiej. W felietonach przebijają nie tylko poglądy autora na różne tematy, ale jasno widoczne są dwie jego cechy – zmysł obserwacji i cudownie cięte, sarkastyczne poczucie humoru. Obydwie zachwyciły mnie po równi. Pan Jacek jest bardzo bystrym obserwatorem życia, potrafi wysnuć opowieść z najmniejszych detali, z – mało by się wydawało ważnych – zdjęć, spisu rzeczy, pudeł do pakowania. Równie uważnie – jeżeli nie uważniej – obserwuje ludzi dookoła siebie, a oni dostarczają mu stale materiału do kolejnych tekstów. Są też kombinacje jednego z drugim, teksty o ludziach, ale wynikające z rzeczy, głównie książek. Te przecudowne opowiastki o rodzinie Grzeszczyków czy też o Sobieraju, lordzie Byronie współczesności! A poczucie humoru autor ma wielce zacne! Zdarzało mi się chichotać nieumiarkowanie czytając docinki, którymi okrasił wiele ze swych tekstów. Zaserwowane inteligentnie, często w taki sposób, że pewnie nie każdy uznałby je za sarkazm, niektórzy pewnie pomyślą, że autor na serio wygłasza te poglądy. Smakowitości! Ponoć twórcy gry Wiedźmin 2 kończą powoli pracę – stąd moja wielka osobista prośba do nich. Czy mogliby panowie stworzyć tym wszystkim kanapowym powstańcom grę, w której mogliby przeżywać wszystkie cierpienia narodu polskiego, gdzie mogliby ginąć pod Cecorą, wstawać, ginąć pod Stoczkiem, iść kanałami, znowu ginąć, znowu wstawać, żeglować na morzu, na dnie morza lec, z honorem lec, wypłynąć na powierzchnię, znowu zginąć, obronić powstańczą redutę, zginąć, dać się zrzucić nad Polską jako cichociemni, zginąć i tak dalej, aż sobie przepracują traumę braku traumy i przestaną bredzić w całkowicie realnych, nie wirtualnych felietonach o tym, jak to stoją na granicy życia i śmierci, siedząc na kanapie? (str. 82/83)  Dla wielbicieli tego, co Pan Jacek tworzy jest to zbiór, który przysporzy im wielu pięknych chwil – zachwytów, zadumy, czasami wzruszenia. Tym, którzy jeszcze tego autora nie znają, zarekomenduję jednak rozpoczęcie z nim znajomości od którejś z innych książek – może od “Lali”, może od “Balzakiany”. A, gdy już zachwyci Was swym kunsztem literackim, wtedy sięgnijcie po te perełki. ©  Wydawnictwo: W.A.B., 2013 Oprawa: twarda Liczba stron: 288 Moja ocena: 5/6 Ocena wciągnięcia: 5,5/6   By Agnieszka Tatera                                    Zamieszczone w Książki, Od Wydawnictwa WAB, Publicystyka literacka / eseje    Tagged felietony, Jacek Dehnel, ksiazki, mlodszy ksiegowy   20 