kwi 4 2012 “Podwójna cisza” – Mari Jungstedt Wydawnictwo: Bellona, 2011 Oprawa: miękka ze skrzydełkami Liczba stron: 374 Moja ocena: 3,5/6 Ocena wciągnięcia: 3/6 7 tom serii “Inspektor Anders Knutas” ***** Inspektor Knutas ma problem. Jego ulubiona współpracownica – Karin – popełniła przestępstwo, on o tym wie i nic nie robi. Gryzie go to bardzo, zastanawia się, jak rozwiązać tę sprawę, by jak najmniej skrzywdzić Karin. A przecież zatajając prawdę i on stał się wspólnikiem przestępstwa. Co robić? W tym samym czasie trzy zaprzyjaźnione małżeństwa przygotowują się do wspólnego wyjazdu. Zamierzają pojechać na imprezę na część Bergmana, którego filmy zafascynowały kilkoro z nich. Wszyscy są w podobnym wieku, mieszkają obok siebie, spędzają ze sobą większość wolnego czasu. Wygląda to na przyjaźń idealną. Aż za idealną… Krótko po przyjeździe, Stina, jedna z szóstki przyjaciół, wsiada na rower i udaje się na poszukiwania domu Bergmana, którego umiejscowienie okoliczni mieszkańcy trzymają w tajemnicy. Kilka godzin później informuje męża, że nagle musiała wrócić do pracy, a on ma wypoczywać dalej. Przyjaciele korzystają z wolnego czasu z przyjemnością. Jednak pewnego dnia nigdzie nie można znaleźć jednego z nich – Sama. Ruszają poszukiwania, w których znajdują tylko jego zmasakrowane ciało. Kto stoi za tą okrutną zbrodnią? Jak potoczą się dalej sprawy grupy przyjaciół, a także policyjnej ekipy? Czytałam tę książkę, czytałam i zastanawiałam się, co się stało autorce, że przez pierwsze 1/3 książki nie ma żadnej zbrodni! Czystej wody obyczajówka. Do tej pory trup pojawiał się na pierwszych 10-15 stronach, a tu 130 minęło i dopiero zbrodnia na horyzoncie. Nietypowo. Może autorka wymyśliła sobie inspirację Larssonem? No, ale raz, że talent nie ten, a dwa, że u niego to było w trylogii rozpisanej razem na ponad 1000 stron   No, ale zbrodnia się zdarzyła, policjanci ruszyli do akcji, jednak cały czas miałam wrażenie, że po wolnym początku teraz wszystko jest jakieś “ściśnięte” i lekko po łebkach. No i więcej w tej książce obyczajówki, niż kryminału. Bardzo silnie rozwinięty wątek przyjaciół, retrospekcyjne wstawki dotyczące jednej z bohaterek, rozważania Knutasa na temat Karin, Karin na temat córki, Johanna na temat pracy i wychowywania dzieci. Ja lubię tło obyczajowe w kryminałach, ale tu zostały zaburzone proporcje, nie pasuje ta książka do sześciu poprzednich. Mari Jungstedt tworzy serię bardzo przeplataną, od zdecydowanie przeciętnych do troszkę więcej niż dobrych książek. I zastanawiam się skąd te różnice. Pisze często, może nie daje sobie wystarczającej ilości czasu na dopracowanie każdego tomu? Myślałam, że to już koniec serii, ale według Wikipedii są jeszcze dwa tomy czekające w kolejce. Zaczyna więc to wyglądać na produkcję taśmową. Byle tylko utrzymała chociaż przyzwoity poziom. Na koniec przyczepię się – po raz siódmy z rzędu! – polskiego wydania. Bardzo słabe tłumaczenie – to raz. Na serio nie mamy w Polsce lepszych tłumaczy ze szwedzkiego? Wierzyć mi się nie chce! A do tego kiepska korekta i redakcja – literówki, różnorakie błędy. Naprawdę nieprzyjemnie się czyta niedopracowane teksty   Jeżeli jednak chcecie spróbować szwedzkich kryminałów na niezłym poziomie, to ta seria może być dobrą propozycją. © Agnieszka Tatera   By Agnieszka Tatera                                    Zamieszczone w Książki, Od Wydawnictwa Bellona, Sensacja / kryminał   9 