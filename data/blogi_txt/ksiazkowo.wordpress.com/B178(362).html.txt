wrz 15 2011 “Umierający dandys” Wydawnictwo: Bellona, 2011 Oprawa: miękka ze skrzydełkami Liczba stron: 388 Moja ocena: 3,5/6 Ocena wciągnięcia: 4/6 ***** Kolejna część z serii o pracy inspektora Knutasa i jego współpracowników. Tym razem obracamy się wśród galerii sztuki, handlarzy obrazami, artystów i wielbicieli malarstwa. Ginie właściciej galerii w Visby – Egon Wallin. Ktoś powiesił go na jednej z bram miejskich, co powoduje szok wśród mieszkańców. Policjanci przystępują do dzieła, szukają zabójcy z dużym zaangażowaniem. Jednak na początku nikt nie widzi motywów ku temu morderstwu, wydaje się, że Egon nikomu nie dał powodu do pozbawienia go życia. Jednakże potem wypływają powoli tajemnice z życia Egona oraz innych bohaterów tej książki, sprawa się zpętla, jest wiele tropów, trudno znaleźć ten prawdziwy. Ta część jest bardziej hm… mroczna od poprzednich. Z jednej strony malarstwo i zachwyty sztuką, z drugiej prostytucja, adopcja, homoseksualizm. Tworzy to mieszankę wybuchową. Cały czas zastanawiać się będziecie nad motywami morderstwa – biznes, małżeństwo, zdrada, machlojki? A może jeszcze coś innego? Policjanci przedstawieni w tej serii to straszliwe fajtłapy, szczególnie Knutas. Chce coś zrobić, potem o tym zapomina, coś planuje i tego nie robi, jest rozlazły i niezorganizowany, co widać szczególnie w tej części. W ogóle bohaterowie są tutaj mocno ludzcy, ale też tak naprawdę trudni do polubienia całym sercem. Każdy z nich ma coś takiego, co może denerwować. Emma niezdecydowanie, Johan – upór i trochę jakby podwójną moralność dziennikarską, o Knutasie już pisałam, Karin jest dziwna i tyle. Nie wiem, kto namieszał, ale te książki są wydawane nie w oryginalnej kolejności. Jest to przykre, bo wszystkie części łączy życie prywatne głównych bohaterów, więc fajnie jest je czytać w odpowiedniej kolejności. Minusem, który ponownie z pełną siłą rzucił mi się w oczy (po 2 czy 3 książkach przerwy) jest styl. Jest toporny, miejscami jakby się zacinający. Zdania są krótkie i reporterskie. No i te wtręty typu “Knutas kichnął i zapluł cały stół, więc zaczął go wycierać” (cytat z pamięci, więc nie jest wierny) to już w ogóle mały koszmarek. Nie wiem, czy te wszystkie wpadki zawdzięczamy autorce, czy tłumaczce. Jednak nieważne kogo to wina, jest to zwyczajnie denerwujące. Plusem jest to, że treść tej części wiąże się ze sztuką. Dzięki temu – jak zawsze, gdy mowa o sztuce – sprawdzałam nazwiska malarzy i łączyłam je z ich obrazami. I tak oto poznałam malarstwo Andersa Zorna i zachwyciłam się niezmiernie. Moim ulubionym obrazem został TEN. A dzięki poszukiwaniom Zorna znalazłam także obrazy Carla Fredrika Hilla, który maluje przepiękne pejzaże, np. TEN. U mnie książka zyskała dzięki temu sporego plusa. Podsumowując: jest to słabsza część tej serii. Polecam ją głównie wielbicielom Mari Jungstedt oraz osobom zainteresowanym szwedzkimi malarzami.   By Agnieszka Tatera                                    Zamieszczone w Książki, Od Wydawnictwa Bellona, Sensacja / kryminał   9 