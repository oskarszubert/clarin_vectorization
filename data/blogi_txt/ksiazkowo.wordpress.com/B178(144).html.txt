lis 23 2010 “Gracze” Karina Obara Wydawnictwo: W.A.B., 2010 Oprawa: miękka Ilość stron: 204 Moja ocena: 5,5/6 Ocena wciągnięcia: 6/6 ***** Michał, ukochany syn ekspedientki. Wychowuje go sama, a żeby zapewnić mu wszystko, o czym chłopak marzy, po godzinach pracy uprawia seks za pieniądze. Jedynak ma ją jednak za nic, matkę traktuje jak gotującego i sprzątającego robota. Cezary, członek rodziny, która stara się żyć nowocześnie. Rodzice próbują wychowywać dzieci „społecznie”, m.in. poprzez udziały w akcjach protestacyjnych dotyczących waż­nych tematów, poprzez życie ekologiczne czy wspólne spędzanie czasu. Dwa tak różne środowiska, tak różnie wychowywani nastoletni chłopcy. Wydawałoby się, że dzieli ich wszystko. Jednak jest jedna rzecz, która ich łączy, której są oddani całym sercem – gra komputerowa “Misja”. Tytułową misją jest wytępienie wszystkich szarych ludzi na ulicach, by rządzić mogli tylko kolorowi. Jaką to rozkoszą jest wbicie noża w serce szarego, rozwalenie głowy jego dziecka! Jakże upojne jest uczucie władzy, nieomylności, pewności siebie. Świat jest mój i ja jestem światem! Pewnego dnia chłopcy postanawiają rozpocząć wprowadzanie “Misji” w prawdziwe życie. Roz­poczynają rozgrywkę podwójnym, okrutnym morderstwem. Byłoby ono o mały włos potrójne, jednak ofiara, o którą głównie im chodziło,  została w ostatnim momencie ocalona. Michał z Cezarym zabijali beznamiętnie, bo przecież ich celem są „szare śmieci”, które trzeba usunąć ze świata, by ten stał się lepszy. Nie zauważali okrucieństwa, z którym mordowali. Kiedy trafiają do więzienia, pewna dziennikarka – Sabina – próbuje dojść do tego, co tak naprawdę (i dlaczego) się wydarzyło. Sprawa fascynuje ją ze względu na to, że sama po części uzależniona jest od rzeczywistości wir­tualnej (wprawdzie nie od gry, ale od czatów internetowych, w których widzi lek na swoją samot­ność). Jednak jeszcze inny czynnik: Sabina przeczuwała, że Michał i Cezary zrobią coś złego. Chciała nawet temu zapobiec, jednak nie udało jej się to. Czy znajdzie odpowiedzi, których poszukuje? “Gracze” to książka, która stawia wiele pytań, a nie daje na nie odpowiedzi (o ile daje jakiekolwiek…). Te kwestie dotyczą każdego z nas, więc sami musimy znaleźć rozwiązanie albo udawać, że te dylematy nie istnieją. Do czasu, kiedy obok nas nie wydarzy się podobna tragedia. Jest to pozycja niezmiernie ciekawa, dająca wiele tematów do rozmyślań. Jak ważny jest świat wirtualny? Czy relacje międzyludzkie coraz bardziej przenosić się będą do cyfrowej rzeczywisto­ści? Czy zostaną one zminimalizowane? Jak świat wirtualny wpływa na nasze postrzeganie świata rzeczywistego? Czy czaty, gry, blogi, fora nie dają nam iluzji lepszego uniwersum, iluzji wielkości, władzy, wpływu? Czy nie uciekamy w niego coraz częściej, by uniknąć trudnego świata rzeczywistego, by poczuć się kimś lepszym? W książce tej bardzo ciekawie przedstawione są relacje rodziców i dzieci. Ukazuje ona rów­nież w prosty sposób fakt, że żaden model rodziny nie uchroni od podobnego nie szczęścia, że jest ono kwestią indywidualną. Wskazuje też na to, jak trudne bywa życie  rodzinne i wychowywanie dziecka, jak mało się tak naprawdę znamy. Dla mnie przerażający był także fakt, że dla tych nastolatków nienawiść do innych stanowiła jakby rozwiązanie ich problemów. Uważali, że  są doskonali i to nie oni, lecz świat powinien się zmienić oraz dostosować do ich potrzeb. Sabina poszukuje odpowiedzi i próbuje zrozumieć, ale czy jest to moż liwe? Przekonajcie się sami. “Gracze” stworzeni są w interesującym stylu. Mimo że jest on z początku trudny do przyswojenia, potem wciąga jak wir, oddaje szaleństwo całej historii. To studium nienawiści, życia, śmierci, relacji międzyludzkich, jakim jest powieść Kariny Obary,  polecam właściwie wszystkim! Recenzja dla portalu Bookznami   PS. Wszystkim osobom zainteresowanym dyskusją dotyczącą rezenzji książek otrzymanych od wydawnictw polecam inny punkt widzenia i zapraszam do przeczytania wypowiedzi na blogu Pawła Pollaka – TUTAJ. PS. Dotarłam do połowy “Mgieł Avalonu”. Jednakże postać Gwenifer zaczyna mnie denerwować tak, że aż mam problemy z tym, by czytać dalej. No co za babsztyl! ;p Życzcie mi, bym z nią wytrzymała do końca książki     By Agnieszka Tatera                                    Zamieszczone w Książki, Literatura współczesna, polska   10 