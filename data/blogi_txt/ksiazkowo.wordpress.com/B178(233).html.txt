mar 20 2011 Spotkania z autorami Już od dawna “chodził” za mną pomysł na zbiorczą notkę dotyczącą spotkań autorskich, na których miałam okazję być. Jest ich na razie bardzo niewiele, bo jakoś wcześniej nie czułam pociągu do uczestniczenia w takich spotkaniach. A jak zaczęłam mieć ochotę, to za moment wyjeżdżalam do Macedonii, nie było mnie 8 miesięcy i właściwie dopiero od mojego powrotu zaczęłam bywać Pierwszym spotkaniem było to, w którego powstaniu miałam okazję pomagać dzięki mej znajomości z autorem – Wojciechem Góreckim. Dzięki recenzji “Toastu za przodków” wydarzyło się w moim życiu sporo dobrego – wywiad z autorem, spotkanie autorskie i całkiem sporo innych miłych zdarzeń   Spotkanie odbyło się grudniu 2010 roku w Wojewódzkiej i Miejskiej Bibliotece w Bydgoszczy. Mieliśmy okazję wysłuchać niesamowitych historii z pobytu autora na Kaukazie, jego doświadczeń, przemyśleń, odczuć. Było bardzo, bardzo ciekawie! A na dodatek mieliśmy szczęście kontynuować tę interesującą rozmowę również po oficjalnym spotkaniu    Kolejne spotkanie zawdzięczam Moni, bo to właśnie ona zorganizowała w swoim mieście spotkanie biblionetkowe połączone ze spotkaniem z Małgorzatą Wardą. Było to spotkanie całkowicie nieoficjalne :) Przesiedziałyśmy (bo jakimś cudem zebrały się tylko kobiety ;p) w restauracji 4 godziny i byłyśmy zdumione, że czas tak szybko zleciał! Rozmowy dotyczyły oczywiście książek, ale nie tylko ich, rozmawiałyśmy na wiele tematów. A zaproszony gość  okazał się być przesympatyczną, ciepłą i interesującą osobą   Bardzo się cieszę, że chciało się im jechać taki kawał, by z nami spędzić kilka godzin!   Na ostatnim spotkaniu byłam w piątek. WiMB w Bydgoszczy zaprosiło tym razem Szymona Hołownię. Po przeczytaniu książki “Bóg: życie i twórczość” byłam bardzo ciekawa tego, co autor ma do powiedzenia w trakcie takiego spotkania, jak będzie odpowiadał na pytania, co sobą reprezentuje. Wybrałam się więc ze znajomymi, jednak wchodząc do biblioteki natknęliśmy się na dziki tłum! Okazało się, że obydwie sale (łączone) już są totalnie zapchane i moglibyśmy ewentualnie stać na korytarzu, gdzie ani nie byłoby nic widać, ani co gorsza nic słychać :/ Jak widać magia telewizji jest bardzo silna   Zrezygnowani poszliśmy na kawę. I znowu potwierdziło się powiedzenie “nie ma tego złego, co by na dobre nie wyszło”, bo spędziliśmy przemiłe dwie godziny na rozmowach. Gdy wróciliśmy po ponad dwóch godzinach spotkanie ciągle trwało, było już jednak luźniej, więc można było chociaż wysłuchać odpowiedzi na ostatnie pytania. No i zdobyć autograf   Aktualnie mam wielki apetyt na spotkania, jednak tylko na takie, na których bywają interesujący mnie autorzy   Coraz bardziej podoba mi się idea spotkań oko w oko, słuchania na żywo, odbioru wizualnego. Na razie tylko siedzę i słucham (pomijając spotkanie z Małgorzatą Wardą, tam się zwyczajnie nie dało nie uczestniczyć ;p), zawsze staram się też przeczytać chociaż jedną książkę danego autora przed pójściem na spotkanie. Owszem, robię ja (lub inne osoby, z którymi jestem) zdjęcia i proszę o dedykacje w książkach. Zobaczymy, jakie będzie moje szczęście dotyczące kolejnych spotkań, ale te dwa i pół   na których byłam narobiły mi ochoty na dalsze! A jakie Wy macie podejście do spotkań z autorami? Lubicie na nie chodzić? Uważacie je za potrzebne? Czy wręcz odwrotnie – za zupełnie zbędne? Czy – jeżeli chodzicie – przygotowujecie się jakoś do uczestnictwa? Czy robicie fotki, zbieracie dedykacje w książkach? Chodzicie na wszystkie spotkania, czy tylko na wybrane? Zadajecie pytania, czy tylko słuchacie? Staracie się porozmawiać z autorem? Ciekawa jestem Waszych opinii!     By Agnieszka Tatera                                    Zamieszczone w Książki, Przemyślenia i inne takie   16 