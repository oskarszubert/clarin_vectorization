gru 27 2010 Wyczekany! Moi drodzy, w końcu pojawił się kolejny numer “Archipelagu”! A ja nareszcie czuję się “pełnoprawną” członkinią grupy, która ma wpływ na to, co się w nim ukazuje   W tym numerze możecie znaleźć mój pierwszy w życiu wywiad! Na stronie 118 znajduje sie rozmowa przeprowadzona z Wojtkiem Góreckim – “Każde miasto inspiruje”. Jestem przeszczęśliwa, bo wyszło ciekawie, a Wojtek na dodatek przesłał mi kilka naprawdę fajnych zdjęć do ilustracji wywiadu. Poza tym dorzuciłam również dwie “wyliczanki miejskie” – o Tokio i Kairze. Mnie osobiście zachwycają dwa fakty – że dziewczyny za darmo, mrówczą pracą tworzą taki fajny magazyn oraz szata graficzna tego numeru, aż chciałabym mieć go wydrukowanego na pięknym papierze   Bo trzeci numer, to numer o miastach! Odwiedzamy najsłynniejsze metropolie świata, swobodnie podróżując w czasie i przestrzeni. Obserwujemy Paryż za czasów Emila Zoli, przenosimy się myślami do parnej Hawany, szukamyśladów Brunona Schulza w Drohobyczu. Spacerujemy po współczesnym Londynie z książkami pod pachą, dumamy nad mitycznymi miastami Adama Zagajewskiego, zwiedzamyTel Awiw, badając jego dziedzictwo kulturowe. Praga odkrywa przed nami swoje skarby i tajemnice, Lizbona czaruje światłem, a Berlin poznajemy od strony miłości do literatury jej mieszkańców. Wojciech Górecki wspomina swoje wojaże po Kaukazie. Zainspirowani podróżami, które nie wymagają ruszania się z fotela, podsuwamy książki o kolejnych miastach:Amsterdamie, Kabulu, Tokio, Nowym Jorku, Pekinie i Szanghaju, Reykjavíku, Buenos Aires i Kairze. Przybliżamy czytelnikom sylwetki wielu pisarzy. Z Sulaimanem Addonią rozmawiamy o jego debiucie literackim, Miłość i jej następstwa i wolności. Antoni Libera mówi o sobie i sukcesieMadame, Marcin Bruczkowski uchyla rąbka swego prywatnego życia. Amos Oz dzieli się z nami pasją życia i tworzenia, a Jacek Dehnel opowiada nam o procesie pisania i wspomina swoje najważniejsze fascynacje literackie. Przedstawiamy portrety kilku ciekawych czeskich pisarzy, analizujemy twórczość Marcina Świetlickiego w zbiorze 49 wierszy o wódce i papierosach, a dzięki Leo Lionniemu spoglądamy nowym okiem na ilustrację dziecięcą. Pochylamy się nad dwiema książkami o Romach autorstwa Jacka Milewskiego i Karla-Markusa Gaussa, zastanawiając się nad różnymi podejściami do członków tego narodu. Poprzezliteraturę wspomnieniową, opisującą traumatyczne losy pisarzy z Sudanu, Rwandy, Korei Północnej, Kambodży i Sierra Leone zbliżamy się do esencji człowieczeństwa. Anna Świtajska, założycielka wydawnictwa Smak Słowa, opowiada nam o swojej pasji książkowej i prężnym rozwoju oficyny. Poznajemy historię papieru od epoki Egipcjan piszących na papirusie po czasy współczesne. Dzięki Zuzannie Orlińskiej przekonujemy się, jak bujna wyobraźnia potrafi zmienić w oczach dziecka nawet najmarniejszy kawałek ziemi w pełen zakamarków tajemniczy ogród. Badamy Mikropolis, miasto z pogranicza fikcji i rzeczywistości, i jego mieszkańców – bohaterów komiksu Dennisa Wojdy i Krzysztofa Gawronkiewicza. Przybliżamy wyróżnione latem i jesienią nagrodami literackimi najważniejsze pozycje i ich autorów oraz zdajemy relację z paryskiego festiwalu literackiego Paris en toutes lettres. Zapraszamy także czytelników do udziału w trzech konkursach, dzięki którym można wygrać atrakcyjne nagrody książkowe i sprawdzić swoją wiedzę o miastach, filmach i oczywiście samej literaturze. A to wszystko (200 stron!) znaleźć możecie na stronie “Archipelagu” - http://www.archipelag- magazyn.pl/. Plik do ściągnięcia w wersji pdf lub zip. Miłego czytania! Czekamy na wszelkie informacje zwrotne, każdy konstruktywny komentarz pomaga nam podnosić jakość, a każdy zachwyt cieszy serce kilkunastu dziewczyn rozrzuconych dookoła Europy   PS. Od dwóch dni próbuję napisać recenzję “Madame”, ale przechodzę aktualnie kryzys czytelniczo-blogowy i niezbyt mi to idzie. A fakt, że chodzi tutaj o “Madame” niczego mi nie ułatwia  By Agnieszka Tatera                                    Zamieszczone w Książki, Ogólne   8 