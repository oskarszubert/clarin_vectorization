lut 19 2012 “Cukiernia pod Amorem. Hryciowie” – Małgorzata Gutowska Adamczyk Wydawnictwo: Nasza Księgarnia, 2011 Oprawa: miękka ze skrzydełkami Liczba stron: 496 Moja ocena: 4,5/6 Ocena wciągnięcia: 5/6 ***** No i co ja mam powiedzieć. C’est fini! Nie spotkam już Zajezierskich, Cieślaków, Hryciów oraz wielu innych osób. Nie wejdę już na ciastka “pod Amora”, nie pojadę bryczką do Zajezierzyc, ani nie odwiedzę teatru Giny. Troszkę smutno, jednak nad smutkiem króluje zadowolenie z tego, że chociaż przez te trzy tomy dane mi było spędzać czas w tym arcyciekawym świecie. Ten tom obfituje w wydarzenia – utraty majątków, ich rozwój u innych osób, porwania, śmierci, zagubienia i odnalezienia. Z zapartym tchem śledziłam na przykład losy Giny (swoją drogą wyrosła ona na moją ulubioną bohaterkę calej trylogii), jej prowanie przez gestapowców i dalsze losy, zastanawiałam się, jak jej się będzie wiodło. Mą wielką sympatię zyskał też Adam Toroszyn, który okazał się być dzielnym i mądrym człowiekiem. Kibicowałam Celinie, której silna wola i determinacja wzbudziły u mnie duży szacunek. Żal mi było hrabiego, który umierając miał poczucie straty i przegranego życia. Sporo mam zresztą sympatii dla bohaterów tego cyklu, mało która postać tak naprawdę wzbudziła mą dużą niechęć, można je policzyć na palcach jednej ręki. Autorka zamknęła cykl, odpowiedziała na główne pytania, jednakże zgrabnie pozostawiła w czytelniku niedosyt. Chciałoby się więcej i więcej. Jednakże zastanawiałam się ostatnio, czy dobrze by tej sadze zrobiło dalsze jej ciągnięcie i doszłam do wniosku, że raczej nie. Tutaj smaczku dodaje połączenie wątku historycznego z teraźniejszym, odnajdywania odpowiedzi na pytania, które postawiła przed nami historia, uroku dodawały majątki, szlachta, śniadania wielkanocne i stroje od najlepszych krawców paryskich. A jeżeli przeniesiemy się tylko do teraźniejszości? To o czym będzie ta opowieść? “Cukiernię pod Amorem” polecam każdemu, kto lubi długie, kwieciste, barwne i przekonujące sagi rodzinne. Tym, którzy lubią smakować świat przedstawiony w powieści, lubują się w nieznacznych szczegółach, ale jednocześnie nie obejdą się bez wartkiej akcji. Autorce udało się to połączyć i przez to stworzyła cykl, który przekonał do siebie tysiące czytelników. © Agnieszka Tatera   By Agnieszka Tatera                                    Zamieszczone w Książki, Kupiona, Literatura współczesna, obyczajowa, polska   11 