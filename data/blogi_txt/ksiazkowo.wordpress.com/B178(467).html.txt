sty 17 2012 “Kwestia równowagi” Zoe Fishman Wydawnictwo: Prószyński i S-ka, 2011 Oprawa: miękka Liczba stron: 402 Moja ocena: 3,5/6 Ocena wciągnięcia: 4,5/6 ***** Zoe Fishman stworzyła opowieść o przyjaźni, miłości, wsparciu, gotowości na podejmowanie ryzyka i braniu odpowiedzialności za własne czyny i słowa. Brzmi dobrze, prawda? Ale przejdźmy do szczegółów… Zjazd absolwentów, jak wiele się kryje pod tymi słowami! Upływający czas, (nie)spełnione marzenia, kariera, rodzina, błędne i słuszne decyzje, rozrachunek ze swoim życiem. To wszystko czeka też na bohaterki tej książki, które kiedyś mieszkały w jednym akademiku, a teraz spotykają się z okazji zjazdu. Wszystkie je połączą lekcje jogi, sześć sobotnich spotkań, które pozwolą im na zbliżenie się, otwarcie oraz przejście wspólnie przez wiele wydarzeń. Kim są? Charlie była kiedyś tzw. rekinem biznesu, pracowała na Wall Street. Jednak pewnego dnia, ze względów osobistych, rzuciła pracę i postanowiła otworzyć szkołę jogi. To właśnie ona odbywa kurs z pozostałą trójką. Na pierwszy rzut oka wydaje się idealna i niedostępna, za tą fasadą jednak kryje się wiele spraw do wyjaśnienia. Naomi była kiedyś modelką i dobrze zapowiadającą się fotografką. Aktualnie jednak wychowuje synka i projektuje strony internetowe. Przebyła długą drogę od rozkwitającej sławy do mamuśki siedzącej w domu i pracującej w piżamie. A marzenia o fotografii siedzą cichutko, ukryte gdzieś głęboko w jej sercu. Sabine od zawsze chciała pracować w wydawnictwie i pisać własne teksty. Owszem, pracuje w wydawnictwie, jednak jest redaktorką, wyłapuje błędy w tanich romansach. Ciągle marzy o lepszym wydawnictwie i o pisaniu, jednak stale brakuje jej motywacji, zawsze znajduje jakieś wymówki, by nie podjąć pierwszego kroku ku zmianom. Bess z kolei wymyśla zjadliwe podpisy do kompromitujących zdjęć celebrytek. Pracuje w kiepskim tabloidzie, a marzy o pisaniu reportaży i pracy dla New York Timesa. W spotkaniu tych wszystkich kobiet widzi szansę na wybicie, planuje napisać, jak to trzy młode kobiety zapomniały o swoich marzeniach i nic nie zrobiły, by je zrealizować. Ale czy tak jest naprawdę? “Kwestia równowagi” to przyjemne czytadło, które można przeczytać jeżeli chce się poprawić sobie nastrój. Ciepłe, sympatyczne, niewymagające. Można zająć się nim w podróży czy w poczekalni u lekarza. Albo jak jest nam źle, podle i świat nas nie lubi   Jednak nie oczekujcie zbyt wiele. Nawet jak się dzieje źle, to skończy się dobrze. Bo to taki typ książki. Typ, w którym kobiety spotykając się raz w tygodniu na lekcjach jogi przez 1,5 miesiąca potrafią się głęboko zaprzyjaźnić, gdzie każdy problem da się rozwiązać, bo jesteśmy razem etc. Mnie się podobało, ale właśnie posłużyło mi do relaksowania umysłu zajętego ważniejszymi sprawami. Przyzwoicie napisana historia typu “poprawiacz humoru”. © Agnieszka Tatera  By Agnieszka Tatera                                    Zamieszczone w Czytadła, Książki, Od Prószyńskiego   7 