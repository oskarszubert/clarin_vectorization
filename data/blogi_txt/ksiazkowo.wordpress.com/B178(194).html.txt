sty 22 2011 Tak sobie myślę… (1) Wspominałam wczoraj, że sobie pomarudzę troszeczkę i oto jestem Chciałam z Wami chociaż wirtualnie porozmawiać o zjawisku, które widzę coraz częściej, a co do którego mam mieszane uczucia. Ciekawi mnie jednocześnie, co Wy na ten temat myślicie   Chodzi mi o coś, co narodziło się chyba na blogach związanych z biżuterią. Stop, inaczej – w Polsce pojawiło się najpierw na takich blogach (a przynajmniej takie mam wrażenie), a jak to było poza Polską, to już nie wiem. W każdym bądź razie z blogów biżuteryjnych przeniosło się na blogi książkowe. Chodzi mi o sławne “candy”! Dręczą mnie w związku z nim dwie sprawy… Sprawa pierwsza – dlaczego do jasnej anielki nikt tego słowa nie przetłumaczył na język polski??? Czy słowo “konkurs” (lub jakikolwiek jego odpowiednik) jest tak ohydne, że nie da się go użyć? To może dałoby radę wymyślić polski odpowiednik tego “candy”? Ja osobiście, gdy widzę kolejne blogowe “candy”, to mną trzepie   A daleko mi do obsesji językowej :p Nie wiem, jak Wy, ale uważam, że język polski, to całkiem niezły i bogaty język, a wprowadzamy do niego tyle bzdurnych, niepotrzebnych nikomu słów. Już chyba bliżej mi do ludzi we Francji (i ponoć w Szwecji), którzy wolą tworzyć nowe słowa, niż wrzucać do swojego języka wszystko, jak leci, jak do kosza na śmieci. Chociaż oczywiście wszystko w granicach rozsądku. Jestem świadoma, że nie unikniemy “mieszania” języków, ale przydałoby się myśleć czasami o tym, co się robi używając kolejnego słowa pochodzącego z języka obcego w momencie, w którym i tak polskie słowo istnieje. Zatrzymajmy się na chwilkę i pomyślmy ile słów chociażby pochodzących z języka agnielskiego zagościło już na stałe w naszym języku w ciągu ostatnich 20 lat. Czy naprawdę chcemy, by przyszłe pokolenia mówiły w Polsce po angielsku?* Sprawa druga – zasady panujące w trakcie tych konkursów. Czy tylko ja mam wrażenie, że jest jakby to “promocja na siłę”? Taki szantaż promocyjny? Coś w stylu: “owszem, możesz spróbować szczęścia w tym konkursie, ALE tylko jeżeli polubisz mojego bloga na Facebooku/dodasz mnie do linków/dodasz mnie do obserwowanych/wrzucisz obrazek konkursowy na bloga.”** Nie mam nic przeciwko promocji, ale akurat ta forma budzi we mnie hm… lekki niesmak. Przypomina mi się w tym momencie zdanie, którym nasza koleżanka Kalio zapoczątkowała dyskusję w jednym z wątków na forum Lubimy czytać, a mianowicie: “nachalna promocja siebie jest gorsza niż brak wszelkiej promocji”. Widzę zresztą, że niektóre osoby już zmodyfikowały trochę formułę, robiąc te zasady mile widzianymi czynnościami, ale już nieobowiązkowymi. Co Wy sądzicie na temat zasad tych konkursów? Popieracie i uważacie, że to nic wielkiego czy może coś Wam w nich nie pasuje? Ciekawa jestem, czy teraz rozpęta się piekło, czy może jednak wyjdzie z tego ciekawa rozmowa   ****** * Dobrze wiem, że przesadziłam z tym ostatnim zdaniem, ale może taki drastyczny punkt widzenia natchnie kogoś do przemyśleń? ** Niepotrzebne należy skreślić ;p   By Agnieszka Tatera                                    Zamieszczone w Ogólne, Przemyślenia i inne takie   68 