maj 1 2011 “Kara” Maja Wolny Wydawnictwo: Prószyński i S-ka, 2009 Oprawa: miękka Liczba stron: 212 Moja ocena: 4/6 Ocena wciągnięcia: 4/6 ***** Chyba ostatnio przeżywam jakiś dziwnej klasy “kryzys”, albo ponownie zmienia mi się gust czytelniczy. W ciągu kilku ostatnich tygodni książki mnie albo zachwycają, albo zostawiają wrażenie, że są poprawnie napisane, dobrze zbudowane, z dobrze ukształtowanymi bohaterami, ale mimo wszystko nie wzbudzają we mnie emocji, pozostawiają wrażenie niedosytu. Ciekawe, skąd się to bierze… “Kara” to powieść drogi. Zarówno w sensie dosłownym, jak i w przenośnym. Trasa z Polski do Brukseli. Wewnętrzne rozliczenie z życiem i droga, jaką przebyła bohaterka. Kara podczas pobytu na stypendium znalazła miłość, związek, rodzinę, dziecko, przyjaciół, a jednocześnie odrzucenie, samotność, nieporadność, oszustwo, pokusy. Ta młoda kobieta jest rozdarta wewnętrznie, niepewna siebie, swoich celów, marzeń, pragnień. Te samotnie przemierzane tysiące kilometrów stają się okazją do refleksji, wspomnień, przemyśleń, stanięcia prawdą twarzą w twarz. Co się dzieje z jej życiem? Dlaczego wygląda tak, a nie inaczej? Jak powinna postąpić? Czy na końcu drogi czeka na nią szczęśliwe zakończenie? Powieść jest dobrze napisana, rozwinięta, opowiedziana. Jest poprowadzona dwutorowo – poprzez przemyślenia Kary mamy okazję poznać jej życia, a przez wspomnienia przeczytanych listów – życie teściowej i nieżyjącego teścia. Zabieg jest całkiem ciekawy, opowieść też, jednak połączenie między nimi jest bardzo symboliczne, mam wrażenie, że niektóre osoby mogą pomyśleć “ale o co chodzi?”. Mimo tych wszystkich zalet i faktu, że książkę wypełniają uczucia, to książka nie wzbudziła we mnie prawie żadnych emocji. Nie czułam więzi z bohaterką, momentami wręcz mnie wkurzała i niezbyt ją polubiłam. Zresztą mam wrażenie, że żaden bohater nie wzbudził mej sympatii, chyba najbliżej był teść Kary, mimo wszystko. Myślę, że osobom, które przeżyły sytuacje chociaż częściowo podobne do tych opisywanych w książce może się ona wydać bardzo prawdziwą, może wręcz pomocną. I dlatego też uważam, że powinna wędrować dalej w ramach akcji. Książkę “Kara” otrzymałam w ramach akcji “Włóczykijka”. Dziękuję     By Agnieszka Tatera                                    Zamieszczone w Literatura współczesna, polska, Pożyczona   10 