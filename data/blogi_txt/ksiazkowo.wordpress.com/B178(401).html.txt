lis 2 2011 “Ostatni dobry człowiek” A.J. Kazinski Wydawnictwo: Amber, 2011 Oprawa: miękka ze skrzydełkami Liczba stron: 512 Moja ocena: 4/6 Ocena wciągnięcia: 4/6 ***** Premiera dzisiaj!   Znacie opowieść o 36 sprawiedliwych? Ja do niedawna nie wiedziałam, że według Talmudu w każdym pokoleniu żyje 36 osób, których istnienie ma na celu ochronę ludzkości przed złem. Jeżeli oni mają nas chronić przed upadkiem, to co się stanie, jak sprawiedliwi zginą? Wenecja. Policjant Tomasso di Barbara wpada na dziwny trop. W różnych miejscach kuli ziemskiej giną ludzie, których nie łączy nic poza dwoma faktami: to, że w chwili śmierci mają na plecach dziwny ślad, jakby tatuaż oraz to, że są przez innych postrzegani jako dobrzy ludzie. Co może łączyć te zbrodnie? Kto ich dokonuje? Tomasso ma mętlik w głowie, zauważa jednak pewną prawidłowość, co popycha go do kontaktu z głównym bohaterem tej opowieści – duńskim negocjatorem policyjnym Nielsem Bentzonem. Informuje go o sprawie, przesyła wszystkie materiały i… zostaje zawieszony na czas nieokreślony. Jego szef uważa, że powinien zająć się umierającą matką, że jest rozregulowany psychicznie. Co zrobi Tomasso? Niels przeżywa aktualnie rozterki duchowe związane z pracą i związkiem z Katherine. Każdą życiową porażkę bardzo bierze do serca, a na dodatek gnębi go problem – agorafobia, która to nie pozwala mu podróżować dalej, niż do Berlina. A Katherine jest na dłużej w Afryce i zaprasza go na wakacje. Czy zdoła pojechać? W środku tego rozchwiania psychicznego trafia mu się sprawa mordowanych dobrych ludzi. Na początku ma tylko ustalić kto w Kopenhadze mógłby być zagrożony i poinformować ich o zagrożeniu. Jednak z czasem sprawa komplikuje się i wciąga Nielsa bezgranicznie. W trakcie informowania o zagrożeniu potencjalnych ofiar Niels spotyka Hannah Lund – astrofizyczkę z błyskotliwym umysłem. To właśnie ona staje się jego partnerką w rozwiązywaniu sprawy. Czy tej dwójce uda się rozwikłać sprawę 36 sprawiedliwych? Jak to się dla nich skończy? Duet autorów ukrywających się pod pseudonimem A.J. Kazinski stworzyło dobry kryminał z wątkami religijnymi, filozoficznymi, matematycznymi, ale najbardziej skupiony na tym co to jest dobro i kto jest dobrym człowiekiem. Udało im się stworzyć bohaterów wiarygodnych psychologicznie, bardzo ludzkich. A akcję pogmatwali tak, że na początku było mi trudno się w nią wciągnąć. Ale potem za to nie mogłam się oderwać, bo chciałam wiedzieć kto i dla czego ich zabijał. Czy się dowiedziałam? Nie wiem, ciągle mam mętlik w głowie. Nie spodziewałam się zdecydowanie takiego zakończenia i nie jestem pewna, czy zamknęło ono w mej głowie całość książki. “Ostatni dobry człowiek” to interesujący thriller o dobru, sprawiedliwości, ludzkości. Jest ciekawie napisany, jednakże ze dwa poboczne wątki nie zostały zamknięte i przez to nie dają mi spokoju. Ciekawa jednak jestem, co w następnej kolejności zafundują nam autorzy. Wielbicielom thrillerów, książek lekko filozoficznych, związanych z religią, wiarą, dobrem i ludźmi – polecam! © Agnieszka Tatera   By Agnieszka Tatera                                    Zamieszczone w Europa, Horror / thriller, Książki, Od Wydawnictwa Amber   12 