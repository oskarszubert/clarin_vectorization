lis 16 2010 “Kudłata” zaprasza Tkwiąc po uszy w tym pozornym błogostanie, snułam spokojnie wizje rodem z amerykańskich seriali o domku na przedmieściach z gromadką dzieci i Misiem w roli głównej. Te wizje mi przeszły, kiedy postanowiłam ustalić z wieloletnim ukochanym datę ślubu. Wtedy to właśnie mój Misiaczek zapadł na chorobę zwaną na studiach „syndromem piątego roku”, czyli na patologiczną formę carpe diem. Na piątym roku trzeba się wyhulać na maksa, żeby potem niczego nie żałować w dorosłym życiu. Więc tak zwany Miś zaczął nagle wykazywać zainteresowanie płcią przeciwną, które graniczyło z chorobą psychiczną. Spadło to na mnie jak grom z jasnego nieba – nagle i bez uprzedzenia. Jego „choroba” miała przebieg ostry i gwałtowny. Co dziwne, dotkliwiej dotykała mnie niż samego zarażonego. Miś, wkrótce po tym, jak ustaliliśmy (trzymając się za ręce i patrząc sobie głęboko w oczy) datę zaręczyn i ślubu, zaczął niespodziewanie dla mnie i dla siebie samego zauważać, że naszą czcigodną planetę zamieszkują oprócz mnie również inne kobiety. Swoim odkryciem nie mógł się nadziwić i nazachwycać. Patrzył na kobity jak bobas na bańkę mydlaną – z tępawym, pełnym niedowierzania olśnieniem w oczach. Zaczął się tak zachowywać wszędzie i zawsze: na przystanku autobusowym, na uczelni, w sklepie, a najgorzej na imprezach; wtedy jego gałki oczne dokonywały szczególnie wielu pląsów i wywracały się niemal na widok płci pięknej (choć nie zawsze). Oczywiście skoro to piszę, to znaczy że przeżyłam tę chorobę Misia. Uznałam, że jak objawy będą się nasilały, zaprowadzę go do okulisty albo sama wydłubię mu oczy, a przy okazji wybiję zęby. Czekałam cierpliwie na Misiowe ozdrowienie, ale zaczynałam się powoli niecierpliwić i odczuwać pewien dyskomfort, chociaż ów kochaś uspokajał mnie wypowiadanymi co godzina wyznaniami pełnymi najszczerszego oddania i miłości oraz obietnicami wspólnego życia aż do śmierci.     “Kudłata” Dorota Berg Wydawnictwo: Prószyński i S-ka Premiera: 16.11.2010  Sama ciekawa jestem powieści kolejnej polskiej debiutantki i prędzej, czy później ją przeczytam  By Agnieszka Tatera                                    Zamieszczone w Książki, Zapowiedzi   1 