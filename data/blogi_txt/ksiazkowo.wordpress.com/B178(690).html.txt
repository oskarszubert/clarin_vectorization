kwi 1 2013 Podsumowanie miesiąca – marzec 2013 Marzec był miesiącem teoretycznie bez pracy, więc niby idealny dla czytelnika. Jednakże nie do końca – miałam pracę na umowę zlecenie, przygotowywałam się do kolejnego zlecenia, chodziłam na różne rozmowy, testy etc. To wszystko zjadło mi część czasu. A choroba i jakiś taki czasowy “niechciej” książkowy zeżarły też dobrych parę dni. Ale miesiąc i tak zaliczam do bardzo udanych A nawet wybitnie udanych – szczególnie jakościowo. W marcu przeczytałam 13 książek, na razie najlepszy ilościowo miesiąc w 2013 roku. Zaprezentowałam jeden stos z nowymi nabytkami, o jeden za dużo   Pod koniec marca upłynął też 14 miesiąc bez kupienia książki. I ciągle nie czuję pokusy! W marcu przeczytałam: - 6 książek do recenzji, - 4 książki własne nierecenzyjne, - 1 książka pożyczona, - 2 książki z biblioteki. Bardzo podoba mi sie to zróżnicowanie źródeł! W marcu na mej liście czytelniczej było prawie idealnie równo - 7 przeczytanych przeze mnie książek napisały panie, a 6 książek wyszło spod piór panów. Tym razem przeczytałam więcej książek zagranicznych – bylo ich 8, a tych napisanych przez polskich autorów tylko 5. Dziewięć z tych książek już opisałam na blogu, 3 czekają na recenzję, a jednej nie zamierzam opisywać. Uważam to przełożenie za bardzo przyzwoity wynik! Średnia ocena przeczytanych książek była w marcu również bardzo wysoka i wyniosła aż 4,8!  Jak jasno widać – czytałam bardzo dobre książki. Swoją drogą, to dawno nie dałam tylu bardzo wysokich ocen, które zaniżyły tylko dwie książki ocenione nisko. W sumie przeczytałam 5336 stron, co daje średnio aż 410 stron na książkę. Znowu – dawno nie czytałam tak grubych ksiażek! Średnia dzienna jest przyzwoita, ale na tę ilość czasu nie jest powalająca – średnio 172 strony dziennie. Odkrycie miesiąca? W marcu dałam aż dwie szóstki i dwie oceny 5,5! To się nazywa dobry miesiąc! Dwa największe zachwyty, totalnie subiektywne, to “Katarzyna Wielka” Ewy Stachniak oraz “Rubinowe czółenka” Joanne Harris. Kolejne dwie książki, które niezmiernie mi się spodobały to “Pół życia” Jodi Picoult oraz “Wojna w blasku dnia” (księga pierwsza) Petera V. Bretta. O tej ostatniej jeszcze nie pisałam, recenzja będzie jutro. Mogę na razie napisać, że to bardzo udana kontynuacja świetnego cyklu fantasy. Gniot miesiąca? Hm… Znowu trudno nazwać tę książkę gniotem, bo dostała ocenę 3, ale przeciętniakiem już można. Nie zachwyciła mnie książka “Mężczyzna, którego nie chciała pokochać” Federico Moccia (jak to się odmienia?). Była też jedna książka, której kompletnie nie umiem ocenić, więc nie będę się silić na to, by dopasować do niej cyferkę oceny. To bardzo skomplikowany tekst, mocno nietypowy i sama nie wiem, jak miałabym wybrać jedną cyfrę. Co się działo? W ubiegłym miesiącu pojawiły się nie tylko recenzje i stosik. Był tekst o mojej (całe szczęście dosyć chwilowej) biegunce literackiej. Były dwa wpisy ku poprawie humoru. Jeden z kwiatkami z wyszukiwarek oraz test, który sprawdza, czy czytamy zbyt wiele   W tej drugiej notce próbowałam od Was wyciągnąć też dodatkowe pytania, które można byłoby do tego testu włączyć, ale słabo się ta próba udała. Zdradziłam Wam też tajemnicę mej biblioteczki, a właściwie tej wiejskiej części, która czeka na przeczytanie. Plany na kwiecień? Brak. Od jutra zaczynam nową pracę, będę pewnie miała różnorakie szkolenia, spotkania, zebrania, regulaminy do poznania etc. Do tego pewnie przynajmniej jedno zlecenie robocze. Co poza tym? Płynę z prądem rzeki życia, zobaczymy…   By Agnieszka Tatera                                    Zamieszczone w Książki, Podsumowanie                                      Tagged ksiazki, podsumowanie miesiąca   12 