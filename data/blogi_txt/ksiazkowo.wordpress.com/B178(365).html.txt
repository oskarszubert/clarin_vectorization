wrz 21 2011 “Ostatnie dzieci bolera” Raul Perez Torres Wydawnictwo: Ambasada Republiki Ekwadoru wraz z Wydawnictwem Claroscuro, 2011 Oprawa: miękka Liczba stron: 96 Moja ocena: 4/6 Ocena wciągnięcia: 4/6 ***** Ambasada Republiki Ekwadoru wybrała opowiadania Torresa jako reprezentatywne dla ich literatury oraz mogące zafascynować polskich czytelników. Przyświeca im piękna idea rozwoju między naszymi krajami stosunków nie tylko polityczno-ekonomicznych, ale również kulturalnych. Zobaczmy, czy dobrze wybrali. Opowiadania Torresa są jak ogień palący wnętrzności, jak tornado niszczące kraj, jak tango rozpływające się w ciemności nocy… Miłość w nich ukazana jest nieokiełznana, niszcząca, zdradziecka, do śmierci, prześmiewcza, zawsze jakaś, nigdy mdła. Każde z opowiadań ukazuje inne oblicze miłości, zawsze widziane oczyma mężczyzny, pełne namiętności, siły, okrucieństwa, uwielbienia, wszelkich uczuć, którymi mężczyźni darzą kobiety. Bohaterowie są równie różnorodni, jak typy miłości – niewinni, zepsuci, obojętni, kochający po grób, oszukujący. Nic nie jest tu proste i zwyczajnie piękne, wszystko jest jakieś takie skrzywione, dziwne. Autor używa przepięknego języka. Pisze bardzo poetycko, tworzy świat słowami, używa pięknych porównań. Torres widzi świat z perspektywy bycia poetą i przez to ten zbiór opowiadań jest także barwny, różnoraki i odmalowany jakby farbami na płótnie. Jednakże używa stylu, którego ja osobiście nie potrafię polubić i zrozumieć – buduje zdania na całą stronę, dziesięciokrotnie złożone, a na dodatek pełne metafor. Dlatego osoby mające podobny gust do mego powinny czytać “Ostatnie dzieci bolera” bardzo powoli, uważnie i raczej jedno opowiadanie na jakiś czas, może między innymi książkami. W taki sposób styl ma szansę być bardziej strawny i cudowny język autora wygra. Poczytajcie o miłości, o pożądaniu, o niemożności bycia daleko od ukochanej, o tęsknocie. Poznajcie “Ostatnie dzieci bolera”! PS. A czytając słuchajcie starych boler, na przykład tego:    By Agnieszka Tatera                                    Zamieszczone w Książki, Literatura współczesna, Od Wydawnictwa Claroscuro, zagraniczna 10 