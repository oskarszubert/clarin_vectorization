lip 6 2011 “Biblioteka cieni” Mikkel Birkegaard Wydawnictwo: Świat Książki, 2011 Oprawa: miękka Liczba stron: 429 Moja ocena: 4/6 Ocena wciągnięcia: 4/6 ***** “Libri di Luca” to królestwo książek, antykwariat od lat odwiedzany przez miłośników książek, a prowadzony przez zakochanego w książkach Lukę. Luca nagle umiera, co dla wszystkich jest wielką i przykrą niespodzianką. Niektórzy wręcz podejrzewają, że to nie była śmierć naturalna. Antykwariat dziedziczy jego syn – Jon, który jednak bliski jest sprzedaży antykwariatu, jest młodym, wziętym prawnikiem i nie w smak mu zajmowanie się starociami. Jednakże na jego drodze staje Iversen, długoletni wspólnik jego ojca, Katherina, zakochana w książkach dyslektyczka oraz Paw, pomocnik Iversena. Nagle Jon przenosi się wręcz do innego świata, do świata, w którym czytanie jest sztuką, prowadzi do władzy. Do świata w któym istnieją Lektorzy i Odbiorcy, którzy za cel postawili sobie rozwój czytelnictwa i obronę wszystkiego, co z czytelnictwem związane. Potrafią wpływać na czytającego, przekazywać mu nowe myśli, wizje, sugestie. Używają swoich umiejętności tylko dla dobrych celów. Jednakże, jak to zazwyczaj w życiu bywa, jest też odłam, mroczny zakon, który chce zawładnąć światem. I nie zawaha się użyć do swego celu każdego środka i każdej metody. A “Libri di Luca”, Jon i jego nowi znajomi stoją im na drodze… “Biblioteka cieni” to mieszanina utartych schematów i nowych pomysłów. Przecież pomysł na antykwariat jako specjalne miejsce nie jest nowy, tak samo jak ten ze śmiercią ojca i synem, który podejmuje jego misję. Ten z dwoma stowarzyszeniami również nie. Jednak idea czytania jako siły sprawczej, Lektorów, Odbiorców jest już zupełnie nowa i bardzo ciekawa. Autor popisał się niezłą wyobraźnią przy rozwijaniu tych wątków. Opisy czytania i wpływu na czytanie Lektorów i Odbiorców są barwne i interesujące. Za podkreślenie wagi czytania, świetnie stworzony antykwariat oraz właśnie Lektorów i Odbiorców autor dostaje ode mnie trzy plusy. Jednakże muszę też wspomnieć o tym, że książka jest w większości przewidywalna. Jak już się wczytamy, to widzimy: ten to zły gość, tu będzie zasadzka, oni się zakochają, a ta osoba zrobi tak. Nie jest tak przez czały czas, ale zbyt często jak na książkę sensacyjną, która ma sprawiać niespodziankę czytelnikowi. I to jest właściwie mój największy zarzut. “Biblioteka cieni” to lektura, po którą wiele moli książkowych już sięgnęło, a jeszcze więcej sięgnie. Bo jakże się oprzeć książce, o takim tytule, takiej okładce i treści, w której czytanie jest formą władzy? Według mnie to przyzwoicie napisana książka, która będzie czystą rozrywką np. w deszczowy wieczór.  By Agnieszka Tatera                                    Zamieszczone w Książki, Od Świata Książki, Sensacja / kryminał, zagraniczna   10 