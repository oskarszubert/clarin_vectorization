lut 22 2012 “Tam gdzie ty” – Jodi Picoult Wydawnictwo: Prószyński i S-ka, 2011 Oprawa: miękka Liczba stron: 568 Moja ocena: 5,5/6 Ocena wciągnięcia: 6/6 ***** Co zrobilibyście, gdybyście pragnęli dziecka najbardziej na świecie? Do czego bylibyście zdolni? Co mogłoby Was powstrzymać? Czy bylibyście zdolni porzucić swe największe pragnienie dla ukochanej osoby? Zoe i Max od lat starają się o dziecko. Obydwoje mają problemy natury genetycznej, więc jedyną pozostałą metodą jest in vitro. Kilka prób kończy się niepowodzeniem – poronieniami, a ostatnia śmiercią kilkumiesięcznego płodu. Jest to dla nich moment przełomowy – ona chce ciągle próbować, ale okazuje się, że Max ma dosyć, postanawia odejść, nie widzi siebie dalej w tym związku. Załamana Zoe stopniowo odnajduje zaufanie do ludzi pod postacią Vanessy, znajomej pani pedagog. Z kolei Max przeżywa nawrót choroby alkoholowej, stacza się na dno, aż do momentu, kiedy ma wypadek, a na jego drodze staje pewien pastor. Jednakże Zoe ciągle przeraźliwie pragnie dziecka, a jej jedyną szansą na maleństwo są zamrożone zarodki. Czy jednak dane jej będzie przeżyć macierzyńskie szczęście? Czy na drodze do szczęścia stanie różnica przekonań? A może wiara? “Tam gdzie ty” jest dla mnie książką poruszającą bardzo ważny temat. I – wbrew pozorom – nie chodzi tu o rodzicielstwo (chociaż to drugi ważny temat), ale o homoseksualizm. Cały czas zastanawiałam się nad prawem do bycia z ukochaną osobą niezależnie od wszystkiego, nad kwestią posiadania dzieci, kiedy mieć ich nie można, czy to ze względów fizycznych, czy też dlatego, że społeczeństwo nie pozwala. Myślałam nad tym jak trudno jest być osobą homoseksualną w większości społeczeństw. Niby sporo wiem, bo mam bardzo dużo znajomych i kilkoro przyjaciół o odmiennej orientacji seksualnej, ale i tak nigdy tak do końca nie postawiłam się w butach innej osoby. A ta książka pozwoliła mi to zrobić, chociaż ciągle zapewne w ograniczonym stopniu. Picoult jak zwykle ukazywała sytuację z perspektywy wszystkich głównych bohaterów, co fantastycznie pomaga we wczuwaniu się w różne punkty widzenia, analizowaniu ich, kłóceniu się ze samym sobą. Nie wiem, czego mi zabrakło, ale nie do końca mogłam zrozumieć i uznać argumenty wygłaszane przez stronnictwo Maxa, może brak mi wiary? A może za bardzo identyfikuję się z moimi przyjaciółmi? W każdym razie - była to dla mnie bardzo interesująca lektura. Zresztą nie tylko interesująca, bo i troszkę wzruszająca. Zoe pracuje jako muzykoterapeutka. Używając dźwięków pomagała wielu osobom okaleczonym fizycznie czy też ze strzaskaną psychiką, rozjaśniała im dni pełne bólu, pomagała przełamać bariery. I to momenty związane z jej pracą dostarczały mi wzruszeń. “Tam gdzie ty” to świetna książka! Typowa dla Jodi Picoult, jednak według mnie lepsza od większości jej książek, właśnie ze względu na tematykę. Jest to dla mnie ważna książka, arcyciekawa i przejmująca. Wciągnęła mnie po same uszy, przywiązała do siebie i ciągle nie odpuszcza.  © Agnieszka Tatera   By Agnieszka Tatera                                    Zamieszczone w Książki, Literatura współczesna, Od Prószyńskiego, zagraniczna   17 