lip 1 2011 Stosik z dodatkami Stosik tym razem z ponad tygodnia. W trakcie wyjazdu nie miałam jak go opublikować   Stosik bardzo radujący me serce, zaraz wyjaśnię dlaczego. Od góry: - “Portret w sepii” Allende – wymiana zaproponowana przez użytkowniczkę Podaja. Właściwie chciałabym inne wydanie, ale stwierdziłam, że niech będzie, co mi tam   - “Biała gorączka” Hugo-Badera – lipcowa lektura w ramach naszego wiejskiego Dyskusyjnego Klubu Książki. - “Ania z Avonela” Montgomery – pobrałam na Podaju, stwierdziłam, że przecież może uda mi się jakoś skompletować w końcu całość. - ukochane “Wszystko czerwone” Chmielewskiej, “Wiedźma.com.pl” Białołęckiej, “Córka Krwawych” oraz “Dziedziczka cieni” Bishop to efekt pierwszego etapu dużej wymiany, którą uzgodniłam z użytkowniczką Lubimy czytać. Od góry: - zakładka wylosowana na blogu u Beatrix - dziękuję pięknie, jest prześliczna! Teraz się głowię przy jakich okazjach jej używać, żeby się za szybko nie zniszczyła   - bardzo specjalna książka, o której więcej pod tym akapitem, - “Misjonarze z Dywanowa. Część II. Jonasz” Zdanowicza – od autora. - “Wyznania księży alkoholików” Zasady – od Wydawnictwa Znak. Długo się zastanawiałam nad tym, czy brać ją do recenzji, nie byłam pewna czy to książka dla mnie. Debatowałam z miłym panem z wydawnictwa, debatowałam, aż w końcu mnie przekonał   - “Umierający dandys” Jungstedt – od Wydawnictwa Bellona. Dlaczego ta niepozorna książka jest tak atrakcyjna i niesamowita? Sprawdźcie TUTAJ! Jak zwykle: życzę Wam miłego weekendu, czasu i chęci na czytanie   Jednak chciałabym poinformować o jeszcze jednej rzeczy… ***** Długo, długo zastanawiałam się nad moim czytaniem, blogiem, przyszłością, współpracą. I ciągle nie mogłam podjąć ostatecznej decyzji. Dzisiejsza notka Kalio była katalizatorem – decyzja została podjęta, pierwsza część wprowadzona w życie. Dzięki jej notce i rozmowie z inną blogerką udało mi się podjąć decyzję: rezygnuję z olbrzymiej większości współpracy recenzyjnej. Dzisiaj wysłałam maile z podziękowaniami za współpracę do połowy wydawnictw i jednej księgarni. Kilka kolejnych w ciągu najbliższych tygodni zostanie rozwiązanych jakby samoistnie – przeczytam ostatnią książkę z danej firmy i zwyczajnie nie poproszę o kolejne. Za jakiś czas zrezygnuję z jeszcze kilku i docelowo chcę zostać przy tylko kilku, zresztą zobaczycie sami. Powody mam podobne do Kalio. Jednak dla mnie to, że recenzyjnych książek mam olbrzymie stosy i mam wyrzuty sumienia nie jest głównym powodem. Głównym powodem jest tęsknota. Tęsknota za czasami, kiedy intensywnie czytałam książki własne nierecenzyjne, regularnie wypożyczałam książki z biblioteki i z każdego spotkania biblionetkowego przywoziłam nowe pożyczki. Niezauważalnie prawie zniknęły z mojego życia. Czytam jedną, maksymalnie dwie książki własne nierecenzyjne miesięcznie (przy 15-22 książkach czytanych na miesiąc!), pożyczki biorę tylko wtedy, jak ktoś mi je wciska na siłę i trzymam rok, a książki biblioteczne biorę dla mamy i jedną na DKK. I strasznie mi to dokucza. A te setki moich książek stojących na półkach i patrzących z wyrzutem? Czekają po 2-3-4 lata na czytanie, jak nie więcej! Straszne. Do tego głównego powodu dochodzi to, że głupio mi zbyt długo trzymać książkę bez recenzji (mimo braku terminów), a to się niestety coraz częściej zdarza, w związku z ilością książek do recenzji. Potem jest fakt, że regularnie ktoś zarzuca blogowym recenzentom nieuczciwość, zachłanność, pozerstwo etc. No ileż można takich głosów wysłuchiwać? A na końcu jest sprawa o której również Kalio pisze: nie podoba mi się fakt, że niektóre wydawnictwa wysyłają książki wszystkim, jak leci, praktycznie bez żadnej uwagi związanej z jakością tekstów, stażem i oglądalnością bloga, odpowiedzialnością etc. A to znowu zaowocowało w ciągu roku przeraźliwym wysypem blogów założonych tylko i wyłącznie dla książek do recenzji. I to mi się nie podoba. Dlatego docelowo chce się wykluczyć z tego grona, ale to trochę potrwa. OCZYWIŚCIE, że nie wszystkie te młode blogi sa zakładane tylko z takiego powodu, ale niestety całkiem sporo ostatnimi czasy, łatwo idzie to zobaczyć chociażby obserwując różne wątki na forach internetowych. I nie odczuję wielkiego dyskomfortu – mam kilkaset nieprzeczytanych książek, dwie świetnie wyposażone biblioteki, masę znajomych z dużymi księgozbiorami, którzy chętnie pożyczają swoje książki. Żyć nie umierać   Pomaga to, że nie mam praktycznie parcia na nowości, mogę czatować na Allegro rok czy dwa, byle kupić okazyjnie wybraną książkę   No i tyle, muszę doczytać książki firm, którym podziękowałam i w międzyczasie będę składać dalsze rezygnacje.  By Agnieszka Tatera                                    Zamieszczone w Książki, Przemyślenia i inne takie, Stosiki   66 