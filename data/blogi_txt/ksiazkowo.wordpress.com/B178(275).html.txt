maj 14 2011 “Julia” Anne Fortier Wydawnictwo: Świat Książki, 2010. Oprawa: twarda Liczba stron: 477 Moja ocena: 4,5/6 Ocena wciągnięcia: 5/6 ***** Przyznam, że kiedyś dopisałam się do kolejki do tej książki i czekałam na tyle długo, by ją przeczytać, że zapomniałam dlaczego miałam ochotę na jej lekturę   Teraz już wiem dlaczego – bo to ciekawa, wciągająca i zapewniająca rozrywkę książka. Julia Jacobs, młoda Amerykanka otrzymuje po śmierci ukochanej cioci klucz oraz list, który wyjaśnia jej to, co działo się w przeszłości. Okazuje się, że Julia jest z pochodzenia Włoszką, a jej matka zostawiła jej w skrytce bankowej tajemniczą przesyłkę. Leci więc do Włoch, a konkretnie do Sieny, gdzie okazuje się, że to nie żaden wielki skarb (czego się spodziewała), tylko zbiór listów, opis średniowiecznej historii oraz zaczytany egzemplarz “Romea i Julii”. Ten pakiet dokumentów naprowadza ją na ślad tajemnic własnej rodziny oraz tej osławionej pary średniowiecznych kochanków. Co Romeo i Julia mają wspólnego ze współczesnością? Czy Julia rozwiąże rodzinną tajemnicę? Gdzie zaprowadzą ją wskazówki zostawione przez matkę? Kogo spotka na swojej drodze? “Julia” jest zgrabnym splotem poszukiwań prowadzonych przez główną bohaterkę oraz poznawania historii Romea i Julii. Tych prawdziwych bohaterów, a nie tych, których znamy z wersji stworzonej przez Szekspira. Bo okazuje się, że najwcześniejsza wersja tej historii rozgrywała się właśnie w Sienie, jej pierwowzorem była niesamowita historia miłości dwojga młodych mieszkańców miasta. Jednocześnie obserwujemy przygody Julii, jej badania i próby rozwiązania zagadki oraz przygody Romea, Giulietty i brata Laurentego. Muszę przyznać, że takie przeplatanie akcji wyszło autorce bardzo zgrabnie, w ogóle nie przeszkadzało w czytaniu. Autorka stworzyła ciekawą opowieść, gdzie akcja goni akcję, dzieje się bardzo dużo, a uwaga ciągle jest przykuta do treści. Bohaterów jest całkiem wielu i są bardzo różnorodni. Mamy i typowe czarne charaktery, i naiwne panienki, i tajemniczych mężczyzn, ale właściwie większość z głównych bohaterów charakteryzuje się tym, że po części daje się kierować uczuciom. Cała książka jest poprawna, mogłabym się czepiać drobiazgów, ale nie będę, bo czytałam z prawidłowym nastawieniem, czyli: chciałam przeczytać lekką książkę, która będzie ciekawa, wciągająca i zapewni mi dobrą rozrywkę. “Julia” wywiązała się więc znakomicie z moich oczekiwań. Dodatkowym plusem była możliwość poczytania o tym, jak według autorki (wiem, że bazuje na faktach, ale nie wiem w jakim stopniu) wyglądało życie w średniowiecznej Sienie. Jeżeli macie ochotę na czystą rozrywkę na całkiem fajnym poziomie – polecam!   By Agnieszka Tatera                                    Zamieszczone w Książki, Literatura współczesna, Z Kolejkowa, zagraniczna   6 