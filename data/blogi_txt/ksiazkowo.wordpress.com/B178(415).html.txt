lis 20 2011 “Zapomniałam, że Cię kocham” Gabrielle Zevin Wydawnictwo: Initium, 2011 Oprawa: miękka Liczba stron: 264 Moja ocena: 4,5/6 Ocena wciągnięcia: 4/6 *****  Naomi Porter spada ze schodów i traci… cztery lata. Nie pamięta praktycznie nic, co działo się odkąd miała dwanaście lat z hakiem. Wyobraźcie to sobie – utrata czterech lat musi być straszna, szczególnie w takim wieku. Bo przecież to czas, w którym tak naprawdę kształtuje się nasza osobowość, odbywa się powolna transformacja z dziecka, przez zbuntowanego nastolatka do – gdzieś tam na horyzoncie – młodego dorosłego. Tak wiele się dzieje. I nagle to tracisz, bach i nie ma czterech lat w Twoim życiorysie. Nie pamiętasz, że mieszkasz tylko z ojcem, nie pamiętasz, że matka założyła nową rodzinę, nie wiesz, że masz chłopaka i nie rozumiesz dlaczego kochasz tworzenie księgi pamiątkowej. Tak wiele niewiadomych, tak dużo do nauczenia się, do poznania. Naomi podchodzi do sprawy utraty części wspomnień z nastawieniem detektywa. Bada, sprawdza, poszukuje, stara się zrozumieć. Ale jakoś powoli wyłaniający się obraz nie znajduje jej akceptacji. Czy to ona liczy kalorie po każdym posiłku? Czy to ona chodzi z Ace’m dlatego, że jest popularny i przystojny? Czy to ona jest wrzodem na tyłku w stosunku do planów życiowych jej rodziców? Dziewczyna tego nie ogarnia do końca, więc znajduje sobie substytut, znak, że buduje swoje życie – zrywa z Ace’m i wiąże się z Jamesem, który to znalazł ją po wypadku, w którym straciła pamięć. Jest też jej najlepszy długoletni przyjaciel – Will. Opiekuje sie dziewczyną, stara się jej pomóc w adaptacji, przygotowuje dla niej składanki piosenek z różnych okazji, kryje ją przed ojcem, pomaga w różnoraki sposób. Jednak Naomi jest coraz bardziej zafascynowana Jamesem, a Will… nie jest jej już tak potrzebny, tak, jakby o nim zapominała. James jest fascynujący, destrukcyjny, trzeba się nim zajmować. Czy Naomi zdoła się obudzić zanim będzie za późno? Pierwsza książka tej autorki – “Gdzie indziej” – bardzo mi się podobało, świetny koncept, dobre wykonanie, ciekawa lektura. Dlatego z taką niecierpliwością czekałam na kolejną jej książkę. A ta sprawiła mi niespodziankę – pomysł jest zupełnie inny. “Zapomniałam, że Cie kocham” to podane w lekkim stosie studium rekonstruowania swej tożsamości, samookreślania się. I to wyszło autorce dobrze, szczególnie jeżeli bierzemy pod uwagę fakt, że książka jest tak naprawdę głównie kierowana do nastolatków. Jednakże miałam niejasne wrażenie, że “zbudowanie” siebie od nowa przyszło Naomi całkiem szybko i mało boleśnie, że wszystko skończyło się właściwie słodko. No, ale to jedyne czego się czepiam Generalnie czytało mi się ją dobrze i jestem bardzo ciekawa co też autorka wymyśli w przyszłości, bo te dwie książki, które czytałam, robią apetyt na więcej. © Agnieszka Tatera PS. Jednak o wiele bardziej trafny według mnie jest oryginalny tytuł “Memoirs of a Teenage Amnesiac”. No, ale jest też mniej wpadający w ucho i pamięć     By Agnieszka Tatera                                    Zamieszczone w Dziecięca / Młodzieżowa, Książki, Od Initium   10 