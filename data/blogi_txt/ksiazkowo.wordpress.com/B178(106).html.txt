wrz 1 2010 Wynik anielskiego konkursu! Jak zapewne pamiętacie, jakiś czas temu ogłosiłam konkurs, w którym do wygrania była książka “Zbieracz burz” tom 2. Oto nadszedł czas na jego rozwiązanie. Po długim namyśle, wybieraniu, zmienianiu zdania, ponownym wybieraniu doszło do tego, że na liście były cztery odpowiedzi i nie wyobrażałam sobie, że zdołam wybrać tylko jedną! Jednakże życie, to nie bajka i trzeba było w końcu zmusić się do wyboru tej jednej, jedynej wypowiedzi. I tak oto wygrywa wypowiedź: „Zbieracz burz” był zdecydowanie mroczniejszą opowieścią, niż „Siewca wiatru”. Wywołało to ogromne poruszenie wśród fanów anielskiej serii. Pani Kossakowska postanowiła wyciągnąć wnioski z zaistniałej sytuacji i porzucić te mroczne eksperymenty. Kolejna książka, której roboczy tytuł brzmi „Jak dobrze wstać, gdy skończyłem już ratować świat”, będzie opowiadała o dalszych losach Daimona. Akcja powieści toczyć się będzie w cichej i spokojnej polskiej wsi Bździągwy, gdzie Daimon zdecydował się osiedlić. Początkowo mogłoby się wydawać, iż Anioł Zagłady wreszcie przeszedł na zasłużoną emeryturę – nic bardziej mylnego. Pewnego dnia do wsi przyjeżdża zespół muzyczny „Wegetarianie – świecimy przykładem”. Daimon szybko orientuje się, że jest to tylko przykrywka. W rzeczywistości członkowie zespołu to niebezpieczne potwory, które obezwładniają przeciwnika swoim światłem odbitym, po czym torturują go do momentu, w którym nieszczęśnik przysięga już nigdy nie zjeść mięsa. Daimon, przerażony takim bestialstwem, będzie musiał rozprawić się z bandą szaleńców, którzy zagrażają jego sielskiej, anielskiej wsi. Jak więc widzicie, kolejna część anielskiej sagi będzie wpisywała się w tak popularny ostatnio gatunek komedii slapstickowej z elementami horroru. Autorką tej wypowiedzi jest Miranda! Proszę o kontakt na e-mail podany na blogu i przysłanie danych adresowych, na jakie zostanie wysłana książka. Gratuluję wygranej, a wszystkim dziękuję za udział w konkursie i tak ciekawe wypowiedzi! Zapraszam za jakiś czas do kolejnego konkursu z Fabryką Słów     By Agnieszka Tatera                                    Zamieszczone w Książki   1 