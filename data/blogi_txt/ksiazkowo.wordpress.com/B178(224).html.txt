mar 12 2011 “Skafander i motyl” Jean-Dominique Bauby Wydawnictwo: Słowo Obraz Terytoria, 2008 Oprawa: miękka Ilość stron: 148 Moja ocena: brak ****** Jak widzicie, ta książka nie ma oceny. Owszem, oceniłam ją na Biblionetce na 4,5, ale potem przyszła refleksja. Jak mogę ocenić książkę taką, jak ta? Ze względu na kunszt literacki? Język? Styl? Ale przecież to wszystko jest nieważne, bo ta książka, to książka-przesłanie, książka-gigant. Zarówno przez to, w jaki sposób powstawała, jak i przez kogo została napisana. Pewnie większość z Was czytała książkę lub widziała film, lub chociaż słyszała o jednym lub drugim. Jakie były Wasze wrażenia? Jean-Dominique Bauby był redaktorem naczelnym pisma o modzie - ”Elle”. Zamożny, popularny, cieszący się życiem. Jedna chwila  zmieniła wszystko – wypadek samochodowy przyczynił się do tego, że z pełnego życia mężczyzny zamienił się w pełną życia duszę i umysł zamknięte w sparaliżowanym ciele. Jego paraliż był prawie, że całkowity – mógł nienznacznie ruszać głową, mrugać lewą powieką i to wszystko!  Wyobraźcie sobie jego sytuację, pomyślcie, jak byście się wtedy czuli? Myślę, że mnie ogarnęłaby pewnie prędzej czy później depresja. Bo przecież dusza leciutko rwie się do życia, do lotu, jak motyl, a ciało jest skafandrem, który trzyma człowieka uwięzionego w łóżku. Skafander i motyl, niewola i wolność. Jean-Dominique po przeżyciu pierwszego szoku stara się wykorzystać maksymalnie każdą możliwość, by poczuć się tak, jak kiedyś. Czy to przez sny, wspomnienia i marzenia, jak i przez jak najczęstsze rozmowy z ludźmi go otaczającymi, rodziną, udzielanie wywiadów, czy też przez… pisanie książki! Tak, dobrze słyszycie, ten niemal zupełnie sparaliżowany człowiek jest autorem tejże książki. Razem z asystentami stworzyli ten tekst. Jak? Za pomocą specjalnego alfabetu (litery ułożone w kolejności od najczęściej do najrzadziej używanych w języku francuskim) – asystent czytał kolejno litery, a Jean-Dominique mrugał powieką przy literze, o którą mu chodziło! Tytaniczna, mozolna praca! Wprawiająca mnie w podziw i wręcz niedowierzanie… Opisał on w tej książce pokrótce swoje życie do czasu wypadku, pierwsze wspomnienia dotyczące czasu po przebudzeniu, rozwój relacji międzyludzkich od czasu wypadku, podsumował myśli, kłębiące się po głowie człowiekowi, któremu tak nagle i tak bardzo odmienia się życia. Otoczył się również wspomnieniami z przeszłości, jednak nie ucieka w nie totalnie, stara się ciągle widzieć przyszłość. Przyznam, że ta książka zrobiła na mnie niesamowite wrażenie i napełniła mą głowę przemyśleniami. Jak ja bym się zachowała? Jak zapewne zachowaliby się moi najbliżsi, przyjaciele? Czy odnalazłabym sens życia? Czy walczyłabym o to, by żyć jak najdłużej? Czy widziałabym swą duszę jako wolnego motyla, czy też raczej skupiłabym się na unieruchomionym ciele? Czy można taką relację rozgraniczyć? Jeżeli chcecie sprawdzić do czego zdolny jest duch ludzki – polecam Wam “Skafander i motyl”, niesamowitę opowieść o wyjątkowym człowieku!   By Agnieszka Tatera                                    Zamieszczone w Książki, Literatura współczesna, Z Kolejkowa, zagraniczna   10 