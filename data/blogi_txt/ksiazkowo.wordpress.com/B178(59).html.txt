sty 3 2010 “Ostatni wykład” Randy Pausch, Jeffrey Zaslow Wydawnictwo: Nowa Proza 2008 oprawa: twarda ilość stron: 290 moja ocena: 4   Długo zabierałam się recenzji tej książki. Głównie dlatego, że sama niezbyt jeszcze wiem, co o niej sądzić. Zaraz po przeczytaniu wystawiłam jej 5 na Biblionetce. Po jakimś czasie, gdy myślałam pierwszy raz o napisaniu mojej opinii na jej temat zmieniłam ocenę na 4,5. Dzisiaj z kolei, gdy w końcu zabrałam się za pisanie opinii, książka otrzymała ostatecznie 4. Czy to oznacza, że nie warto po nią sięgać? To zależy od tego, jakiej książki potrzebuje się w danym momencie i co do każdego z nas przemawia. Książka ta jest wynikiem zbiegów okoliczności. Życiowych zbiegów okoliczności. Randy Pausch, wykładowca informatyki na uniwersytecie  Carnegie Mellon, będąc w kwiecie wieku dowiaduje się, że umiera na raka trzustki. Zabiera się do walki, stosuje różne kombinacje leków, chemioterapię, jednak żadna terapia nie jest w stanie mu pomóc. Dostaje wyrok: maksymalnie pół roku życia. Randy jest szczęśliwym małżonkiem Jai oraz ojcem trójki małych dzieci. Nagle ma ich wszystkich osierocić, zniknąć z ich życia. To powoduje refleksje nad życiem i śmiercią. Do tego wszystkiego dostaje on propozycje wygłoszenia wykładu na swoim uniwersytecie. Wykładu nietypowego, bo z serii “Ostatni wykład”. Randy zadecydował, że wykład ma być również prezentem dla jego żony i dzieci, a dotyczyć będzie spełniania dziecięcych marzeń. Wykład został nagrany i opublikowany w internecie. Można go znaleźć TUTAJ. Cieszy się ciągle wielką popularnością. W związku z powyższą sytuacją i na fali zainteresowania wykładem Randy podjął decyzję o napisaniu książki – w oparciu o wykład, jednakże rozbudowującej jego myśli i przesłanie. Tak oto powstała książka “Ostatni wykład”, pisana w trakcie kilku ostatnich miesięcy życia Randy’ego. Nie jest to książka wybitna, nie jest to literatura “wysokich lotów”. Pisana jest prostym językiem, głosi proste prawdy. Mimo tego, że nie jest w żaden sposób podzielona, to mimo wszystko dla mnie jest ona jakby dwuczęściowa. Część pierwsza, to coś czego generalnie nie trawię, czyli coś à la poradnik. Randy dzieli się z nami jego przemyśleniami na temat tego jak żyć, postępować, spełniać marzenia, generalnie – jego filozofią życiową. Są to prawdy w stylu: pomagaj innym, a oni pomogą Tobie; nie narzekaj, tylko pracuj; realizuj marzenia z dzieciństwa; dawaj prezenty przyjaciołom. Generalnie, rzeczy, które znamy i o których słyszymy i czytamy tu i ówdzie od dłuższego czasu. Z tej całej “części poradnikowej” mą uwagę zwróciła tylko jedna rzecz – inny punkt spojrzenia na bariery pojawiające się w życiu. Może dlatego, że Randy był zdecydowanie Tygryskiem i wielkim optymistą, a ja jestem raczej realistko-pesymistką?   Chodzi mi konkretnie o to: (…) mury wznosi się nie bez powodu. Wyrastają nie po to, by nas powstrzymać. Wyrastają po to, by nam pokazać, jak bardzo czegoś pragniemy. Pomijając “poradnictwo”, reszta książki nawet mnie urzekła. Bardzo otwarcie (choć może to tylko zabieg marketingowy?) pisze on o swojej rodzinie, miłości do żony i dzieci, swym małżeństwie, o tym, jak wyobraża sobie ich życie po swojej śmierci, o tym, jak bardzo nie chce ich zostawiać. Okej, zgoda, może wychodzę na dziwaka. Ale jeśli wasz śmietnik albo taczka mają gdzieś wgniecenie, to przecież nie kupujecie nowego sprzętu. Może właśnie dlatego śmietnik i taczka nie są dla nas wyrazem statusu materialnego czy tożsamości – nie są komunikatem, który przekazujemy innym. Dla mnie i Jai nasze powgniatane samochody stały się pewnym symbolem w naszym małżeństwie. Nie wszystko wymaga naprawy. Szczególnie wzruszająco pisze o miłości do najbliższych. Prosto, bez wzniosłych metafor, jednakże z każdego słowa bije miłość do żony, dzieci, rodziców. Jestem skłonna uwierzyć, że naprawdę bardzo się kochali i wyobrażam sobie, jak trudne musi być ich życie po śmierci Randy’ego. A, co musiał czuć on, wiedząc, że tak nagle umiera zostawiając bliskich, to już przekracza moje wyobrażenie. Można o tym pisać wiele, jednakże przecież to ciągle tylko nasze przewidywania. Jak straszna musi być świadomość, że zostawiasz ukochane dzieci, które mają dopiero kilka lat i nie będą mogły dorastać w obecności swojego ojca… Zdaję sobie sprawę, że Chloe być może nie zachowa o mnie żadnych wspomnień. Jest za mała. Chcę jednak, by dorastała ze świadomością, że byłem pierwszym mężczyzną, który się w niej zakochał. Zawsze mi się wydawało, że więzi między ojcem i córką przypisuje się przesadne znaczenie. Ale teraz mogę was zapewnić, że jest jak najbardziej realna. Zdarza się, że Chloe spojrzy na mnie, a ja się dosłownie roztapiam.  Reasumując: część poradnikowa taka sobie, jak dla mnie nie jest zbyt potrzebna. Jednakże część emocjonalna, dotycząca jego relacji z najbliższymi, ich uczuć, opisy ich codziennego życia, jego szczerość i otwartość - to wszystko jednak mnie poruszyło. I dlatego właśnie nie żałuję, że przeczytałam “Ostatni wykład”.  By Agnieszka Tatera                                    Zamieszczone w Biografia/autobiografia/pamiętnik   1 