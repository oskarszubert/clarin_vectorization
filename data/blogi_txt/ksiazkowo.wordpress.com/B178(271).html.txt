maj 9 2011 “Dłoń pełna gwiazd” Rafik Schami Wydawnictwo: WAM, 2011. Oprawa: miękka ze skrzydełkami Liczba stron: 202 Moja ocena: 4,5/6 Ocena wciągnięcia: 4,5/6 ***** Damaszek, czas bliżej nieokreślony. Miasto dla większości z nas słabo znane i egzotyczne. Pełne ludzi, dźwięków, smaków i zapachów. Biedne, żyjące pod tyranią kolejnych rządów, które w krótkim czasie zostają obalone, a pojawiają się następne. Gdzie prawda jest tylko jedna – ta, którą uznaje władza. Gdzie media podają tylko wybrane informacje. W takim właśnie mieście dorasta czternastoletni syn piekarza. “Dłoń pełna gwiazd” to jego pamiętnik, dzięki któremu możemy poznać zarówno życie jego, jego rodziny i przyjaciół, jak również wydarzenia dziejące się w kraju. Chłopiec ma rozwinięty zmysł obserwacji połączony z lekko naiwnym podejściem do życia. Uwielbia pisać i pragnie zostać dziennikarzem. Jednakże jego ojciec postanawia, że syn przyda mu się w piekarni i zabiera chłopca ze szkoły. Ten jest zrozpaczony, jednakże dzięki mądremu wujkowi-przyjacielowi udaje mu się przeżyć kryzys, a nawet znaleźć sposób na znalezienie drogi, która może zaprowadzić go do spełnienia marzeń. Książka ta jest pełna bardzo ciekawych bohaterów, o których można byłoby stworzyć osobne opowieści. Oprócz głównego bohatera mamy jeszcze wujka Salima – niesamowitego gawędziarza i mądrego człowieka, przyjaciela i mentora Habiba, dziennikarza który pomaga mu rozwinąć skrzydła, przyjaciela z dzieciństwa Mahmuda, który stoi przy nim w dobrych i złych czasach, Nadię – dziewczynę z sąsiedztwa, która jest jego pierwszą miłością, czy wreszcie matkę chłopca, która nigdy na niego nie skarży ojcu, a wręcz pomaga mu spełniać marzenia i rozwijać związek z Nadią.  Rafik Schami stworzył książkę, która jest jakby baśniową opowieścią okraszoną sporą łyżką dziegciu. Oczami narratora widzimy zarówno cudowne chwile spędzone na rozmowach z Salimem czy całowaniu Nadii, jak i aresztowania, tortury bliskich chłopcu osób, ograniczanie wolności słówa, tyranię. Przez połączenie tych słodko-gorzkich chwil i dzięki pomocy przyjaciół udaje się mu rozwinąć skrzydła, jednak do końca nie wiemy, czy historia ta skończy się dobrze, czy źle… A Rafik Schami nam niczego nie ułatwia konstruując wielowarstwową, wielowątkową opowieść, pisaną barwnym językiem, pełną przekonujących bohaterów. Historię życia, miłości, mądrości, emocji, przemyśleń, zmian. Zapraszam Was do poznania tej lekko egzotycznej, odrobinę baśniowej powieści o życiu     By Agnieszka Tatera                                    Zamieszczone w kraje arabskie, Literatura współczesna, Od Amazonki, zagraniczna   6 