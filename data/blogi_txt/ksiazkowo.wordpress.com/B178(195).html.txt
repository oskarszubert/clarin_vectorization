sty 23 2011 „Księżniczka z lodu” Camilla Läckberg Wydawnictwo: Czarna Owca, 2009 Oprawa: miękka Ilość stron: 424 Moja ocena: 4,5/6 Ocena wciągnięcia: 4,5/6 ***** Erika Falck wraca do miasteczka w którym się wychowywała by uporządkować dom po nagłej śmierci jej rodziców. Idzie to jak po grudzie, przeszkadzają jej emocje, które wywołuje prawie każdy drobiazg. W trakcie jednego ze spacerów odkrywa ciało swojej przyjaciółki z dzieciństwa – podcięte żyły, leży w wannie, piec nie działa, więc ciało pokryte jest lodem – istna księżniczka z lodu. Prawda, że wygląda to na samobójstwo? Ale wcale nie jest to takie proste, jak by się mogło wydawać… Erika oczywiście angażuje się w prowadzenie śledztwa na własną rękę, trochę pomaga jednak swojemu znajomemu policjantowi Patrikowi Hedstromowi. Razem próbują wybadać rodzinę zmarłej, jej przyjaciół, poszukać wrogów, sprawdzić każdy ślad od dzieciństwa aż do śmierci. A jednocześnie nawiązuje się między nimi romans, który wydaje się prowadzić do zakochania, a kto wie co dalej? Zadziwiające, jak tak małe miasteczko może przez wiele lat ukrywać skrzętnie wiele różnych tajemnic. Pod wpływem prowadzonego przez powyższą parę śledztwa wychodzi na jaw wiele grzeszków i grzechów, jednakże nikt ciągle nie może wpaść na ostateczne wyjaśnienie sprawy, mają wrażenie, że krążą w kółko. Oczywiście, wszystko jednak do czasu, autorka funduje nam zakończenie pełne akcji. “Księżniczka z lodu” to połączenie kryminału z powieścią obyczajową oraz czytadłem. Trochę dziwna to kombinacja. Generalnie podobała mi się fabuła, tło obyczajowe też było całkiem fajne (chociaż daleko mu na przykład do tego, które stworzył Larsson). Bohaterowie jednak są w całkiej sporej mierze dosyć czarno-biali, mimo prób autorki, by wyglądało to bardziej zróżnicowanie. Podobało mi się włączenie do fabuły wątków dotyczących przemocy w rodzinie, wpływu dzieciństwa na przyszłość człowieka, różnorakich skrzywień psychicznych. Akcja jest wciągająca (aczkolwiek zdarzają się momenty przegadane), urozmaicona zwrotami, jak również “przerwami” w dochodzeniu, które to mocno frustrują bohaterów. Język jest prosty, nawet bardzo. I zastanawiam się, czy to styl autorki, czy zasługa tłumaczenia. Zastanawiam się tym bardziej, że całość sprawiła na mnie takie “kanciaste” wrażenie, brak subtelności, gładkości, trochę tak, jakby to było jako tako przetłumaczone, ale nie oszlifowane potem przez nikogo. Podobało mi się, nie powiem. Jednak czułam pewien niedosyt po zamknięciu książki, który nie wiem sama skąd wynikał. Może brakowało mi zamknięcia pewnych wątków (np. rodzinnego), czy pogłębienia charakterów głównych bohaterów? A może zwyczajnie spowodowała to taka potrójna kombinacja tematyczno-stylistyczna?   Jestem jednak ciekawa, jakie będą następne części, już niedługo trafi do mnie część druga, więc będę miała szansę się przekonać   Liczę na dalsze poprowadzenie (lub zamknięcie) części wątków, może “wygładzenie” całości. W każdym bądź razie autorka musiałaby nabroić, bym nie sięgnęła po pozostałe części   Polecam miłośnikom kryminałów w wersji “bez masakry piłą łańcuchową” ;), a także Skandynawii, oszczędnego języka oraz osobom otwartym na nowe kombinacje ***** W ciągu ostatniego roku przeczytałam przynajmniej kilka tzw. kryminałów skandynawskich. I ośmielę się stwierdzić, że mają one całkiem wiele cech wspólnych, na przykład: - bohaterowie żłopią hektolitry kawy, - wszyscy są liberalni, szczególnie w sferze seksualnej oraz doboru patnerów, - autorzy szczegółowo opisują, co bohaterowie w danym momencie robią, lubują się także w wymienianiu marek używanych produktów, - policjanci w większości to straszne fajtłapy, nie posiadają podstawowych umiejętności i mało co do nich dociera   - przeważnie jest zimno, ciemno, melancholijnie lub wprost depresyjnie, ale zawsze pieknie   Tylko jeden z czytanych przeze mnie krymianłów prezentował tamte tereny latem, - zbrodniarz (lub ktoś mu bliski) bardzo często był skrzywdzony w dzieciństwie i to ukształtowało całe jego życie. To na razie tyle, postaram się zapamiętać kolejne wnioski   Was też poproszę o dorzucanie swoich propozycji, a  może kiedyś zrobimy takie podsumowanie cech wspólnych kryminałów skandynawskich?   PS. Dziękuję wszystkim za wczorajszą dyskusję, zaskoczyliście mnie ilością i różnorodnością komentarzy   Zostawiłam Was samych na kilkanaście godzin, a dyskusja się potoczyła niesamowicie  By Agnieszka Tatera                                    Zamieszczone w Książki, Pożyczona, Sensacja / kryminał   14 