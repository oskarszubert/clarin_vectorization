mar 14 2011 „Dziewiąty Legion” Rosemary Sutcliff Wydawnictwo: Telbit, 2011 Oprawa: twarda Ilość stron: 283 Moja ocena: 4,5/6 Ocena wciągnięcia: 5/6 1 tom cyklu “Orzeł” ***** Marek Flawiusz Akwila, młody oficer rzymski, przybywa do Brytanii, by objąć pierwszy raz dowództwo w granicznym forcie. Pragnął przybyć na wyspę również z innego powodu. Przed wielu laty jego ojciec był dowódcą sławnego dziewiątego legionu – “Hispany”. Pewnego dnia zostali oni wysłani w dzikie tereny Brytanii i… zniknęli. Cztery tysiące żołnierzy przepadło bez śladu. A wraz z nimi ich złoty orzeł – symbol legionu, honoru, zwycięstw. Marek chce – na ile się tylko da – poznać prawdę na temat tych wydarzeń. Podczasu napadu na fort odnosi on wiele ran, które dyskwalifikują go z dalszej pracy w wojsku. Wyjeżdża do wuja, tam dochodzi powoli do pełni sił, ale jednocześnie nie może znaleźć sobie miejsca. Pewnego dnia – podczas walki gladiatorów – zauważa chłopaka, który walkę przegrywa, ale swoją postawą zwraca na siebie uwagę. Marek wykupuje niewolnika – Escę, czas powoduje, że są sobie coraz bliżsi, rodzi się przyjaźń. Młodzieńcom towarzyszy dodatkowo przyjaciółka Marka – Kottia oraz wilczek, który od dzieciństwa wychowywany był przez Marka i Escę. Jednakże nagle pojawia się w życiu Marka szansa na podróż, która ma na celu zbadanie losów osławionego dziewiątego legionu oraz odzyskanie orła, który w rękach barbarzyńców może stanowić symbol podżegania do buntu, a jednocześnie jego odzyskanie przyczyni się do odzyskania honoru ojca Marka – dowócy tegoż legionu. Razem z Escą przemierzają dziką północ, przedstawiając się jako okulista i jego pomocnik. Co się stało z legionem? Przeżyli, czy zostali wybici w pień? Czy uda im się odnaleźć orła? Czy w ogóle powrócą żywi? “Dziewiąty legion” to dobrze i wciągająco napisana książka dla młodzieży. Pełna jest przyjemnie stworzonych opisów, szczególnie Brytanii. Bohaterowie są dobrze skontruowani, chociaż na początku pomyślałam, że Marek, jak na osiemnastolatka zachowuje się bardzo dojrzale. A potem przypomniałam sobie, że to były przecież czasy rzymskie, gdzie kilkunastolatek to był dojrzały mężczyzna   Według mnie jest to książka bardzo dobrze wyprofilowana dla swojej grupy docelowej – bohaterowie mają ciekawe przygody, ale jednocześnie przeżywają wiele momentów, które “inicjują” ich dojrzałość – pierwsza praca, pierwsza miłość, pierwsze zadania życiowe, pierwsze obowiązki. A do tego książka ta jest pełna przekazów dotyczących różnorakich uczuć i wartości – przyjaźni, honoru, odpowiedzialności, prawdy itp. Podoba mi się fakt, że autorka pokazała, zarówno Rzymian, jak i lokalne plemiona brytyjskie w wyważony sposób. Nie mamy wizji filmów dotyczących tamtych czasów – lejącej się na prawo i lewo krwi, rzezi, seksu, tyraństwa. “Dziewiąty legion” to opis mieszania się kultur, formowania tożsamości, walki o niepodległość i wpływy. Oczywiście wszystko to ukazane jest na poziomie odpowiednim dla młodych czytelników. Uważam, że “Dziewiąty legion” to dobra książka o przyjaźni, poświęceniu i honorze. Może być wartościową odskocznią od wampirów, magii, przemocy i łatwizny. Nie ma się zresztą czemu dziwić, ponieważ Rosemary Sutcliff pisała swoje książki już jakiś czas temu, a dopiero teraz pojawiają się one na polskim rynku. Duży plus dla wydawnictwa za bardzo ładną okładkę oraz przyjemną szatę graficzną. Polecam wszytkim zainteresowanym tematyką ekspansji Rzymu w Brytanii, osobom lubiącym lekkie (ale nie głupie!) powieści historyczne (chociaż tutaj nie ma zalewu faktów związanych z historią, jest to opowieść skupiona na losach Marka) oraz opowieści o wadze przyjaźni. Ja z chęcią siegnę po pozostałe dwa tomy, które zresztą już czekają na półce   Trylogia ta reklamowana jest za pomocą teo filmiku:  A na podstawie książki “Dziewiąty legion” został wyprodukowany film, który w stanach miał premierę w lutym tego roku. Po obejrzeniu zapowiedzi obawiam się, że treść filmu nie do końca pokrywa się z treścią książki. Ale myślę, że i tak kiedyś obejrzę      By Agnieszka Tatera                                    Zamieszczone w Dziecięca / Młodzieżowa, historyczna, Książki, Od Wydawnictwa Telbit, Przygodowa   16 