lis 24 2011 “Krew na Placu Lalek” Krzysztof Kotowski Wydawnictwo: Prószyński i S-ka, 2011 Oprawa: miękka ze skrzydełkami Liczba stron: 406 Moja ocena: 3/6 Ocena wciągnięcia: 3/6 Seria “Asy kryminału” ***** Dawno nie miałam takiego problemu by napisać o książce, jak w przypadku tego krymiału Taki sam problem miałam (i ciągle zresztą mam) z jej ocenieniem, a także opisaniem moich wrażeń. Ale spróbuję… Maria Chorodecka budzi się w zrujnowanym pałacu, a koło niej stoi kilkuletnia dziewczynka z przerażeniem wypisanym na twarzy. Co tu robią? Maria poszukuje nastoletniej córki, która jakiś czas temu zaginęła. Idąc jej tropem trafiła do tego pałacu, w którym zabalowała z dwiema pijaczkami. Ale co tu robi mała? Maria postanawia iść z Justynką na posterunek, gdzie była wczoraj – w sprawie swojej córki. Liczy na to, że może dowie się czegoś nowego, a jak nie, to przynajmniej zostawi pod opieką policjantów Justynkę. Jednak okazuje się, że policjanci – mimo, że upłynął tylko jeden dzień – jej nie pamiętają. Mało tego – nikt ich nie pamięta! Maria decyduje się wracać do Warszawy, jednak gdy przyjeżdzają razem z Justynką pod blok, w którym Maria mieszka, to okazuje się, że w jej mieszkaniu od 10 lat mieszka ktoś inny. A żeby było jeszcze ciekawiej, okazuje się, że matka Marii twierdzi, że jej córka zmarła 2 dni po urodzeniu i nie ma prawa pojawić się przed nią. Maria zaczyna myśleć, że traci zmysły! O co w tym wszystkim chodzi? Dlaczego wszyscy zapominają o nich 2 minuty po spotkaniu? Historię Marii i Justynki poznajemy dzięki warszawskim policjantom, do których trafiła najpierw Maria, a potem jej pamiętnik. W miarę czytania przez nich jej zapisków dowiadujemy się coraz więcej na temat tego, co działo się z Marią. A jest to historia niesamowita. Jednakże w opowieści Justynki na temat tego, jak trafiła na Marię, policjanci wznajdują coś więcej – aferę kryminalną, w której główną rolę odgrywają zaginione dzieci. Okrutną, zakrojoną na dużą skalę. Mamy więc tutaj kilka wątków – wątek Marii i tego, co jej się przytrafiło, wątek poszukiwań Marii, a także ten, który dotyczy śledztwa związanego z dziećmi. I to wszystko się przeplata, narracja się zmienia – raz są to policjanci, raz jest to dziennik Marii.  Fabuła tej książki, a włąściwie pomysł na to, co przytrafiło się Marii, to jeden z najbardziej zakręconych i unikatowych pomysłów, jakie ostatnimi czasy widziałam. Naprawdę duże brawa dla autora za taką kreatywność! Jednakże, nie wiem sama czemu, czytanie tej książki mocno mnie wymęczyło. Dochodząc do połowy myślałam tylko o tym, co będzie na koniec i kiedy skończę. I za nic nie mogę dojść do tego skąd się taka postawa wzięła. Bo fabuła jest spójna, bohaterowie wiernie oddani, wydarzeń sporo, język nieskomplikowany, wszystko wskazuje na to, że powinno się ją czytać migiem i z przyjemnością. A ja się męczyłam. Może poziom abstrakcji tego pomysłu przerósł me możliwości? Może seria, w której książka została wydana, zasugerowała mi “typowy” kryminał? Nie wiem.  Polecam wielbicielom serii oraz tym, którzy lubią przeplatanie wiarygodnego z niewiarygodnym. © Agnieszka Tatera    By Agnieszka Tatera                                    Zamieszczone w Książki, Od Prószyńskiego, Sensacja / kryminał   9 