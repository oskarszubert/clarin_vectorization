sty 9 2012 “Córka dymu i kości” – Laini Taylor Wydawnictwo: Amber, 2012 Oprawa: miękka ze skrzydełkami Liczba stron: 398 Moja ocena: 5,5/6 Ocena wciągnięcia: 6/6 ***** Premiera 18 stycznia! Ta książka była dla mnie niespodzianką, i to podwójną! Po pierwsze – otrzymałam ją niespodziewanie, po drugie – spodziewałam się czegoś innego, niż dostałam. Karou. To słowo w języku chimer oznacza nadzieję. Ale Karou to przecież tylko lekko ekscentryczna nastolatka z włosami koloru lapis lazuli i skórze pełnej tatuaży oraz blizn. Oraz ze szkicownikami pełnymi rysunków osobliwych stworzeń. Dziwna Karou, tak o niej myślą inni ludzie, z wyjątkiem jej najbliższej przyjaciółki – Zuzanny. A kim tak naprawdę jest Karou? Dziewczyna sama nie wie kim jest, skąd pochodzi, kim są jej rodzice. Jedyne, co wie, to fakt, że wychowywał ją Brimstone na zapleczu swego sklepu. A kim on jest? Dilerem marzeń produkującym talizmany, dzięki którym można spełniać swe pragnienia – od sprowadzenia świądu na narzucającego się byłego chłopaka, przez wieczną zmianę koloru włosów aż do umiejętności latania czy mówienia w języku serafinów. Brzmi dziwnie? To tylko jeszcze dorzucę to, że Brimstone jest chimerą, tak samo, jak wszyscy jego współpracownicy. Reasumując: ludzkie dziecko wychowywane przez chimery, ludzka nastolatka chodząca do liceum plastycznego, ale także podróżująca po całym świecie na zlecenia Brimstone’a, używając do tych podróży portalu umieszczonego w jego sklepie i spotykajac się z najgorszymi indiwiduami, by tylko dostarczyć Brimstone’owi… zęby. Obojętnie czy ludzkie, czy zwierzęce, on potrzebuje zębów. Karou nie wie do czego są mu potrzebne, tak samo, jak nie wie właściwie nic na temat swojego życia przed pojawieniem się w sklepie chimer czy na temat swojej rodziny. A na dodatek na wszystkich przejściach, którymi można dotrzeć do sklepu pojawiają się stopniowo wypalone znaki dłoni, których nie daje się usunąć. Cóż one oznaczają? Dlaczego zostają wypalane przez serafinów? Dlaczego jeden z nich próbuje zabić Karou? Spodziewałam się przeczytać typowy paranormal, niezły, ale bez zaskoczeń. Co dostałam? Paranormal, jednak o wiele lepszy niż większość z tego typu książek, które czytałam! Bardzo dużym plusem jest umiejscowienie akcji. Naprawdę mało książek dla młodzieży i młodych dorosłych umiejscowionych jest w Pradze, a przynajmniej takie mam nieodparte wrażenie. A miasto to jest bardzo klimatyczne, co autorka sprawnie opisała też w swojej książce. Przypomniała mi zresztą moją pierwszą podróż zagraniczną, której celem było właśnie to miasto. No i uwiodła opisem knajpki ukrytej w byłych celach mnichów, ponoć otrutych przez kucharza, która to restauracja nazywała się “Zatruta kuchnia” i pełna była trumien, a daniem popisowym był sławny gulasz. Ciekawe, czy to miejsce faktycznie istnieje… Największy plus tej książki to jednak chimery i serafinowie oraz ich światy. O ile anioły spotykamy w książkach w wielu różnych wersjach (chociaż w takiej jeszcze nie miałam okazji ich poznać), to już chimery pojawiają się w nich o wiele rzadziej. A Laini Taylor dopracowała bohaterów, są zróżnicowani, wiarygodni, każdy z nich ma swoje szczególne cechy charakteru, wyglądu etc. Światy tych dwóch grup stworzeń są arcyciekawe i dla mnie wielką frajdą było czytanie np. o balach chimer czy mędrcach serafinów. Sam pomysł konfliktu między nimi oraz zakazanej miłości jest już mniej unikatowy, ale jednak ciągle bardzo ciekawy. Połączenie Pragi z tymi dwoma światami i zamieszkającymi je dziwnymi stworami spowodowało u mnie zachwyt, czytałam “Córkę dymu i kości” z wielką przyjemnością, wręcz pożerałam. Jedynym minusem jest zbyt słodki napad miłości między Karou a Akivą, ale jednak autorka zdołała powstrzymać się od przesłodzenia, nie poszła w banał. Dorobiła do historii ich miłości niesamowite tło, przyznaję, że sama mocno zastanawiałam się skąd ta nagła i nieodparta pasja, jak autorka to wszystko wyjaśni, a Taylor zdołała mnie po części zaskoczyć przyjętym rozwiązaniem. Niezmiernie podobała mi się ta książka, zapewniła godziny spędzone w fascynującym świecie Karou. Już nie mogę się doczekać kontynuacji, mam nadzieję, że się autorka szybko uwinie, a Wydawnictwo Amber wyda kolejny tom. Bo chcę wrócić do świata chimer i serafinów… © Agnieszka Tatera   By Agnieszka Tatera                                    Zamieszczone w Fantastyka, Fantasy, Książki, Od Wydawnictwa Amber    Tagged chimery, Praga, serafin   19 