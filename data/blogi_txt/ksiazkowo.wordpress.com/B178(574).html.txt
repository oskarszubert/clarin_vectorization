wrz 19 2012 Małgorzata Gutowska-Adamczyk rozmawia z czytelniczkami Cukierni pod Amorem – praca zbiorowa Wydawnictwo: Wydawnictwo Naukowe PWN, 2012 Oprawa: miękka Liczba stron: 368 ***** Wybaczcie, dzisiaj nie będę oceniać. Nie jestem w stanie tej książki ocenić, bo ona dla mnie książką nie jest. Gdybym miała patrzeć na nią jako książkę, to musiałabym pisać o warsztacie, fabule, stylu, narracji etc., a to nie ma w jej przypadku sensu. To jest zapis spotkania znajomych, czyta się ją, jakby się siedziało obok tych kobiet i słuchało ich rozmowy. Małgorzata Gutowska-Adamczyk zaprosiła do rozmowy pięć czytelniczek jej trylogii – „Cukierni pod Amorem”. Panie wydały mi się bardzo do siebie podobne – wszystkie dojrzałe, pochodzące z dużych miast, posiadające rodziny, uważające swe życie rodzinne za skarb, ceniące pracę, ale nie za każdą cenę etc. Nawet w momentach, gdy teoretycznie różnią się poglądowo, to jest to jakoś słabo zauważalne, tak jakby dana osoba cicho wyrażała zdanie i odsuwała temat na bok. Zabrakło mi tutaj trochę większego zróżnicowania – gdzie młode kobiety, np. studentki, gdzie osoby stare, gdzie single czy osoby ze wsi. Wiem, koncepcja jest taka, że rozmawia kilka osób, ale zapewne skład można było trochę „doszlifować”. Panie rozmawiają na wiele różnych tematów – od życia (ogólnie) zaczynając, przez przyjaciół, rodzinę, dzieci, relacje międzyludzkie, pracę, politykę, Polskę, religię, jedzenie, aż do wspomnień z dzieciństwa włącznie. Bardzo szerokie spektrum tematów daje nam szansę na poznanie poglądów wszystkich pań i to jest chyba głównym celem książki, bo innego – wyraźnie zaznaczonego celu – nie zauważyłam w trakcie czytania. Czytając, wiele razy – siłą rzeczy, przecież czytam o poglądach i doświadczeniach – łapałam się na tym, że myślałam, że się z czymś zgadzam lub coś odrzucam. I chociaż z wieloma poglądami się zgadzam, to jednak część mnie poruszyła i to negatywnie. Może źle to odebrałam, ale miałam wrażenie, że rozmówczynie mają niskie zdanie na temat singli i tak naprawdę uważają, że każda osoba powinna mieć rodzinę, dzieci. Oczywiście, to ich prawo, jednakże warto pomyśleć też o tym, że nie każdy jest samotny z wyboru. Było jeszcze kilka tematów, które też mnie zaskoczyły, ale wolę zostawić Wam możliwość zapoznania się samodzielnie z książką i samodzielnego odkrycia tego, jak ją przeżyjecie. Arcyprzyjemne było dla mnie lepsze poznanie blogowej koleżanki – Kasi.eire, którą przecież wirtualnie znam od lat, a w tym roku miałam okazję spotkać ją oko w oko (szkoda tylko, że tak króciutko!). Kasiu – jesteś niesamowicie pozytywną, ciepłą i pięknie postrzegającą życie osobą   Drugą przyjemnością było dla mnie czytanie o poglądach Marty Orzeszyny, o której przez kilka miesięcy zdarzyło mi się wiele słyszeć, a którą przelotem spotkałam tylko na Targach Książki w Warszawie. Frajdę sprawił mi także wywiad z Małgorzatą Gutowską-Adamczyk, który został umieszczony na końcu książki. Ach, jeszcze rzecz, która mi przeszkadzała – nie wiem czy to zabieg wydawcy, czy decyzja autorek, w każdym razie część zdań została wyjęta z tekstu, pogrubiona i powiększona, czasem wręcz na pół strony. Dla mnie był to zabieg, który zbytnio przypominał mi poradniki, książki Coelho czy też „Sekret”, co sprawiało, że automatycznie nieufnie podchodziłam do takich zdań, bo czułam, że to „prawda objawiona” No, to wygadałam się i ja. Wprawdzie nie na tematy poruszane w książce, ale o wrażeniach, których mi to spotkanie sześciu pań dostarczyło   ©     By Agnieszka Tatera                                    Zamieszczone w Książki, Literatura współczesna, Od autora, polska    Tagged cukiernia pod amorem, książka, małgorzata gutowska- adamczyk   11 