lip 10 2011 Me, myself and I Prawie miesiąc upłynął od momentu, w którym Zacofany w lekturze zaprosił mnie do udziału w pewnej zabawie. Jako, że jestem – tak, jak Zacofany – łańcuszkofobem, to pewnie niezbyt chętnie zabrałabym się za opracowywanie odpowiedzi, ale zaproszenia od Chrześniaka odmówić nie można   Mam się z Wami podzielić ciekawostkami na mój temat. Spróbujmy! 1. Jako pięciolatka prawie utonęłam, gdy zapragnęłam późną jesienią sprawdzić, czy dwumilimetrowej grubości lód na stawie zdoła wytrzymać mój ciężar. To, że żyję zawdzięczam mojemu ukochanemu dziadkowi oraz modzie na rękawiczki “na sznurku”. Dziadek zdołał chwycić rękawiczkę, sznurek wytrzymał sekundę czy dwie, co pozwoliło mu chwycić mnie za kurtkę. A potem biegiem ze mną na rękach do domu, żebym przypadkiem zapalenia płuc nie dostała. I jak tu nie uwielbiać takiego dziadka? Był on moim ukochanym przedstawicielem tej generacji mojej rodziny   2. Całe życie (z kilkumiesięczną przerwą) mieszkam na wsi i bardzo to sobie chwalę. Nie są mi potrzebne do życia dyskoteki, kluby, galerie itp. miejsca, więc nie czuję braków. Tym bardziej, że od 11 lat mieszkam w dużej wsi, z której mam bardzo dobre połączenia do dużego miasta i mogę korzystać z osiągnięć cywilizacji, kiedy mam na to ochotę. Uwielbiam wieś za spokój, zieleń dookoła, naturę na wyciągnięcie ręki, śpiewające ptaki, ogródek z pysznymi warzywami i owocami, to, że ludzie sobie potrafią pomagać. Jeżeli tylko będę mogła, to chcę mieszkać na wsi całe życie. 3. Jak znany niektórym Palbo ja również jestem magistrem europeistyki   W odróżnieniu od niego moja praca magisterska dotyczyła rozwoju dużych miast Polski po wejściu do Unii Europejskiej. Jako, że było to krótko przed akcesją, to praca miała cechy wizjonerskiej   4. Oficjalnie stwierdzam, że jestem uzależniona od internetu oraz słodyczy. Nie jest mi z tym jakoś bardzo źle   No, czasami napada mnie opcja “muszę się poodchudzać”, ale żyje krótko   Latem natomiast mogłabym żyć na lodach, truskawkach, czereśniach, malinach, dojrzałym agreście, morelach, brzoskiniach, pomidorach, papryce etc. Uwielbiam praktycznie wszystkie warzywa i owoce, z małymi wyjątkami. 5. Jak już jesteśmy przy jedzeniu – bardzo lubię dobre potrawy. Nie cierpię tłuszczu, szczególnie tego białego, obwisłego, wstrętnego czegoś. Wystarczy sam zapach smalcu, bym się niedobrze poczuła. Uwielbiam potrawy z dużą ilością warzyw. Uwielbiam curry! 6. Od 2005 roku zajmuje się mocno nietypową pracą – prowadzę szkolenia dla młodzieży. Głównie w ramach programu Młodzież w działaniu. Rzadko kiedy tłumaczę, co robię, bo jak zaczynam mówić o prowadzeniu szkoleń na tematy takie, jak: aktywne obywatelstwo młodzieży i udział w życiu publicznym, prawa człowieka, zróżnicowanie kulturowe, to 99% słuchaczy robi wielkie oczy ze znakiem zapytania na środku i zmienia temat Piszę też aplikacje o granty, w ramach których takie szkolenia są robione. Bardzo lubię to, co robię, jednak jest to praca bardzo niestabilna, więc rozmyślam nad zmianą specjalizacji. 7. Straszliwie boję się śmierci, jest to lęk dziki, nieujarzmiony, wręcz niewyobrażalny. Reaguję paniką na myśl o śmierci własnej i najbliższych. Generalnie w części życiowych spraw jestem tchórzem i panikarą, a w części odważną babeczką. Dziwna kombinacja. 8. Założyłam ten blog prawie 2 lata temu, a zainspirowała mnie do tego Kalio, za co cześć jej i chwała   Od tej pory sama zainspirowałam ponoć kilka osób do tego samego. Uwielbiam mój blog, traktuję to jak wirtualne “dziecko”, dbam o niego, chucham i dmucham   9. Uwielbiam robić zdjęcia. Mało rzeczy sprawia mi taką radość, jak dobrze uchwycony kadr, przejmujące złapanie chwili. Chciałabym móc podróżować i robić zdjęcia. 10. O tym pewnie część osób wie, ale może znajdzie się kilkoro nowych czytelników: w ubiegłym roku przez 8 miesięcy byłam w Macedonii w ramach tzw. Wolontariatu Europejskiego. Pracowałam w stowarzyszeniu zajmującym się młodzieżą. Była to dla mnie cenna lekcja o sobie samej i o życiu w ogóle. A od wyjazdu mam nową misję: promować Macedonię i całe Bałkany, to przepiękny region, mało jeszcze zniszczony cywilizacją (bo biedny i ich nie stać ;p), z przepysznym jedzeniem, widokami jak z bajki, ludźmi lubiącymi obcokrajowców. 11. Jestem niezmiernie leniwą osobą, która jednak jak ma napady aktywności, to potrafi zrobić 150 rzeczy, które inni będa robili przez 3 tygodnie   Nie miałabym jednak nic przeciwko bogatemu mężowi, dzięki któremu ja mogłabym być kurą domową, ewentualnie leżeć, pachnieć i czytać książki   Po tylu latach pracy “bezszefowej”, gdy pomyślę teraz o pracy w biurze, to mi trochę słabo. No, ale to mnie docelowo czeka. 12. Uwielbiam lotniska! Kocham latać (mimo tego, że gdzieś tam w zakamarku czai się strach), strasznie lubię moment startu. Bardzo lubię też pociągi. A na ostatnim miejscu są autobusy – ciasne, klaustrofobiczne, nie można się wyprostować, unikam jak mogę. 13. Jak już pisałam – dzięki mojej pracy mam okazję podróżować. W trakcie ostatnich 8 lat zdołałam odwiedzić 24 kraje, z czego 22 europejskie i 2 w turystycznej części Afryki. Uwielbiam podróżować, być w nowych miejscach, niespiesznie i bez planu kręcić się po okolicy, poznawać nowych ludzi, smaki, zapachy, języki. W wielu krajach byłam więcej niż raz. Podróżowanie sprawia mi chyba najwięcej frajdy, zaraz po czytaniu. Chciałabym odwiedzić jak najwięcej miejsc, świat jest taki piękny.  14. Praktycznie co miesiąc jeżdżę na nasze regionalne spotkania biblionetkowe. Portal Biblionetka dał mi tak wiele, że trudno zliczyć   Świetne książki, ciekawe rezencje, cudownych znajomych, godziny przegadane o książkach, pożyczki książkowe, różnorakie wsparcie. Uwielbiam nasze spotkania, dają mi masę pozytywnej energii. I za to pozostanę na wieki wierna Biblionetce   To byłyby na tyle, strasznie się rozgadałam. Do zabawy zapraszam – jeśli macie ochotę – Kalio, Izusr, Wykredowaną i Hiliko. Nie pamiętam, czy brałyście już udział, czy nie, dacie mi znać jakby co     By Agnieszka Tatera                                    Zamieszczone w Książki, Przemyślenia i inne takie   19 