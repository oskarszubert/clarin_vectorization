wrz 13 2011 Podsumowanie miesiąca A właściwie dwóch – lipca i sierpnia. Tak szybko ucieka mi od kilku miesięczy czas, że nie mam jak robić tych podsumowań. No, ale znalazłam chwilę i voilà! Po raz kolejny wklejam ostrzeżenie: UWAGA! Mało kto może i chce tyle czasu spędzać na czytaniu co ja, więc proszę nie robić porównań odnośnie ilości przeczytanych książek! Chociaż może nie powinnam, bo ostatnie dwa miesiące już tak nie powalają wynikami. Owszem, jest to sporo, przeważnie sporo więcej, niż może przeczytać większość z czytelników, ale nie są to już liczby bardzo wysokie. I w lipcu, i w sierpniu  przeczytałam po 15 książek. Co do kupowania, to niestety – po kilku dobrych miesiącach – w lipcu poległam i kupiłam kilka książek korzystając z promocji na Merlinie oraz na jednym z blogów. A i w sierpniu się skusiłam, zrobiłam zakupy na Allegro i w Dedalusie. Uch, jednak dobrze jest powstrzymywać się od kupowania, wtedy każdy kolejny tydzień dodaje motywacji. A jak już się zacznie kupować, to potem leeeci jak lawina   W ubiegłych dwóch miesiącach przeczytałam: - 27 książek recenzyjnych, - 2 książki własne nierecenzyjne, - 1 książkę z biblioteki. Najpierw pomyślałam, że to porażka jakaś. Ale potem przyszła refleksja: miałam sporo pracy, dużo wyjazdów, to i czytałam głównie recenzyjne, żeby sobie nie robić zaległości. Tak też będzie i we wrześniu, ale od października powinnam wrócić do normy czytelniczej   Kontynuując statystyki: w lipcu średnia ocena przeczytanych książek wynosiła 4,8. Za to w sierpniu spadła już do 4,5. Ciekawe, jak będzie dalej! Lipiec zaowocował 4583 przeczytanymi stronami, a w sierpniu pochłonęłam 4423 strony. Średnio daje to 305 i 295 stron, więc książki nie powalały objętością. Odkrycia dwóch miesięcy? Jedyną szóstkę w trakcie tych 60 dni otrzymała książka “Saga Sigrun” Elżbiety Cherezińskiej. Cudowna książka! Konsekwentnie najlepiej oceniałam też (na 5,5) 4 kolejne tomy cyklu “Królowie przeklęci” Druona, czyli książki: “Zamordowana królowa”, “Trucizna królewska”, “Prawo mężczyzn” oraz “Wilczyca z Francji”.  Poza nimi na podium stanęły w ciągu tych dwóch miesięcy jeszcze tylko “Świadek” Ilji Mitrofanowa oraz “Biała gorączka” Jacka Hugo- Badera. Gnioty dwóch miesięcy? Głównie jeden gniot: “Fałszywa miłość” Heidi Hassenmuller. Jakież ja przeżyłam wielkie rozczarowanie tą książką! W porównaniu z “Dobranoc, słonko” to jest bardzo słaba książka. Podobnie (chociaż jednak mniej) rozczarowała mnie Amelie Nothomb książką “Podróż zimowa”. Ciekawa jestem wyników, jakie osiągnę w tym miesiącu. Zapowiada się mało czasu na czytanie – będę prowadziła 2 szkolenia wyjazdowe, pierwsze potrwa 10 dni, a drugie tydzień. A w tym czasie nie ma praktycznie chwili na czytanie. Pozostaje te kilka dni w domu i czas w podróży. Czytam więc teraz, kiedy tylko mogę.   By Agnieszka Tatera                                    Zamieszczone w Książki   10 