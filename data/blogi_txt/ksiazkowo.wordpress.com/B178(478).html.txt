lut 2 2012 “Kiki van Beethoven” Eric-Emmanuel Schmitt Wydawnictwo: Znak, 2011 Oprawa: twarda Liczba stron: 146 Moja ocena: 4/6 Ocena wciągnięcia: 4/6 ***** O ileż łatwiej byłoby mi ocenić tę książkę, gdyby podzielić ją na dwie osobne! Trudno mi złożyć te dwa teksty w całość, mimo tego, że obydwa dotyczą tego jakże znanego kompozytora. Ale przejdźmy do rzeczy! Pierwsza część książki to tekst pod tym samym tytułem, co książka. Fascynujący, uroczy tekst o Kiki i jej przyjaciółkach. Tytułowa Kiki pewnego dnia kupuje maskę Beethovena i stwierdza, że już nie słyszy żadnej melodii gdy na nią patrzy, gdzieś zapodziała się ta magia dźwięków, która towarzyszyła jej w młodości! Zdesperowana spotyka się z przyjaciółkami, prosi, by one spróbowały i okazuje się, że i one utraciły tę zdolność słyszenia utworów kompozytora gdy patrzą na jego maskę. Przygnębione kobiety starają się dojść do tego, co się stało z nimi i ich życiem, że straciły tę cudowną umiejętność. Prowadzi to do rozrachunku z przeszłością, do stawiania sobie trudnych pytań i podejmowania decyzji, których jeszcze niedawno starały się unikać. I tak powoli, stopniowo każda zmienia coś w swoim życiu. Do czego je to doprowadzi? Czy usłyszą znowu muzykę Beethovena? Schmitt stworzył w tej krótkiej opowieści galerię bardzo ciekawych postaci! Bardzo spodobały mi się wszystkie bohaterki – zwariowane starsze panie, jak i bohaterowie drugoplanowi, np. brat Kiki czy młodzieniec, którego spotyka ona kilka razy w parku, gdzie próbuje słuchać utworów Beethovena z przenośnego odtwarzacza. Autor każdą z postaci obdarzył charakterkiem, cechami szczególnymi, zaletami i słabostkami, komponując to w taki sposób, że czyta się ich istorię niezmiernie przyjemnie. To jest Schmitt w bardzo dobrej formie… Druga część tej książki to z kolei felieton, w skład którego wchodzą osobiste przemyślenia autora związane z tym kompozytorem. Wspomnienia, refleksje związane z różnymi utworami, nawiązania do społeczeństwa, kultury etc. Tekst jest obszerny, momentami wchodzący w bardziej szczegółowe dociekania autora, w filozofowanie dotyczące życia. Niestety, dla mnie jest on zwyczajnie o wiele mniej interesujący od powieści Schmitta. O ile powieści bardzo lubię, to ten tekst był nudny i mimo tego, że Beethovena lubię (może nie znam bardzo dogłębnie jego utworów, ale te, które znam lubię), to jednak nie na tyle, by wchodzić w związku z nimi na poziom wręcz metafizyczny. Podsumowując: Kiki van Beethoven – bardzo na tak, felieton osobisty Scmitta – niekoniecznie. Przez takie właśnie połączenie jest to książka raczej dla fanów autora, a nie dla osób zaczynających swoją z nim przygodę. © Agnieszka Tatera   By Agnieszka Tatera                                    Zamieszczone w Książki, Literatura współczesna, Od Wydawnictwa Znak, zagraniczna   7 