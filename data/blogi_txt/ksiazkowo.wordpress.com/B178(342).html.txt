sie 18 2011 “Rio Bar” – Ivana Sajko Wydawnictwo: WAB, 2011 Oprawa: miękka ze skrzydełkami Liczba stron: 160 Moja ocena: 4/6 Ocena wciągnięcia: 4/6 ***** Suknia ślubna, taniec, uśmiech, drużbowie, szczęście. I nagle BUM! Tańczący przed momentem drużbowie leżą, jak rozrzucone lalki dookoła, nigdy już nie zatańczą. A gdzież to pan młody, ach gdzie? Tym oto mocnym wejściem zostajemy wręcz wrzuceni w świat, który ukazuje autorka. Wrzuceni prosto na głęboką wodę, między bomby, ostrzały, morderstwa z zimną krwią, wygnania. To lata dziewięćdziesiąte, czas słynnych walk między Chorwatami a Serbami z Republiki Serbskiej Krajiny.  Czas w którym kobiety tracą najbliższych, przeżywają tragedie, gubią życie… “Rio  Bar” to książka właśnie o kobietach, o świecie, o wojnie widzianej oczami kobiet. Tutaj nie poczytamy o ruchach wojsk czy typach broni, za to będziemy aż do bólu przytłoczeni wpływem wojny na życie przeciętnej osoby. Narratorki są trzy. A może właściwie jedna. Styl narracji jest zaplątany, gwałtowny, przeskakujący z wydarzenia na wydarzenie, co nie pomaga w podjęciu ostatecznej decyzji. Wszystkie je łączy jednak Rio Bar, bar, który mógłby być w każdym z miast. To w nim opowiadają nam tę gorzką, ociekającą emocjami relację. Opowieść o tym, jak traci się bliskich, dom, życie, o tym jak to jest, gdy na Twoich oczach rozpada się świat. Gdzie człowiek nienawidzi człowieka, gdzie za każdym rogiem może czychać niebezpieczeństwo. Bohaterka jest wściekła, rozgoryczona, nie potrafi się odnaleźć w świecie wojny i powojennym. Straciła wszystko, co miała, nikt nie zapewnia jej jakiejkolwiek pomocy. Wojna zniszczyła jej świat, wygrała. A (tym razem) bohaterki nie potrafią się odnaleźć w życiu po wojnie, żyją, a jakby nie żyły, prowadzą jakby sztuczny byt. Jest to książka właściwie afabularna. Można powiedzieć, że jej fabułą jest wojna, życie i śmierć, jednakże nie posiada fabuły w typowym tego słowa znaczeniu. Składa się jakby ze strzępków wrażeń, kawałków relacji, urywki z życia wybranych osób, a to wszystko kipi uczuciami. Panna młoda w sukni ślubnej próbuje przeżyć, wytrwać w bólu, zacząć żyć na nowo. Czy jest to jednak możliwe? Przyznam, że ta afabularność męczyła mnie przy czytaniu. Jest to jednak książka ważna, dla mnie szczególnie, jako, że związana jestem z regionem Bałkan dosyć mocno, jak część z Was wie, mieszkałam tam nawet przez kilka miesięcy. I wiem tyle – to, co działo się tam w ciągu ostatnich kilkudziesięciu lat jest dla mnie niezrozumiałe. Początki tych konfliktów tkwią gdzieś w zamierzchłych czasach, nawarstwiało się przez lata i jeszcze niezbyt szybko ugaśnie ten pożar, który tak na dobre tkwi jeszcze delikatnie w sercach części mieszkańców. Straszne przeżycia, które zostały wykrzyczane w tej książce, były losem wielu, wielu osób. “Rio Bar” to książka, której nie da się przeczytać dla przyjemności, od tak, czyta się ją dla jej ważności, treści, eksplozji uczuć, czyta się powoli, po kawałeczku. Nie dziwię się, że “Rio Bar” – debiut autorki – został nagrodzony tytułem najlepszej chorwackiej powieści roku. Jest to pozycja godna zainteresowania dla osób zainteresowanych historią najnowszą naszego kontynentu. Tym bardziej, że wydarzenia dziejące się w książce zostały opatrzone przypisami wyjaśniającymi osobom niezorientowanym w temacie, co się działo, gdzie, dlaczego etc. Ta książka, to książka-cierpienie, książka- ból, książka-kobieta, ale wygrywa i tak wojna…   By Agnieszka Tatera                                    Zamieszczone w Książki   5 