sie 31 2011 “Imperium wampirów” Clay i Susan Griffith Wydawnictwo: Amber, 2011 Oprawa: miękka Liczba stron: 342 Moja ocena: 5,5/6 Ocena wciągnięcia: 5,5/6 ***** Gdy tylko zobaczyłam zapowiedź tej książki, to postanowiłam, że muszę ją przeczytać. Dorwałam, przeczytałam i powiem tyle: ooo jaaa! Po tej jakże merytorycznej wypowiedzi już przybliżam Wam moje wrażenia z lektury   Rok 2020. Wolni ludzie żyją właściwie tylko w Cesarstwie Ekwatorii (Egipt i okolice) oraz Republice Amerykańskiej (która jednak nie pokrywa się z USA, jest położona w regionach nieco cieplejszych). Wlaśnie ciepło pozwala ludziom żyć w miarę swobodnie, tworzyć państwa, uprawiać ziemię, rozwijać technikę i handel. Dlaczego ciepło? Bo w cieple gorzej żyje się wampirom. A to właśnie te stworzenia są od 150 lat panami świata. W 1870 roku ujawniły swe istnienie, urządziły Wielką Rzeź, w której zginęła większość populacji ludzkiej i od tej pory panują na większości ziem. A nie jest to panowanie dobrotliwe i przyjemne… W celu połączenia sił w walce z wampirami i zadania im ostatecznego ciosu, ekwatoriańska księżniczka Adele oraz władca Republiki Amerykańskiej – senator Clark – mają zostać sobie poślubieni, a dwa wielkie imperia mają stanąć razem przeciwko trzeciemu. Adele nie jest przekonana co do tego, czy chce poślubić Clarka, jednak zna swoje obowiązki i się im nie sprzeciwia. Kilka tygodni przed ślubem, razem z bratem i oddanym dowódcą reprezentacyjnej gwardii, rusza na objazd prowincji graniczących z imperium wampirów. Jednakże nagle zostają oni napadnięci przez olbrzymią watahę krwiopijców, którzy zabijają większość członków wyprawy, a księżniczkę uprowadzają. Do czego jest im ona potrzebna? Gdzie ją zabierają? Jaką rolę w jej losach odegra tajemniczy pogromca wampirów Greyfriar oraz następca tronu jednego z wampirzych klanów – Gareth? Jak potoczą się losy wampirów i ludzi? Kto zwycięży? Podbiła mnie ta książka, to pewne. Bardzo ciekawy świat – połączenie epoki wiktoriańskiej z rozwojem nauki, przeszłość zmieszana z nowymi wynalazkami. Wielką przyjemność sprawiło mi czytanie o tym, jak funkcjonują społeczeństwa ludzkie, jakimi udogodnieniami dysponują, jaką bronią, co jest dla nich ważne. Drugi wielki plus (wielki!), to wampiry. Nie są to żadne świecące pięknisie kochające ludzi. Wampiry w tej książce to stworzenia bardzo niebezpieczne, podłe, okrutne, bez grama współczucia, czy zasad moralnych. Ludzie są im potrzebni tylko jako pożywienie, ewentualnie jako głupia siła robocza, trzymają ich w stadach. Do tego mają różne cechy fizyczne, które były dla mnie całkiem nowe, autorka wzbogaciła ich aktualną wizję. Połączenie życia ludzkiego i wampirzego, przeplatanie ich losów, podróże dookoła Europy, wizje zniszczonych miast, zamków pełnych kości i śmierdzących trupów, wampiry wysysające swój posiłek do ostatniej kropli krwi – to wszystko zaserwują nam autorzy. Bardzo dobrze, że książkę napisali razem kobieta i mężczyzna. Mamy tutaj delikatny i bardzo fajnie opisany wątek miłosny (który zaczyna się tak naprawdę dopiero rozwijać pod koniec książki), mamy mnóstwo walk, bitew, sporo rozgrywek o władzę. I to wszystko jest zbalansowane, widać, że autorom dobrze się współpracuje, bo nie ma luk, jest spójnie i wciągająco. Nie jest to żaden słodki i mdły paranormal, to jest soczysta opowieść o walce ludzi i wampirów, okraszona tylko trochę wątkiem miłosnym. Autorom stawiam duży plus za świat, krwiste i okrutne wampiry, dobrze skonstruowanych bohaterów i balans miedzy pierwiastkiem żeńskim i męskim. Jest to teraz właściwie książka dla każdego. Wydawnictwu dziękuję za dobranie okładki, która odwzorowuje bohaterów oraz jest klimatyczna, lekko intrygująca. “Imperium wampirów” trafia na półkę z ulubionymi książkami z tego roku, ja już nie mogę się doczekać kolejnej części. Niestety wychodzi dopiero jesienią, a kiedy zawita do Polski? Polecam wszystkim osobom lubiącym wampiry umazane we krwi, ciekawe połączenie światów i fajnych bohaterów.   By Agnieszka Tatera                                    Zamieszczone w Fantastyka, Fantasy, Książki, Od Wydawnictwa Amber   12 