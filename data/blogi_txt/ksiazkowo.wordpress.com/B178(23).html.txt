paź 18 2009 “Cząstki elementarne” Michel Houellebecq Wydawnictwo: W.A.B. 2006 oprawa: miękka ilość stron: 364 moja ocena: 4   Mój umysł aktualnie pokonany jest w sporej części przez choróbsko, które się do mnie przyplątało. Ale postaram sie napisać kilka sensownych zdań. “Cząstki elementarne” dotarły do mych rąk dzięki znajomej biblionetkowej. Nastawiłam się – sama nie wiem dlaczego – głównie na książkę SF. Należy ona do tego gatunku, jednak tylko w małej części – przynajmniej według mnie. Nie będę streszczać fabuły, bo dosyć już jest w necie opisów tego, co się w książce dzieje. Skupię się tylko na moich odczuciach. Jak dla mnie jest to książka o szukaniu sensu w życiu, o tym, co ważne dla każdego z nas, co powoduje nami i naszym życiem. Książka o samotności, niemożności współżycia emocjonalnego z innymi ludźmi, książka o zagubieniu. Poszukiwanie sensu, boga, ludzi, uczuć, prawdy… Cały czas miałam poczucie, że bohaterowie (wszyscy) są jakimiś kalekami emocjonalnymi, nie potrafią komunikować się z innymi na poziomie najprostszych emocji, gdzieś zagubili podstawowe ludzkie odruchy. Jednakże w pewnym momencie zaczęłam zmieniać zdanie, aczkolwiek niepewnie. Bo jeżeli pierwsze zaangażowanie emocjonalne  u jednego z bohaterów kończy się dożywotnim pobytem w szpitalu psychiatrycznym, a u drugiego pracą nad nowym gatunkiem “ludzkim” i popełnieniem samobójstwa, to chyba jednak nie wszystko jest “w porządku”   Książka napisana jest bardzo sprawnie i zdecydowanie dobrze. Język jest suchy, czasami miałam wrażenie, że czytam dokument naukowy. Jednakże miała dla mnie dwa minusy. Nie lubię książek, podczas czytania których przez 80% czasu mam wrażenie, że jestem za głupia, by tą książkę czytać i na to nie zasługuję. Trochę miałam wrażenie, że pisana była “dla krytyków” (aczkolwiek może się mylę, bom zbyt głupia ). Drugi minus, to przeładowanie seksem, książka balansuje na granicy pornografii. Przydałoby się wyciąć minimum 1/5 scen erotycznych, wiele z nich tak naprawdę niczego nie wnosi do treści książki. Książka dobra, unikalna, jednakże bardzo depresyjna. Tyle mej opinii.   By Agnieszka Tatera                                    Zamieszczone w Literatura współczesna, zagraniczna   0 