sty 2 2012 Podsumowanie działalności bloga (2011) Moi stali czytelnicy wiedzą, że lubię statystyki   I tak, będzie trochę statystycznie, trochę refleksyjnie. WordPress jest pod tym względem świetny i sam robi i przysyła mi statystyki 1 stycznia, więc odpada mi różnorakie liczenie, mogę przejść do podsumowania. Dla przypomnienia przed momentem przeczytałam ubiegłoroczne podsumowanie i widzę trochę zmian. Przede wszystkim statystyki wejść na bloga. W ubiegłym roku blog zaliczył 37 000 unikalnych odwiedzin, a w tym roku już 120 000 tysięcy! Jestem w wielkim szoku, nie wiedziałam, że to będzie taka różnica, to jest przecież ponad 3 razy więcej! Jestem przeszczęśliwa, bo to oznacza, że lubicie mój blog, a to nie ukrywam, dodaje skrzydeł   W ubiegłym roku opublikowałam 137 notek, a w tym roku aż 270, czyli regularność pisania wzrasta. Chociaż nie ma się czemu dziwić, bo w 2010 roku byłam w Macedonii przez 8 miesięcy, a ten miałam wyjątkowo wolny. Większa ilość notek jest też zapewne jedną z przyczyn wzrostu statystyk wejść na bloga. Pojawiły się w tym roku 373 zdjęcia (w większość okładek), co daje właściwie zdjęcie dziennie. Rekord odwiedzin padł 4 grudnia z notką “Współpraca z wydawnictwami – część I: blogerzy”. Przeczytało ją 1008 osób. Najwięcej osób (poza oczywiście stałymi bywalcami ) trafia tutaj z następujących stron: facebook.com, lubimyczytac.pl, prowincjonalnenauczycielstwo.blogspot.com, nasze- czytanie.blogspot.com oraz blogger.com Fajnie, że sporo osób trafia tutaj przez zaprzyjaźnione blogi, ale jest ich mniej, niż w ubiegłym roku, co oznacza, że rolę “kierunkowskazu” przejmują portale i czytniki RSS. Oprócz tego, co powiedział mi WordPress chciałam też dodać coś od siebie… W tym roku zakończyłam współpracę z większością wydawnictw, portali i wszystkimi księgarniami. Dlaczego? Pisałam o tym w tej notce. Zwyczajnie było tego za dużo, zatęskniłam za swoimi książkami nierecenzyjnymi, bibliotekami i pożyczkami   Zostało mi 5 wydawnictw, z któymi współpracuję stale, docelowo zostaną maksymalnie 4. Oczywiście mam jakieś zlecenia od czasu do czasu od innych wydawnictw lub samych autorów, ale to są przeważnie pojedyncze książki. Jednak i te jednorazowe wyczyny zamierzam ograniczyć, nie wyeliminować zupełnie, ale ograniczyć. Mam jednak ciągle jeszcze książki od firm, ze współpracy z którymi zrezygnowałam w tym roku. Powolutku jednak je przeczytam i opiszę. W listopadzie zresztą zdołałam w końcu dojść do momentu, w którym czytam i książki własne, i biblioteczne, i pożyczone. A to znowu cieszy mnie niewymiernie! Bardzo się cieszę, że każdy miesiąc przynosi mi nową blogową znajomość czy kolejnego ciekawego bloga do poznania. Wielką frajdę sprawia mi też każda Wasza wizyta u mnie, każdy komentarz i każdy mail   A właśnie, ilość komentarzy chyba spada, co wynikać może z tego, że i ja sama coraz mniej komentuję u innych. Wybaczcie, ale jakoś nie jestem w stanie często napisać czegoś ciekawego na temat książki, której nie czytałam, szczególnie jeżeli jest to jej 5 recenzja w tym tygodniu, którą czytałam   A nie chcę na każdym blogu wklepywać formułki “(Nie) dla mnie”. Jednak wiernie bywam u sporego grona blogerów, tyle, że siedzę cicho. Staram się też poznawać nowe ciekawe blogi, chociaż robi się to coraz trudniejsze, bo ich liczba wzrasta błyskawicznie, co znowu skutkuje tym, że coraz trudniej jest wyłowić perełki. Uwielbiam mój czytnik RSS, bo on mi pozwala na zatrzymanie linków na zawsze i śledzenie notek. Wielką, niesamowitą tegoroczną przygodą był rozwój i organizowanie naszej pierwszej nagrody książkowej – Złotej Zakładki 2011. Roboty było mnóstwo, nerwów momentami jeszcze więcej, miałam chwile totalnego wkurzenia, zwątpienia, zniechęcenia, ale się udało! Chciałam tutaj bardzo podziękować ekipie, bez której nie dałabym rady dotrwać do końca, jesteście wielcy! Chciałam też podziękować Wam wszystkim za nominowanie, głosowanie, wspieranie dobrym słowem, pomoc w promocji. Mimo tego, że było tyle roboty, to i tak chcę rozwijać następną edycję, właśnie przygotowujemy forum pod dyskusję   A wszystkich zapraszam do obejrzenia filmu z uroczystości wręczenia nagród, który od dzisiaj możecie znależć TUTAJ. Pięknym przeżyciem okołoblogowym była też wizyta na Targach Książki w Katowicach i Krakowie, i spotkanie części z Was, ależ było  to cudne!   Bardzo liczę na to, że w tym roku uda się lepiej zorganizować spotkanie w Katowicach, może zarezerwować jakieś miejsce na solidne spotkanie, może zrobić osobną promocję. Liczę też na kolejne spotkania przy różnych okazjach. Na koniec powtórzę to, co napisałam rok temu: dzięki, że ze mną jesteście, że pozwalacie się poznawać coraz lepiej, dzięki za rozmowy w komentarzach i za uśmiech na mojej twarzy, który często wzbudzacie  PS. Ja od poniedziałku do niedzieli jestem “wyjechana”. Mam wprawdzie kilka notek do napisania, ale nie wiem ile znajdę na nie czasu w ferworze hazardu planszówkowo- karcianego, pogaduch i wędrówek     By Agnieszka Tatera                                    Zamieszczone w Książki, Podsumowanie   67 