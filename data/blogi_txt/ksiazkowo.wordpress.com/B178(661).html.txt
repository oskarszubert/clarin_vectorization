lut 9 2013 Blogerzy + dziennikarze = szczęśliwa przyszłość? Żeby nie było, że tylko pracuję, czytam i chodzę na imprezy Uczestniczę również w interesujących spotkaniach, takich, jak czwartkowa debata. 7 lutego, w kawiarni “PaństwoMiasto” zebrało się prawie sto osób by podyskutować na gorący – dla nas – temat, a mianowicie:  “Blogerzy i dziennikarze – czy powinny ich obowiązywać takie same zasady?”. Zaproszeni goście próbowali odpowiedzieć na wiele pytań, między innymi te:  Kto jest bardziej wiarygodny – dziennikarz czy bloger? Czy internetowy twórca powinien odpowiadać za opublikowane informacje na tych samych zasadach, co dziennikarz? Czy nowe media wyprą stare? A może połączą się w jedno uniwersalne źródło informacji?  Debatę moderował dziennikarz Forbes.pl i członek stowarzyszenia Projekt: Polska – Paweł Luty. Gośćmi zaproszonymi do dyskusji byli:  redaktor naczelny NaTemat.pl – Tomasz Machała, dziennikarz i bloger – Tomasz Jaroszek, bloger, właściciel serwisu antyweb.pl – Grzegorz Marczak, dziennikarz magazynu „Forbes”, prezes Oddziału Warszawskiego Stowarzyszenia Dziennikarzy Polskich – Grzegorz Cydejko.  Fot. Malwina Zosia Nowak Pamiętając o tym, że media coraz bardziej rozwijają się na poziomie internetowym, że niektóre gazety decydują się na to, by wydawać tylko wersję elektroniczną, zaniechując druku, a także biorąc pod uwagę coraz większą profesjonalizację, a jednocześnie komercjalizację blogów, to temat debaty wydawał mi się jeszcze bardziej interesujący. Udałam się więc – mimo śnieżycy i błota po kostki – na miejsce, by posłuchać tego, co się będzie działo. I co się okazało? Właściwie większość wypowiadających się, zgodziła się w jednej kwestii: różnice między prowadzeniem bloga a dziennikarstwem zacierają się coraz bardziej, więc obydwie grupy w podobny sposób muszą walczyć o swoją wiarygodność w oczach odbiorcy. Taka sytuacja będzie się pogłębiać wraz z rozwojem aktualnej sytuacji, gdy o wydarzeniach dookoła nas dowiadujemy się dzięki zaglądaniu do podrzuconych przez znajomych linków, częściowo nie sprawdzając nawet gdzie w ten sposób trafiamy. Coraz więcej młodych osób zwraca uwagę najpierw na temat, a potem na to, skąd się o nim dowiedziało. W tej sytuacji zarówno dziennikarz, jak i bloger będzie musiał tak samo wyrobić markę sobie i przedstawianej przez siebie informacji. Druga rzecz, która połączyła wypowiadających sie to, fakt, że światy te – dotychczas jednak dosyć mocno rozdzielone – powoli coraz bardziej się przenikają. Blogerzy zapraszani są do współpracy z mediami tradycyjnymi, dziennikarze zaczynają sami współpracować z blogerami, czy też wykorzystywać różnorodność oferowaną przez nowoczesne media. Przyszłość więc będzie wymagała pewnej współpracy między tymi dwiema grupami. I tu właśnie powraca znowu kwestia wiarygodności. Kto jest bardziej wiarygodny? Jak to powiedział Grzegorz Marczak – pytanie jest takie trochę z dupy   Wszystko to przecież zależy od danego przypadku. Ośmielę się wyjść z tezą, że mamy taką samą ilość wiarygodnych dziennikarzy i blogerów. Tak samo łatwo można jechać po sensacji i manipulować ludźmi, jak i podawać wiarygodne, sprawdzone informacje. Oczywiście, od blogera wymaga to większego wysiłku (ma ciągle mniejsze możliwości, ograniczona dostępność etc.), ale jest możliwe, a na dodatek z roku na rok będzie łatwiejsze, bo rola blogerów (tych traktujących swoje pisanie poważnie) będzie wzrastać, przez co będzie się też zmieniać ich postrzeganie przez społeczeństwo, firmy, instytucje. Rozmawiano też o kondycji mediów, monetyzacji treści, zasadach pracy dziennikarzy i blogerów, wartościach, które powinny jednym i drugim przyświecać, podejściu do czytelnika, zaufaniu odbiorców, tworzeniu informacji i mediów i wielu innych tematach. Jeżeli kogoś zainteresowała ta namiastka relacji, to zapraszam do przeczytania dwóch innych wpisów: - na blogu Orange. Tutaj dodatkowo możecie obejrzeć krótki film, relację z tego spotkania, posłuchać wypowiedzi gości i publiczności. I zobaczyć mnie przemykającą w tle kilka razy   - na portalu Onet. Była to pierwsza debata z całego cyklu, który ma być zorganizowany w ramach Projektu: Polska. Tematyka kolejnych debat będzie krążyć wokół internetu i tego jak jego rozwój wpływa na ewolucję mediów. Jestem bardzo ich ciekawa, zapowiada się interesująco! Podziel się:FacebookPocketTwitterGoogleWięcejPinterestDodaj do ulubionych:Lubię Wczytywanie...  Related By Agnieszka Tatera                                    Zamieszczone w Blog, blogerzy, blogi, Blogosfera, Spotkania    Tagged blogerzy, debata, dziennikarze, internet, media   12 