paź 24 2011 “Czarne mleko” Elif Şafak Wydawnictwo: Wydawnictwo Literackie, 2011 Oprawa: twarda Liczba stron: 356 Moja ocena: 5/6 Ocena wciągnięcia: 5/6 ***** Nie czytałam jeszcze nigdy podobnej książki. Książki stworzonej przez kobietę szczerą do bólu, w której dzieli się ona swoimi przeżyciami, przemyśleniami, obawami. Co w tym wyjątkowego? Fakt, że całość dotyczy konfliktu między rolami, które pełnimy, a szczególnie konflktu między byciem pisarką, prowadzeniem aktywnego życia zawodowego, a byciem matką. Czy można być pisarką i matką jednocześnie i obydwie te role pełnić dobrze? Czy by być dobrą matką należy poświęcić tworzenie? Czy sztuka jest egoistyczna i nie daje się dzielić z posiadaniem rodziny? Miałam trochę obaw dotyczących czytania tej książki, w końcu nie jestem pisarką, matką też nie. Ale rozwiały sie one błyskawicznie! Elif Safak świetnie operuje słowem, ma dar snucia opowieści. “Czarne mleko” to pierwsza książka tej autorki, po którą sięgnęłam, ale zdecydowanie nie będzie ostatnią. Jest to książka szczególna, bo w niej właśnie zwiedzamy duszę Elif, jej serce i rozum. Wędrujemy z nią przez krainę jej wątpliwości, poznajemy Calineczki, części jej samej. Jest wśród nich pragmatyczna Panna Praktyczna, uduchowiona Pani Derwisz, hipiska Panna Intelektualistka Cyniczna, kusząca Blue Belle Bovary, pracoholiczka Panna Ambicja Czechowska oraz gospodyni Mamcia Pudding Ryżowy. Wszystkie one próbują władać resztą z nich. Tak, jakby niemożliwe było ich współżycie i współrządzenie. Jednak czy faktycznie jest ono niemożliwe? Wspomnienia i przemyślenia Elif Safak przeplatane są z wstawkami tematycznymi ukazującymi podejście do życia innych pisarek, pisarzy, innych znanych osób. Widzimy tych, którzy zdecydowali się na rodzinę, tych, którzy postanowili żyć i tworzyć samotnie, tych, którzy wiedli życie szczęśliwe i tych głęboko zranionych. Jakby samej relacji Elif byłoby nam mało, to właśnie te krótkie eseje ukazują dosadnie fakt, że nie ma idealnego rozwiązania, każdy krok może prowadzić do (nie)szczęścia. Autorka dzieli się z nami również przeżyciami z czasu po porodzie, gdy wpadła w głęboką depresję, którą ukrywała. Nie próbowała też z nią walczyć, zresztą do pewnego momentu nie była świadoma tego, co się z nią dzieje. Przerażający jest fakt, jak wielka liczba kobiet wpada w sidła depresji poporodowej i nie jest tego świadoma, a nawet gdy jest, to nie wie, jak sobie z nią poradzić. A do tego dochodzi jeszcze – sama nie wiem – wstyd? strach przed ujawnieniem tego faktu i pójściem do specjalisty? Sama Elif nie zdołała tak naprawdę podjąć terapii, a gdy już w końcu dotarła do lekarza, to pigułkami “karmiła” kwiatki doniczkowe. Może jej książka przypadkiem trafi w ręce kobiet w tym stanie i pomoże im zrozumieć to, co je dotyka?  “Czarne mleko” to bardzo interesująca książka, bardzo wciągająca. Styl tej autorki zdecydowanie należy do tych, które lubię i cenię. Na dodatek Elif Şafak stawia w tej książce mnóstwo ważnych pytań. Bo czyż, niezależnie od zawodu, nie stawiamy sobie zawsze pytań o to, czego chcemy od życia, jakie role pełnimy, co się z tym wiąże i w jakim kierunku chcemy zmierzać? Nie kwalifikowałabym tej książki tylko i wyłącznie jako książkę dla kobiet, bo tak nie jest. Bo przecież mężczyźni tak samo codziennie dotykani są przez zderzenia różnych ról, które pełnią. Podobnie muszą decydować o swoich priorytetach i szukać ścieżki życiowej. Owszem, zmiany dotykające kobiety w konsekwencji decyzji o macierzyństwie są dużo większe od tych dotykających mężczyzn, ale nie zmienia to faktu, że ta książka może być interesująca dla jednych i drugich. Polecam! PS. Przypominam o konkursie! Zasady chyba nie są zbyt wymagające, co?     By Agnieszka Tatera                                    Zamieszczone w Książki, Literatura współczesna, Od Wydawnictwa Literackiego, zagraniczna 12 