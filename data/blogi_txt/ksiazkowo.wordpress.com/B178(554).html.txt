sie 2 2012 Top 10 na maksa, czyli książki na lato Zaprosiła mnie do zabawy Matka Chrzestna i swego czasu przewodniczka po świecie blogowania, czyli Kalio   Komu, jak komu, ale Kalio się nie odmawia, przynajmniej w moim przypadku Więc i łańcuszkowi uległam, chociaż przychodzi mi to z trudnością, bo sklerozę mam gigantyczną i o wielu świetnych książkach od tak nie jestem w stanie sobie przypomnieć. Miałam mały kłopot, bo u Kalio to były czytadła na lato, a u organizatorki (czyli Klaudii) to była dziesiątka książek, która nas wzrusza, zachwyca, bawi… No, ale da się to jakoś połączyć, mam nadzieję   Niechże pomyślę…  Nie będę oryginalna, ani troszkę – książki Joanny Chmielewskiej. Szczególnie te starsze dla dorosłych + seria o Janeczce i Pawełku + seria o Teresie i Okrętce. Ja najbardziej kocham „Wszystko czerwone”, „Całe zdanie nieboszczyka”, „Krokodyl z kraju Karoliny” oraz (tutaj wpływ ma mój odchył końsko-wyścigowy) „Florencję, córkę Diabła”. Ach, co to za książki!   Ryki śmiechu w moim wykonaniu potrafiły ściągać rodzinkę z parteru na moje pięterko  Tutaj znajdziecie smakowity kawałek „Krokodyla…”, przyjemnego czytania! Wzruszała mnie przez długie lata nieodmiennie książka z dzieciństwa – „Burka i Bryś” Eugeniusza Sieczkowskiego. Piękna, wzruszająca opowieść o przyjaźni, wierności, cudownych relacjach ludzko-psich. Od lat obiecuję sobie powtórkę z lektury i zawsze coś innego mi wchodzi w czytelnicze plany, ale liczę na to, że w końcu po nią sięgnę. Pewnie byłby to dwudziesty raz   Bardziej czytadłowato – książki Moniki Szwai, szczególnie „Stateczna i postrzelona”, „Romans na receptę” i generalnie wszystkie dotyczące wędrownej artystki. Przyjemne, zabawne, pełne ciepła i pomagania sobie wzajemnie, idealne na gorszy nastrój Wzruszałam się (i to bardzo) przy obydwóch książkach Khaleda Hosseiniego, czyli przy „Chłopcu z latawcem” oraz „Tysiącu wspaniałych słońc”. Przepięknie napisane książki o przyjaźni i tym, jak ona wpływa na nasze życie, o walce o bycie sobą, o wojnie, poszukiwaniu i odnalezieniu. A, żeby nie było tylko nowocześnie, to niech będą czytadła letnie mej młodości, czyli (proszę nie bić za to połączenie!) – „Między ustami a brzegiem pucharu” Rodziewiczówny, w której to książce zaczytywałam się jako podlotek z wypiekami na twarzy :p oraz „Lalka” Prusa, którą między chyba 11 a 20 rokiem życia przeczytałam hm… z 5 razy? Tak od siebie różne, ale obydwa trafiały do serca młodej panienki   Książka objętościowo idealna na lato, czyli „Mgły Avalonu” Bradley oraz równie idealne książki Waltera Moersa. To mój wkład fantastyczny w top10. Książki Bradley i Moersa łączy tylko to, że należą do fantastyki, poza tym różnią się praktycznie wszystkim. Ale każdą z nich warto przeczytać. „Siostra mojego serca” Divakaruni mnie urzekła aż po czubek serca J Nie umiem nawet o niej napisać w żaden sensowny sposób, tylko polecę Wam, że warto, warto ją przeczytać! „Okruchy dnia” Ishiguro – książka intrygująca, dopracowana pod każdym względem. Ukazuje jak trudne są wybory każdego człowieka, jak niesamowita może być lojalność, jak można traktować obowiązki związane z pracą, a jak życie osobiste. Świetna lektura. Idealny na letnie wieczory jest cylkl „Królowie przeklęci” Maurice’a Druona. Majstersztyk powieści historycznej! A na koniec wracając do fantastyki – chciałabym Wam serdecznie polecić książki Neila Gaimana oraz Williama Nicholsona. Pierwszy to jeden z mistrzów gatunku, szczególnie polecę Wam „Nigdziebądź” oraz „Amerykańskich bogów”. A drugi napisał niesamowity cykl dla młodzieży – „Ognisty wiatr”, który jest tak mało znany w Polsce, a o ileż bardziej powinien być doceniony. Ech, nie lubię takich „topek”, bo straszliwie ciężko jest mi się ograniczyć do określonej liczby (co już zapewne zauważyliście ) i cały czas mam wrażenie niedosytu – mogłam napisać jeszcze o tym, o tym, o tym… No, ale trudno – słowo się rzekło, kobyłka u płota, a topka napisana   Kompletnie ostatnimi czasy nie nadążam za tym, co się po blogach przewija i nie wiem, kto już bral w tym udział, więc tylko zachęcę delikatnie kilka osób (z nadzieją, że jeszcze nie brały udziału): Anek7, Sabinka, Prowincjonalna Nauczycielka, Kasiek, Futbolowa, Limonka. Ale niech każdy z Was czuje się zaproszony, bo fajnie jest zobaczyć, co komu do głowy przyjdzie     By Agnieszka Tatera                                    Zamieszczone w Blog, Czytadła, Dziecięca / Młodzieżowa, Fantastyka, Fantasy, historyczna, Książki, Sensacja / kryminał    Tagged czytadło, książka, książka na lato, top, top10   13 