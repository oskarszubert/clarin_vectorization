lip 13 2011 “Wyznania księży alkoholików” Stanisław Zasada Wydawnictwo: Znak, 2011 Oprawa: miękka Liczba stron: 228 Moja ocena: 5/6 Ocena wciągnięcia: 4,5/6 ***** Premiera 28 lipca! Kiedyś i ja miałam wizję kapłana jako człowieka, który powinien być na piedestale i bez skazy. Życie zweryfikowało moje poglądy. Chociażby przez poznanie księdza, który ma problem z alkoholem, ale jest bardzo dobrym, fajnym i życiowym księdzem, który parafianom nie stwarza dziwnych problemów. Poznałam też osobę, która zrezygnowała ze stanu kapłańskiego, by założyć rodzinę. Przypadków było wiele, bo moja rodzina była przez lata mocno związana z Kościołem. I to pozwoliło mi na stwierdzenie, że kapłan to tylko człowiek. I to samo można powiedzieć po przeczytaniu książki Stanisława Zasady. Autor jest dziennikarzem, absolwentem polonistyki na UMK w Toruniu. Współpracuje między innymi z „Gościem Niedzielnym”, „Tygodnikiem Powszechnym”, „Znakiem” i „W Drodze”. Gdy otrzymałam ofertę recenzji tej książki, to długo debatowałam ze współpracownikiem z wydawnictwa, nie byłam pewna tego, czy chcę to przeczytać, właśnie autor mnie odstraszał. Dlaczego? Obawiałam się “słodzenia”, udowadniania, że księża są tacy biedni, powinni mieć taryfę ulgową etc. Niestety często się zdarza, że osoby związane profesjonalnie z tematyką nie potrafią być obiektywne. Mile się rozczarowałam… “Wyznania księży alkoholików” to kilkanaście opowieści. Księża rozmawiali z autorem, a on to zebrał w zgrabnie stworzoną całość. A historie są przejmujące. Bardzo jasno widać w nich to, że alkoholizm nie omija nikogo – może to być wikary pochodzący z biednej rodziny, aktywny i przebojowy proboszcz, a wręcz znany i szanowany biskup. Z różnych rodzin pochodzą, mają różne doświadczenia życiowe, zarówno świeckie, jak i kapłańskie, różnie zaczynają pić, ale większość z nich mówi wprost: nieważne, czy byłbym księdzem, czy nie, alkoholikiem i tak bym był. Księża czasami proszą o zmienienie imion, miejscowości także często nie są pisane wprost, widać, że mimo wszystko boją się piętna, obmowy, może odrzucenia? Bo te wyznania są szczere do bólu…  Picie wydaje mu się czymś normalnym. Wśród księży też. - Nieraz słyszałem kolegów, którzy mówili: “Ale miałem wczoraj śrubę. Ledwo Mszę odprawiłem”. Mówili tak, jakby się chwalili.  A i tak nie jest im łatwo – wielu z nich mówi, że skusili się na pierwsze kieliszki, bo byli samotni, nie mieli wsparcia. Większość tych historii, to opowieści o tym, że ksiądz jest sam i by poczuć, że żyje, zaczyna odwiedzać parafian, ci – żeby “godnie” go przyjąć – stawiają na stół alkohol i tak zaczyna się toczyć opowieść. Inni mówią, że zaczęli pić już w seminarium – a to imieniny księdza dziekana, a to kolęda, a to odpust. Alkohol wydaje się być wszędzie. A przełożeni często albo przymykali oko, albo wręcz krzyczeli, że wysłaliby ich do kamieniołomów, to nie mieliby czasu i siły na alkohol! A gdzie tu wsparcie? Z tego, co pisze autor można jednak wywnioskować, że sytuacja się zmienia – coraz więcej księży przyznaje się do alkoholizmu wprost (najczęściej wtedy parafianie doceniają szczerość i pomagają wytrwać w trzeźwieniu), postawy przełożonych też się zmieniają, są ośrodki dla księży borykających się z alkoholizmem. Jednak to nie wszystkim pomoże… Nie pomoże, bo wielu księży skarżyło się w tej książce na chłód i formalność. Na to, że księża nie utrzymują ze sobą często żadnych cieplejszych stosunków, nie przyjaźnią się, nie wspierają. A przecież dla kapłana inni kapłani powinni być rodziną! Szczególnie jeżeli nie ma już rodziców, a i rodzeństwem nie został obdarzony. Na kim może polegać, do kogo się zwrócić? Przecież nie może mieć żony i dzieci. Księża nie udzielali pomocy, nie rozmawiali szczerze, nie podsuwali pomysłów, to i skończyło się wiele historii tak, jak się skończyło.  “Może gdyby nie samotność, kapłaństwo wyglądałoby inaczej. Może księża nie piliby tyle” – myśli czasem. - Wśród księży diecezjalnych nie ma współnoty – mówi. W jego diecezji na wsiach proboszcz często jest sam, bez wikarego. Na plebaniach w miastach młodzi księża zamykają się w pokojach i siedzą przy komputerach. Ryszard wiele razy czuł się samotny. Gdy był w jakiejś parafii jako rezydent, pozostali księża traktowali go jak intruza. Nawet na kawę nikt go nie zaprosił. - Jakbym był obcy.  Całkiem sporo problemów narastało także dlatego, że księża stawiani są na piedestale, nie mogą sobie pozwolić na problemy i ludzką słabość. Trudno jest przecież być ideałem, z którym często ciężko jest rozmawiać o życiowych tematach. Bo przecież “nie wypada, to ksiądz”. Trudno jest przełamać bariery, rozbić lód. Jednakże są i dobre doświadczenia. W kilku historiach księża zdecydowali się wprost ogłosić wśród parafian, że są chorzy, są alkoholikami. O dziwo, praktycznie wszyscy przyjęli to ze zrozumieniem i pomagali księdzu, jak tylko mogli. Zdarzały się przypadki, że gdy biskup decydował, że po odwyku dany ksiądz pójdzie na nową parafię, to parafianie wnioskowali o to, by został z nimi, bo oni go znają i mogą mu pomóc, a on im. Niestety, w większości przypadków prośba ta przeszła bez echa… Autor zebrał opowieści księży i pozostaje w cieniu. Jego rolą było słuchanie i stworzenie zgrabnej całości. Wyszło mu to świetnie. Wybrał do tej książki to, co istotne, prawdziwe, poruszające, a czasami wręcz wzruszające. Pozwala o wiele lepiej zrozumieć księży zmagających się z tą chorobą, a przez ich pryzmat i wszystkich alkoholików. Jak wiele razy podejmują próby odstawienia alkoholu i jak często są one bezskuteczne. Na mnie ta książka zrobiła spore wrażenie. Myślę, że ma ona szansę zrobić wrażenie na większości z nas, niezależnie od stopnia religijności czy wyznania. Bo jest to spowiedź alkoholików, która pozwala nam lepiej zrozumieć ludzi dotkniętych tą chorobą. A jest ich wielu wsród nas, o dużej części w ogóle nie wiemy, bo potrafią się maskować. Do czasu jednak! Polecam! PS. Chciałam napisać wcześniej, ale wczoraj wylądowałam na ostrym dyżurze okulistycznym :/ Wpadły mi do oka paprochy z remontu, bo jakiś kiep nie raczył posprzątać na chodniku dookoła bloku :/ Uważajcie na oczy, nie polecam wizyty w szpitalu w celu oczyszczenia oka, brrrr… Całe szczęście po oczyszczeniu, kroplach i maści dzisiaj jest już lepiej, oby tak dalej!   By Agnieszka Tatera                                    Zamieszczone w Książki, Literatura współczesna, Od Wydawnictwa Znak, polska   19 