sty 2 2010 “Fortepian we mgle” Eginald Schlattner Wydawnictwo: Czarne 2009 oprawa: miękka ilość stron: 573 moja ocena: 5 Seria wydawnicza: Inna Europa, Inna Literatura Ciężko mi będzie o tej książce pisać. Ciężko ze względu na to, że jest w niej masa różnych treści, a ja nie chcę napisać postu objętości zbliżonej do pracy maturalnej, bo nikt się nie pokusi o czytanie   “Fortepian we mgle” jest powieścią monumentalną pod właściwie każdym względem – bohaterów, historii, języka, stylu… Głównym bohaterem tej powieści jest Clemens, wrażliwy chłopiec (a później już mężczyzna), pochodzący z bogatej saskiej rodziny. Żyje on w czasach powojennych, kiedy to w Rumunii zostaje wprowadzony komunizm. To właśnie okazuje się warunkować jego przyszły los – państwo zabiera im majątek, ojciec zostaje uwięziony, matka otwiera się na nową rzeczywistość i bezzwłocznie udaje się w zapadły kąt Rumunii, by tam pracować przy połowie ryb, babcia koczuje u służącej, a Clemens wyrusza w świat i zaczyna rozmyślać… Zaczyna też pracować, powoli rzeczywistość komunistyczna i jego wprowadza w trybiki pracy, wykonywania norm. Próbują także zaszczepić u Clemensa brak indywidualizmu, ale z tym już mają problem, bo o ile praca fizyczna nawet mu się podoba, to jednak nie chce stać się tylko i jedynie częścią Narodu, tej bezpłciowej masy, która jest tak ważna dla partii   Clemens ma szczęście do spotykania ciekawych ludzi – poczynając od koleżanek z dzieciństwa (swoją drogą czy to nie ma przypadkiem jakiegoś znaczenia, że Clemens ma tylko koleżanki?), poprzez niektóre osoby z którymi pracuje, a także zwykłych, przypadkowych przechodniów, ludzi, którzy udzielają mu gościny, ludzi, których spotyka w drodze. Są to osobowości bardzo barwne, często pełne sprzecznych uczuć, ludzie, którzy sporo przeżyli. Wiele osób dostrzega w Clemensie kogoś, kogo warto polubić, czy wręcz pokochać, generalnie wzbudza on często pozytywne uczucia. Ważne w życiu Clemensa są kobiety. I wcale nie dlatego, że jest kobieciarzem. Kobiety potrafią zrozumieć Clemensa, potrafią w nim dostrzec człowieka wyjątkowego, którego warto pokochać, z którym warto spędzać czas, dla którego warto nawet i zwyczajnie gotować, któremu chcą się oddać. A Clemens uwielbia z kobietami dyskutować. - Tere-fere, literatura nie jest po to, żeby dawać jasne odpowiedzi. To jest zadanie dla filozofów albo proroków. Prawdziwa literatura ma w najlepszym razie sygnalizować problemy. Kapujesz? Clemens się starał. - Przedstawiać, opisywać, ożywiać, żeby wywołać dreszcz, żeby rozpalić uszy i żeby emocje kołysały człowieka jak fale morskie i fale miłości, i to od Bordeaux aż do Botokudów. (…) Razem z kobietami właśnie Clemens przeżywa większość swych przygód, podróżują razem, unikają niebezpieczeństw, spotykają ciekawych ludzi, pracują razem i kochają się. Sytuacja rodzinna Clemensa jest dziwna i skomplikowana. Nie próbuje w żaden sposób spotkać się z uwięzionym ojcem, za to podróżuje przez pół kraju, by zajrzeć przez okno do mieszkania matki i zobaczyć, że wygląda na szczęśliwą (a potem odchodzi bez słowa!). Trochę pomieszkuje u babki i spędza z nią czas, ale nie ma w tym zbyt wiele głębokich realacji. Za to często odwiedza i spotyka dalszych krewnych – ciotki, wujów, kuzynostwo. Wyraźnie czegoś szuka, za czymś goni, ale za czym? Naprawdę nie chciałabym zbytnio podążać za fabułą książki, jest ona bardzo bogata i zdecydowanie warto ją odkryć samemu. To, o czym wspominałam powyżej, to tylko malutki ułamek całości! Rumunia przedstawiona w “Fortepianie we mgle” jest krajem niesamowitym - jest takim tyglem, w którym częściowo następuje stapianie ras i kultur, a jednocześnie częściowo wręcz postępuje proces odwrotny. Jest to kraj Sasów, Rumunów, Cyganów, Żydów, Serbów, ich języków, kultur, religii. Jest to kraj, w którym ludzie często sobie pomagają bezinteresowanie, a jednocześnie często zdarza się, że  jeden potrafi nie zrozumieć drugiego, na przykład zjawia się u księdza petent i powstaje taka sytuacja: - Nie, ów kulawy posłaniec nowych czasów pozdrawia mnie w języku wysokoniemieckim i przedstawia swoją sprawę po rumuńsku, a przecież ja nawet dobrze nie rozumiem urzędowego języka naszego państwa. Musiałem zapytać sekretarkę, panią Eulalię, czego tamten chce ode mnie, ten… Jest to kraj niesamowicie bogaty w historię, tradycje, zwyczaje, różnorodność kulturową. Kraj, gdzie relacje relacje społeczne i obyczajowe są mocno uwarunkowane historią i bywają bardzo skomplikowane. Kraj naprawdę ciekawy i warty poznania. Różnorodność kultur powoduje, że społeczność zamieszkająca Rumunię jest barwna, przez lata nauczono się, jak ze sobą współżyć i jak się wzajemnie traktować. Jednocześnie taka różnorodność powoduje, że większość społeczeństwa trzeźwo, realistycznie patrzy na świat i swoje możliwości. - Mój synu, to wszystko są idealiści. A idealiści są dziwacznymi egzemplarzami gatunku ludzkiego, czasem stanowią zagrożenie dla otoczenia. - Dlaczego? – zapytał Clemens zdezorientowany. - Bo widzą świat nie takim, jaki jest, lecz jaki ma być. I nigdy nie będzie.(…) Ludzie “znają swoje miejsce”, rozumieją i akceptują swoje role społeczne.  - W tym czasie pop mamrotał modlitwy w intencji tych dwojga, nie spuszczając oczu ze swoich wiernych, nie tracąc równocześnie poczucia rzeczywistości. Co chwilę przerywał monotonną recytację, pokutującym kazał czekać, by krótko zając się sprawami ziemskimi. I tak zwrócił się do chłopki: – Dziesięć jajek? Ostrożnie, tam pod ławkę, przed przejściem Morza Czerwonego, kury przy tym jako jedyne stworzenia się nie zmoczyły, bo szybko przefrunęły nad wodą. Gdzie to jest, to ty nie wiesz? Nie znasz Biblii? To będzie cię kosztowało jeszcze trzy jajka.  (…) Dobrze, przynajmniej tak uczycie się Biblii. Najczęściej niezbyt lubią komunizm i tęsknią za powrotem monarchii. Są otwarci, prości, gościnni, potrafią doceniać uczucia. Cenią tradycję i czerpią z niej garściami. Jest to społeczeństwo, w którym ceni się na przykład powiedzenie pochodzące z ballady ludowej, a dotyczące ludzi zakochannych: Błogosławieństwo w dom – dwoje szczęśliwych ludzieńków. Mam wrażenie, że ta moja opinia prezentuje się lekko chaotycznie, ale ta powieść jest tak złożona, tak bogata w wydarzenia, myśli, uczucia, relacje, powiązania międzyludzkie, że naprawdę ciężko jest napisać coś ogólnego na jej temat. Mam tyle różności w głowie, którymi jeszcze chciałabym się z Wami podzielić, ale ten post i tak już jest długaśny niezmiernie. Pozostaje tylko zapewnić Was, że to jest bardzo dobrze napisana, wartościowa powieść. A na dodatek mam wrażenie, że jest bardzo dobrze przetłumaczona, co jest przecież tak ważne. Warto więc przeczytać ją samemu i się przekonać   Polecam!   By Agnieszka Tatera                                    Zamieszczone w Literatura współczesna, zagraniczna   1 