gru 27 2011 “Dallas ’63″ – Stephen King Wydawnictwo: Prószyński i S-ka, 2011 Oprawa: miękka ze skrzydełkami Liczba stron: 858 Moja ocena: 6/6 Ocena wciągnięcia: 6/6 ***** O tej książce sporo już powiedziano – na blogach, w mediach tradycyjnych i internetowych. Fabuły nie będę więc wielce streszczać, podam podstawy. Jake Epping, nauczyciel angielskiego, pewnego dnia dowiaduje się od swojego przyjaciela Ala o tym, że w barze, który do niego należy jest… furtka do przeszłości. Wchodząc w nią przeniesiemy się do roku 1958 i za każdym razem wchodzimy w ten sam moment i czas. A przynajmniej tak twierdzi Al. Okazuje się też, że Al jest umierający i dlatego nie jest w stanie dokończyć misji, którą sobie wyznaczył. Usilnie namawia więc Jake’a, by to on był tym, który odmieni przeszłość i teraźniejszość i zapobiegnie zamachowi na Johna F. Kennedy’iego. Jake jednak – po dłuższym namyśle – wpada jednak też na inny pomysł, chce wpłynąć na życie jeszcze innych osób, decyduje się więc na to, by faktycznie przejść przez wrota czasu. Co tam na niego czeka? Czy uda mu się zapobiec zamachowi? Jakie będą konsekwencje jego podróży w czasie? Miałam długą przerwę w czytaniu książek tego autora, jakieś piętnaście lat A na dodatek zatrzymałam się na horrorowatej części jego twórczości. Dlatego też “Dallas ’63″ było dla mnie sporym zaskoczeniem. Dlaczego? Bo jest to właściwie powieść obyczajowo- psychologiczna z elementami kryminału, fantasy i romansu. Niezła mieszanka, co? Ale jaka dobra! Czytanie tej książki było jak jedzenie ulubionych lodów siedząc w ulubionym miejscu i z ukochaną osobą! King stworzył książkę, która z marszu trafiła na listę moich ulubionych książek tego roku. Największym plusem powieści były dla mnie opisy amerykańskiej rzeczywistości, a szczególnie życia na prowincji, z przełomu lat 50-tych i 60-tych. Dawno nie czytałam (oprócz książki Flagg, ale ona króciutka i innego typu) tak świetnych opisów. Widać, że autor i to przeżył (chociaż był dzieciakiem) i dużo wysiłku włożył w badanie rzeczywistości tamtych lat. Opisy miast, lokali, posiłków, ubrań, zachowań, stylu życia są barwne i dokładne. Czułam smak potraw, smród wszechobecnych papierosów i fabryk, jeździłam cudownym cadillakiem, tańczyłam Lindy Hopa, popijałam poncz, nosiłam broń, udzielałam mężczyźnie korepetycji rosyjskiego na ganku (dając tym samym świadectwo moralności), opowiadałam kawały o czarnuchach i jeździłam do kina dla zmotoryzowanych. Tak wyglądało moje życie w trakcie lektury tej książki. King sprawił, że ja naprawdę poczułam, że tam jestem i przeżywam wszystko to, co przeżywają bohaterowie. Ale nie tworzył tylko słodkiej wizji. Jest to także rzeczywistość, w której każdy mógł nosić broń, gdzie fabryki nie wiedziały co to filtry i oczyszczalnie, gdzie ubikacja dla “kolorowych” w przydrożnym zajeździe składa się z drążka, którego można się przytrzymać, umieszczonego nad przepływającym źródełkiem, gdzie ciągle powszechnie panuje rasizm i ksenofobia. Ale właśnie opisywanie tych jasnych i ciemnych stron czyni tą książkę tak realną. Kolejny duży plus, to wiarygodność i bogactwo bohaterów. King zaimponował mi ich zróżnicowaniem, realnością i tym, że żadni tak naprawdę nie są jednowymiarowi, zawsze jest jakieś “ale”. Każdy z nich ma wady i zalety, zachowuje się w określony sposób, ma określony akcent, własne zainteresowania i określone maniery. A jest tych bohaterów naprawdę wielu, więc tym większa to zaleta. Autorowi należą się również brawa za stworzenie zgrabnej całości, która łatwo się mogła rozjechać w którymś momencie, a jednak mu się udało. Spiął ze sobą i podróż w czasie, i politykę, i miłość, i śledztwo, i elementy obyczajowe, i refleksje na tematy związane z tą książką. A na dodatek akcja toczy się w taki sposób, że w ogóle nie czułam, że czytam, pochłaniałam stronę za stroną, jakby w jakiejś gorączce. A w momentach, gdy nie czytałam, to i tak co jakiś czas przychodziły mi do głowy myśli na jej temat i zachwyt nad tym, jaka to ona fajna. Malutki minus, to ścisłe zakończenie, ostatnie hm… dziesięc stron? Jakoś mi się gryzie to, co zrobił Jake, z całością książki. Nie pasuje mi i już, sama nie wiem dlaczego. Ale biorąc pod uwagę doskonałe 848 pozostałych stron, to i tak jest to mało ważne. King w wersji obyczajowej to jest to, co ja będę zdecydowanie lubić. W związku z tym pytanie do znawców: czy on już napisał coś “obyczajowopodobnego”? © Agnieszka Tatera PS. W trakcie lektury zastanawiałam się co to jest za taniec ten Lindy Hop. Teraz już wiem   Chociaż nie sądzę, że Jake i Sadie wywijali tak, jak ta dwójka!    By Agnieszka Tatera                                    Zamieszczone w Fantastyka, Fantasy, Książki, Literatura współczesna, obyczajowa, Od Prószyńskiego, zagraniczna   18 