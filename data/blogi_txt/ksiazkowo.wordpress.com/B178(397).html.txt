paź 30 2011 “Zawładnięci” Elana Johnson Wydawnictwo: Amber, 2011 Oprawa: miękka ze skrzydełkami Liczba stron: 320 Moja ocena: 4,5/6 Ocena wciągnięcia: 4,5/6 ***** Premiera już 2 listopada! Dobre Ziemie. Czy ta nazwa nie obiecuje nam czegoś specjalnego? Na tym terenie wszyscy zgodnie pracują dla rozwoju całej społeczności. Każdy ma przypisaną rolę, zna zasady i ich przestrzega. Życie spokojne i przewidywalne, bo jak można nie być przewidywalnym, jak trzeba ściśle podążać według wskazówek, a każda niesubordynacja jest karana szybko i surowo? A ziemie te w dodatku są dziwne – Myśliciele wybierają ci męża, decydują kiedy możesz dotykać swoich bliskich, żądają chodzenia w takich samych ubraniach i kapeluszach, nocami transmitują ci prosto do uszu odpowiednie dla ciebie treści, a specjalne czytniki wiedzą o praktycznie każdym twoim ruchu. Jak dla mnie – przerażająca wizja. Dlatego nie dziwię się Viv. Viv to nastolatka, która już od dawna nie uważa istniejącego systemu za ten prawidłowy. Buntuje się więc tak, jak potrafi – wymyka się z domu po zmroku, spotyka się z chłopakiem, mało tego – ona się z nim całuje! Podpada władzom raz, drugi, trzeci, aż w końcu wsadzają ją do więzienia. Czeka na rozprawę, a żeby jej dokuczyć, to władze wsadzają ją do jednej celi z Jagiem. Dobrzak i Złak w jednej celi, co z tego może wyniknąć?  Na tę dwójkę czeka wiele wyzwań, będą ścigani, napadani, rozdzielani, wykorzystywani, sterowani. Viv musi się bardzo dużo nauczyć, na początku  nie wie – i w ogóle się nie spodziewa – jaka rola czeka na nią w niedalekiej przyszłości. Całe życie mieszkała w uporządkowanym społeczeństwie w Dobrych Ziemiach. A teraz czeka na nią zesłanie do Wolności! A jeszcze los stawia na jej drodze Złe Ziemie i Przymorze. Tyle nowego, tak różne systemy, zachowania, życie, relacje międzyludzkie. Jaka jest jej rola i czy jej podoła? Mamy tutaj całkiem ciekawie pokazane dojrzewanie i rozwój młodych ludzi w sytuacjach mocno stresowych, zagrażających wolności, a czasami życiu. Jest też starcie dwóch różnych systemów wartości, doświadczeń życiowych, kultur. Bo Złak jest zły, prawda? A Dobrzak dobry? A może niekoniecznie zasady wpojone od dzieciństwa są prawdziwe? Poruszane są też tematy związane z lojalnością, rodziną, przyjaźnią, miłością, samodzielnym myśleniem i podejmowaniem decyzji, wykorzystywaniem innych. Czy chcielibyśmy sterować innymi? Mieć na nich nieograniczony wpływ? “Zawładnięci” to dobry przedstawiciel nowego trendu w literaturze młodzieżowej – powieści antyutopijnych i dystopijnych. Wampiry najwyraźniej w końcu odchodzą powoli w niebyt (na czas bliżej nieokreślony), a pojawiają się książki związane z wizją przyszłości (w których zawsze jest również wątek miłosny) oraz – drugi odłam – powieści związane z różnorakimi mitologiami i wierzeniami. Ciekawe, jak to się rozwinie. Bo o ile wampiry można używać w naprawdę dużej ilości wariantów, to ile antyutopijnych książek dla młodzieży może powstać zanim popadną w “takisamizm”? Bo schemat wydaje się być naprawdę taki sam – ona, on, kłopoty, ucieczka, miłość. W przypadku “Zawładniętych” ocenę podniosło zakończenie, bardzo się cieszę, że autorka poszła akurat w takim, a nie innym kierunku. Z drugiej strony – jest to dopiero pierwszy tom, więc zobaczymy, co będzie dalej. Polecam nastoletnim fanom antyutopii i dystopii. Najpierw chciałam ją bezrefleksyjnie zakwalifikować jako antyutopię, ale potem przyszła refleksja i i już nie jestem taka pewna. Bo czyż moda i sterowanie konsumentami powoli nie zmierzają w kierunku takich samych zachowań, ubrań, wyborów konsumenckich? Bo czyż te wszystkie nowoczesne technologie nie zmierzają w kierunku coraz większej “kontroli”? Facebook pokazuje gdzie w danym momencie jesteś, komórki też, wszystkie nasze dane są w sieci… Kto wie, jak to wszystko będzie wyglądało za 100 lat… © Agnieszka Tatera   By Agnieszka Tatera                                    Zamieszczone w Książki   1 