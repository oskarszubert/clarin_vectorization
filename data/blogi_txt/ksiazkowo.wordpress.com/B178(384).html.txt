paź 17 2011 “Niestety wszyscy się znamy” Bohdan Smoleń i Anna Karolina Kłys Wydawnictwo: Otwarte, 2011 Oprawa: twarda Liczba stron: 264 Moja ocena: 5/6 Ocena wciągnięcia: 5/6 ***** Ogłoszenie: relacja z Blog Forum Gdańsk 2011 zostanie opublikowana na dniach, proszę o cierpliwość! Bohdan Smoleń wraz z Zenonem Laskowikiem to symbole przełomu mojego dzieciństwa i młodości. Do dzisiaj niektóre teksty przez nich prezentowane znam na pamięć. Ten duet zapewniał mi zarówno śmiech do łez, jak i łzy wzruszenia. Uwielbiam na przykład to:    Jednakże karierę Bohdana Smolenia kojarzę głównie właśnie na odcinku “okołoTEYowskim”, potem przestałam ją tak uważnie śledzić, zresztą jako nastolatka kochałam się troszeńkę w Zenonie Laskowiku, więc bardziej uważnie śledziłam jego losy   Jednakże nie mogłam odpuścić możliwości przeczytania biografii takiego interesującego człowieka, jakim już wcześniej wydawał mi się Bohdan Smoleń. A teraz już mogę powiedzieć z całą pewnością: warto poznać jego życie. W trakcie rozmów z Anną Karoliną Kłys artysta opowiada właściwie o wszystkich ważnych aspektach jego życia. Zaczyna od swoich przodków (kto z Was wiedział wcześniej, że rodzina pana Smolenia pochodzi z Węgier?), potem dzieciństwo, młodość, studia, pierwsze odkrycia kabaretowe, rozwój kariery, stosunki z innymi artystami, tragedie rodzinne, aż dociera do czasu teraźniejszego. A to wszystko przedstawione w tak barwny, typowy dla tego artysty sposób. Smoleń wprost opowiada o kulisach pracy artystycznej w PRL-u. Mówi o zarobkach, systemie pracy, układach, cenzurze, turnée po Polsce i poza jej granicami, o relacjach z Zenonem Laskowikiem i resztą ekipy. Opowiada o rzekach wódki, o paniach, które zjawiały się w garderobach i chciały “zaliczyć artystę”, o wybrykach, które zdarzały się po większości występów, wizytach milicji i funkcjonariuszy partyjnych. Opowiada o sobie samym i o innych ludziach. I nawet, gdy mówi o kimś niezbyt pochlebnie, to czuć, że szanuje innych, przez co nie razi przekazywana treść. Zresztą wszystko jest wyjaśnione, wiemy skąd takie opinie. Sporo opowieści dotyczy – siłą rzeczy – Zenona Laskowika, jako, że ta para pracowała razem długo i intensywnie. A widzowie widzieli w nich wręcz bohaterów, prześmiewców systemu, wręcz działaczy opozycji. A oni przecież śpiewali głównie to, co i tak zatwierdził cenzor. Oczywiście, tu dorzucili mrugnięcie okiem, tam trochę zmienili tekst, w ten sposób właśnie “grali” z publicznością. Nie zawsze uchodziło im to na sucho, jednak ich sława, obłędna popularność, pomagała im nieustannie. Przekładało się to też na życie osobiste – tu ktoś załatwił talon na auto, tam 2 kg wołowiny i tak się kręciło. Życie Bohadana Smolenia wydaje się być sinusoidą. Najpierw choroba matki i alkoholizm ojca, potem sukcesy w kabarecie, potem tragedia rodzinna, znowu sukcesy zawodowe i zjazd w dół – coraz mniej pracy, coraz gorsze zdrowie. Mimo tego aktor się nie załamuje, ciągle szuka szansy dla siebie i innych. Dlatego zresztą założył fundację, która pomaga dzieciom poprzez np. hipoterapię. Mimo słabego zdrowia ciągle poszukuje możliwości zarobku, szczególnie funduszy na utrzymanie fundacji,  która – jak wiele organizacji pozarządowych (szczególnie tych nie wspieranych przez sławne osoby) – boryka się z ciągłością finansową. Jednakże Smoleń podchodzi do życia, problemów z dystansem, wydaje się być typem refleksyjnym, może zmusił go do tego los fundując mu takie, a nie inne życie? Bohdan Smoleń teraz marzy o spokoju, stabilizacji i tym, by ludzie go szanowali, nie traktowali, jak clowna na życzenie, rośmieszacza bez chwili wytchnienia, małego człowieczka, którego można bez ograniczeń poklepywać po plecach. Żyjąc na wsi, w cieniu, na marginesie szybkiego i zajętego życia milionów, powoli oddala się od tłumów. Czy czeka go zapomnienie? Wierzę, że nie, że nie zapomnimy o nim. A pomogą nam w tym pamięć o jego czynach i śmiech, który dzięki niemu przeżywaliśmy i ciągle możemy przeżywać. Polecam “Niestety wszyscy się znamy”! PS. A to przykłady moich ulubionych numerów Bohdana Smolenia oraz Kabaretu Tey   Z góry przepraszam za jakość nagrań – jest fatalna, ale nie zmienia to treści      Plus generalnie całość programu “Na granicy” oraz “S tyłu sklepu”. Polecam z całego serca     By Agnieszka Tatera                                    Zamieszczone w Biografia/autobiografia/pamiętnik, Książki, Od Wydawnictwa Otwarte   8 