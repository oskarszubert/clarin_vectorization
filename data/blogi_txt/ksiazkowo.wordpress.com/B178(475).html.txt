sty 29 2012 “Mój przyjaciel Kaligula” Jacek Piekara Wydawnictwo: Fabryka Słów, 2011 Oprawa: miękka ze skrzydełkami Liczba stron: 496 Moja ocena: 4/6 (średnia) Ocena wciągnięcia: 4,5/6 ***** Twórczości Jacka Piekary nie znam ciągle zbyt dobrze, więc pomyślałam, że przeczytanie zbioru opowiadań jest dobrą próbą lepszego poznania jego pióra. Tym bardziej, że zbiór jest to mocno różnorodny. Co w nim znalazłam? Przede wszystkim kilka naprawdę dobrych opowiadań. Takich, które urzekły mnie kreatywnością, bohaterami, światem, w którym są osadzone. Bardzo doceniam opowiadanie “Stowarzyszenie Nieumarłych Polaków”, w którym autor bawi się pomysłem rzeczywistości, w której powstają z grobów zombie, wampiry, ghule krążą po świecie, a wszyscy chcą uznania za mniejszości i pełnych praw obywatelskich. Świetny koncept i wykonanie, nic tylko pogratulować! Bardzo dobre jest także tytułowe opowiadanie – “Mój przyjaciel Kaligula”, gdzie możemy obserwować grę “szarej eminencji” pozostającej w cieniu Kaliguli, która to osoba jednakże umiejętnie prowadzi tego szalonego władcę w różnorakie sidła. A na dodatek ma swój niezwykły sekret… “Arachnofobia” z kolei jest ciekawą wizją Polski, która w czasie II Wojny Światowej przyłączyła się do walki jako aliant Niemiec, walcząc razem przeciwko Rosji. Jak to mogłoby wpłynąć na losy naszego kraju? Wśród innych, które mnie najbardziej zaciekawiły można znaleźć również opowiadania “Dom na Krawędzi Ciemności” czy “Zawsze pan Dawn”. Wywarły na mnie wrażenie także opowiadania o szansach, stratach, wyzwoleniu, (nie)podejmowaniu prób i ryzyka, np. “Zielone pola Avalonu”, “Świat jest pełen chętnych suk” czy “Życie to śmierć, śmierć to życie”. Oczywiście zbiór nie jest równy, zdarzają się opowiadania bardzo dobre, jak i tylko poprawne, niezmiernie wciągające, jak i te, które tylko częściowo mnie zaangażowały w swą akcję. Zdecydowanie nie można Piekarze zarzucić braku kreatywności. Tworzy bardzo zróżnicowane światy, niezmiernie różnorodnych bohaterów, wie też, jak operować słowem, grać na emocjach czytającego. Jedyne, co mi się kilka razy rzuciło w oczy i niezbyt podobało, to ostre demonstrowanie prywatnych poglądów autora. O ile zdarza mi się łapać w trakcie czytania, że te teksty nie są raczej potrzebne, niczego specjalnego czasami nie wnoszą do akcji i że znając troszkę autora sądzę, że to raczej głoszenie prywaty ustami bohaterów, to zaczynam się czuć jakoś tak niezbyt fajnie. Zdarzyło mi się to już w przypadku kilku autorów i zawsze reakcja jest taka sama. Nie wiem sama dlaczego. Dobrze oceniam ten zbiór opowiadań, kilka z nich widziałabym rozbudowane w formę powieści, nie miałabym nic przeciwko temu. Jacek Piekara potrafi się odnaleźć w krótszych i dłuższych formach, w różnych tematach i światach, intryguje. Nie oszczędza czytelnika, zapewne jego proza nie będzie trafiać do każdego, ale wiem, że ma wielu wielbicieli. Ja z chęcią sięgnę po kolejne opowiadania związane z pewnym inkwizytorem. © Agnieszka Tatera   By Agnieszka Tatera                                    Zamieszczone w Fantastyka, Fantasy, Książki, Od Fabryki Słów   11 