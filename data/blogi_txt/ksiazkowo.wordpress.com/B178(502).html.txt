mar 18 2012 “Niebo pod Berlinem” – Jaroslav Rudiš Wydawnictwo: Prószyński i S-ka, 2007 Oprawa: miękka Liczba stron: 140 Moja ocena: 4,5/6 Ocena wciągnięcia: 4,5/6 ***** Kocham Berlin. Ten luz i wolność, to miasto, gdzie wszystko jest możliwe, można być sobą, miasto w którym wielość kultur gwarantuje osobie ciekawej świata ciągły rozwój i multum ofert. A i system komunikacyjny mają znakomity, kompletnie do niczego nie jest tam tak naprawdę potrzebne auto. Zaczarowany Berlin, który od lat tkwi w moim sercu. A tu nagle trafia się okazja do pożyczenia i przeczytania książki z tym miastem w tle. Jakie były moje wrażenia? Narrator tej powieści, mężczyzna o nazwisku Bem nie potrafi sobie poradzić z dojrzewaniem, obowiązkami, odpowiedzialnością. Jest czeskim nauczycielem, jednak ciągle nie potrafi się odnaleźć w dorosłości i dlatego nagle postanawia rzucić pracę i swe dotychczasowe życie i ruszyć pociągiem do Berlina. Od tak… Krótko po przyjeździe spotyka Pancho Dirka – pasjonata muzyki. Trafił swój na swego, obydwoje uwielbiają grać i słuchać muzyki. Pancho Dirk propnuje, że odstąpi za nieduże pieniądze pokój, w którym Bem mógłby zamieszkać. Mężczyźni zakładają także zespół, który nazywają – od berlińskiego metra – U-bahnem. I tak mieszkają razem, grają razem, wspólnie wiodą życie Piotrusia Pana. Jednakże w pewnym momencie spotykają Katrin, którą Pancho Dirk chce tylko zaliczyć, a która pewnym trafem zbliża się z Bemem. I to dzięki niej coraz bardziej fascynuje go podziemne życie Berlina – U-bahn, motorniczowie, stacje, historie związane z metrem. Bo właśnie rodzina Katrin jest ściśle z U-bahnem związana i to dzięki niej spotyka coraz ciekawsze osoby. Snują się opowieści, wypijane są kolejne kufle piwa, zjadane kolejne kiełbasy, a w tle przejeżdża jeden skład za drugim. Książka jest wielowarstwowa, zupełnie jak podziemne życie Berlina. Z jednej strony opowieść o ludziach, z drugiej – o dojrzewaniu, z trzeciej – o mieście, z czwartej – o historii, z piątej – o relacjach międzyludzkich, z szóstej – o muzyce, z siódmej, ósmej… “Niebo pod Berlinem” to książka po części metafizyczna, nierealna. Zdecydowanie przypominała mi klimatem film “Kontrolerzy”. Ta sama atmosfera, dziwność, niejasność. Przeczytałam ją już jakiś czas temu, ale ciągle zastanawiałam się, co też chcę o niej napisać. Teraz już wiem, że właściwie tylko tyle: bardzo się cieszę, że ją pożyczyłam i zafundowałam sobie poznanie świata tych bohaterów oraz odwiedzenie z nimi ponownie jednego z moich ulubionych miast. Jak wspaniale było wrócić na te tak dobrze znane ścieżki, ale dzięki Rudišovi mogłam je zobaczyć w innym świetle. Ta nierealność przeplatająca się z realizmem, ta atmosfera podziemi, a muzyka i metro w tle… Dobrze, że ją przeczytałam. © Agnieszka Tatera PS. Na koniec film kompletnie od czapy. Łączy go z książką tylko miejsce akcji. Znalazłam przez przypadek i nie mogę się oprzeć, muszę się z Wami podzielić      By Agnieszka Tatera                                    Zamieszczone w Europa, Książki, Literatura współczesna, Pożyczona, zagraniczna   6 