lis 6 2011 “Żyjący z wilkami” – Shaun Ellis, Penny Junor Wydawnictwo: W.A.B., 2011 Oprawa: twarda z obwolutą Liczba stron: 334 Moja ocena: 6/6 Ocena wciągnięcia: 6/6 ***** Ile bylibyście w stanie poświęcić, by zrealizować swoje plany, oddać się pasji? Shaun Ellis potrafił poświęcić praktycznie wszystko w swoim życiu, a gotowy był nawet na to, by poświęcić życie. Szaleniec? Ellis odkąd pamięta kochał zwierzęta, fascynowały go. W dzieciństwie jednak kochał psy, a wilków się bał. Jednak los pokierował jego życiem tak, że trafił się moment, w którym wilki pokochał całym sercem. Postanowił, że będzie pracował na ich rzecz, że chce, by ludzie je lepiej poznali, przestali się ich panicznie bać i zapomnieli o mitach ze starych czasów. Jednakże trafił na mur niechęci. Większość z nas nie chce nawet słyszeć o wilkach na nowo zamieszkujących lasy, gospodarze protestują z furią, nawet biolodzy niezbyt chcą je poznawać z bliska, wolą obserwacje przez lornetkę. A tu nagle pojawia się szaleniec, bez żadnego wykształcenia, który twierdzi, że tak naprawdę nie poznają wilków jeżeli nie będą żyli między nimi! Tak, dobrze widzicie – mieszkać z wilkami, być częścią ich watahy. Naprawdę być częścią stada, co oznacza posiadanie swojej roli, zachowywanie się jak wilk, przyjęcie ich systemu społecznego i komunikacyjnego, jedzenie, to co one jedzą, przestrzeganie ich zasad.   Wyobrażacie to sobie? Spanie na ziemi, bez zmiany ubrania, bez kąpieli, jedzenie surowego mięsa, czasami wręcz padliny, pozwolenie na podgryzanie, lizanie, gryzienie wilków?! Dla mnie było to wielkim zaskoczeniem, czytalam z wypiekami na twarzy, nie mogłam pojąć, że ktoś się na to odważył. Ale Ellisowi było mało – nie wystarczyło mu bycie członkiem watahy żyjącej w niewoli, postanowił spróbować szczęścia w lesie, wśród dzikich wilków! Pewnego dnia przyjechał do lasu z plecakiem, w którym znajdowało się niewiele ponad porcję solonego mięsa na początek oraz notes do komunikacji z osobami sprawdzającymi co jakiś czas, co się z nim dzieje. No bo co też było mu potrzebne? Miał być wilkiem, musiał zapomnieć o ludzkich potrzebach. Starał się odnaleźć wilki, ale przez długi czas nic mu z tego nie wychodziło. Jednak powolutku, co kilka tygodni zaczął się pojawiać w jego polu widzenia jeden wilk, a po wielu miesiącach życia w lesie pojawiła się nagle cała wataha. Przyjęcie do niej nie było łatwe, ale Ellis dał sobie radę, wytrzymał. Jako chyba pierwszy dorosły człowiek na świecie został członkiem dzikiej wilczej watahy! Niesamowite… Ellis opowiada również o wielu innych sprawach – o pracy w parkach narodowych, rezerwatach, zajmowaniu się wilkami w niewoli, o tym, jak został sam właścicielem pierwszych wilków, jak rozwijał swoją watahę, o reakcjach biologów i osób pracujących z wilkami, o tym, jak reagowały osoby odwiedzające wybieg z wilkami, o swoim życiu, porażkach, sukcesach, życiu prywatnym. “Żyjący z wilkami” to cudowna opowieść o wilkach, fascynujących zwierzętach. Od dzieciństwa lubię te dumne, piękne czworonogi, jednak do tej pory tak naprawdę mało o nich wiedziałam. Po przeczytaniu tej książki wiem dużo więcej. Ellis zawarł w swojej książce mnóstwo informacji na ich temat, a przedstawił to wszystko w taki sposób, że czytało się jak najlepszą powieść przygodową. A nawet lepiej, bo czymże jest fikcja w porównaniu z rzeczywistością? Naprawdę zafascynował mnie ten człowiek, jestem pełna podziwu dla tego, jak bardzo oddał się swojej wielkiej pasji, wiem, że ja tak daleko nie byłabym w stanie się posunąć. Niektórzy pewnie pomyśleliby nawet, że nie jest on normalny (czymże jednak jest normalność?), więc jestem w stanie zrozumieć jego skargi na to, jak był czasami odbierany społecznie. Książce dodatkowego uroku dodaje fakt, że Shaun Ellis był kilka razy w Polsce, pomagał gospodarzom na wschodzi kraju poradzić sobie z wilkami atakującymi ich inwentarz. Jednym ze sposobów było na przykład odgrywanie na magnetofonie dźwięków wydawanych przez watahę, by lokalne wilki pomyślały, że ten teren jest objęty panowaniem konkurencyjnej watahy i zostawiły ich w spokoju. A ja po przeczytaniu tej książki chciałabym tylko zobaczyć serial oraz filmy nakręcone przez dwie stacje telewizyjne, muszą być one bardzo ciekawe.  Wydawnictwu należą się brawa za przepiękne wydanie! Naprawdę rzadko ostatnimi czasy czytam książek, które nie dość, że praktycznie nie mają literówek, to jeszcze są świetnie wydane – szyte, z piękną grafiką, twardą, ładną okładką. Zdecydowanie polecam tę książkę, to porywający dokument o człowieku i jego miłości do wilków. © Agnieszka Tatera Recenzja dla portalu Lektury Reportera   By Agnieszka Tatera                                    Zamieszczone w Książki, Literatura faktu, Od portalu Lektury reportera   18 