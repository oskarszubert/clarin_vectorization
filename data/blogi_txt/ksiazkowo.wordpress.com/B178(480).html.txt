lut 4 2012 „Zemsta jest kobietą” – wielu autorów Wydawnictwo: Janka, 2011 Oprawa: miękka ze skrzydełkami Liczba stron: 288 Moja ocena: 4/6 Ocena wciągnięcia: 4/6 ***** Ten zbiór opowiadań to efekt konkursu, którego laureatom zagwarantowano wydanie ich prac w formie właśnie książki pod tak wiele mówiącym tytułem. Sześć kobiet i sześciu mężczyzn. Właściwie debiutanci, bo mało kto ma w swym dorobku jakieś dłuższe teksty, większość publikuje artykuły, opowiadania etc. Jak się spisali? Jest to zbiór bardzo, bardzo różnorodny i to pod każdym względem. Jest on także nierówny pod względem jakości wybranych tekstów. „Naga” Szymona Bogacza to ukazanie zemsty toksycznego dzieciństwa, wpływu tego jakże ważnego czasu z naszego życia na jego resztę. Ukazuje samodestrukcję bohaterki w bardzo realistyczny, mocny, wypełniony erotyką sposób. Opowiadanie pełne niespełnionych oczekiwań, win, rozczarowań, bardzo gorzkie. „Granica starości” Marcina Kowalczyka ukazuje bardzo ciekawy świat. Zemsta porzuconej kobiety to motyw ograny, jednakże autor zdołał się obronić pomysłami. I za te interesujące pomysły oraz dobre wykonanie to właśnie opowiadanie trafiło na łamy mego tekstu. Myślicie, że wiecie do czego może posunąć się porzucona kobieta? To pomyślcie jeszcze raz! Powyższe dwa opowiadania warte są przeczytania. Nie zrobiły za to na mnie wielkiego wrażenia opowiadania „Malarz”, „Dziennik Julii”, „Sto dni lata” (ta dziewczyna zakochała się aż po grób w takim tempie, że jakby każdy tak reagował, to ludzkości byłoby o połowę mniej   ) oraz „Prywatny akt oskarżenia” (poczułam się troszkę jakby autor pociągnął koncept „Mojego prywatnego Sądu Ostatecznego”). Nie są to opowiadania złe, ale nie wzbudziły we mnie większego zainteresowania czy zaangażowania. A crème de la crème? Zdecydowanie największe wrażenie zrobiły na mnie cztery opowiadania. „Primadonna” Marty Marchow, która jest niesamowitym studium chorego umysłu. Jest to bardzo przewrotne opowiadanie, ukazujące przemianę całkowitą właściwie obydwóch bohaterek. „Mgła” Matyldy Puchacz powaliła mnie pomysłem na zemstę, czapki z głów za koncept! „Dzień, którego nie było” Sylwii Skorstad, z bardzo niepokojącą fabułą, skłaniającą do refleksji nad ludzkimi czynami i pobudkami. Oraz opowiadanie „Przyjaciele” Michała Pawła Urbaniaka, które jest świetnym przykładem niby lekkiego opowiadania kończącego się wielkim bum! Mało tego, ostro rozlicza też stosunki rodzinne, relacje między przyjaciółmi oraz międzyludzkie. Mimo tej nierówności, to warto przeczytać ten zbiór chociażby dla tych kilku opowiadań! A poza tym – warto poznawać to, co mogą nam zaoferować autorzy, którzy dopiero zaczynają zaznaczać swą obecność na rynku wydawniczym. Zobaczcie więc sami, co może Wam zaoferować „Zemsta jest kobietą”! © Agnieszka Tatera   By Agnieszka Tatera                                    Zamieszczone w Książki, Literatura współczesna, polska   13 