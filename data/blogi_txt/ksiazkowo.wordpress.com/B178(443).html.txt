gru 21 2011 “Willa” Magdalena Zimniak Wydawnictwo: Janka, 2010 Oprawa: miękka ze skrzydełkami Liczba stron: 350 Moja ocena: 5/6 Ocena wciągnięcia: 5/6 ***** Teraźniejszość i przeszłość. Marzena i Ewa. Wtedy i teraz, teraz i wtedy. Przeszłość przenika do teraźniejszości, wpływa na życie Marzeny, wydaje się wręcz manipulować młodym małżeństwem… W “Willi” poznajemy najpierw Marzenę, którą ukochany mąż zabiera do domu, który dla nich kupił.To nic, że bez pytania jej o zdanie, przecież on to wszystko robi dla nich! Artur to zdolny i lubiany pracownik naukowy, autor książek, w tym dobrze przyjętej powieści. Marzena… to jego żona. Ma być piękna, dobrze ubrana, zadbana, ma się rozwijać i dbać o dom. Tyle wystarczy. Artur to jej mentor, nauczyciel, który jednak potrafi wyśmiać jej błędy, ciągle ją strofować. Ale tak ją kocha, a ona jego! Jednak willa wpływa na nich, uwalnia głęboko schowane cechy, nadaje im jakby nowe osobowości. Bo też nagle Marzena zostaje zamknięta za karę w tajemniczej piwnicy, gdzie dopada ją przeszłość. Ma – sama nie wie – dziwne sny czy wizje, w któych poznaje Ewę, młodą kobietę żyjącą w czasach PRL-u.  Za każdym razem, gdy Marzena ląduje w piwnicy, poznaje życie Ewy lepiej – dowiaduje się o Maćku, Piotrze, tym, co się między tą trójką wydarzyło, o tym, jak potoczyły się ich losy. Tak właśnie – za każdym pobytem w piwnicy – bo nagle tych pobytów robi się sporo, tak, jakby dom zmieniał Artura i Marzenę w monstra. Pojawia się nienawiść, przemoc, przeszłość zatruwa teraźniejszość. Przeszłość: młoda kobieta, która poświęciła się dla miłości i dlatego męczy się w związku z niekochanym tyranem, który steruje nią, grozi jej i traktuje jak laleczkę. Czy odnajdzie prawdziwą miłość, a przede wszystkim czy odnajdzie siebie i wyzwoli się spod ręki tyrana? Teraźniejszość: młoda kobieta zaszczuta przez męża, który traktuje ją instrumentalnie, znęca się nad nią, robi z nią, co chce. Czy odnajdzie prawdziwą miłość, a przede wszystkim czy odnajdzie siebie i wyzwoli się spod ręki tyrana? Tyle łączy te dwie kobiety i właściwie sporo łączy też tych dwóch mężczyzn. Oraz pozostałych dwóch, którzy pojawili się w życiu Ewy, a potem Marzeny. Akcja tej książki pełna jest emocji, buzuje nimi, co chwilę dzieje się coś, co nie daje uczuciom ostygnąć. Ale są to jednak w większości odczucia negatywne – złość, nienawiść, przerażenie, wściekłość, do tego dochodzi agresja i cała męka opisana w tym utworze. Cierpi się razem z bohaterkami, razem z nimi przeżywa ciągłe upokorzenia, pragnie się tego, by w końcu dały krok do przodu i zostawiły tyranów. Ale relacje między nimi są tak zagmatwane, że trudno sobie wyobrazić sukces i szczęśliwe zakończenie tej książki. “Willa” to zdecydowanie nie jest chick- lit. Jest to w większości książka obyczajowo-psychologiczna, z domieszką grozy, odrobiny krymianłu i ociupinką romansu. Autorka zbudowała bardzo wiarygodne, pełnokrwiste bohaterki, z któymi może się w wielu momentach nie zgadzałam, ale i tak wierzyłam w nie i kibicowałam temu, by się wszystko udało. Magdalena Zimniak porusza tak wiele tematów! Przemoc domowa (zarówno fizyczna, jak i psychiczna), relacje damsko-męskie, ale także relacje między rodzicami a dziećmi, poszukiwanie własnej tożsamości, przyjaźń, rozwój osobisty, dojrzewanie do podejmowania decyzji oraz brania za nie odpowiedzialności etc. Jest to wielowarstwowa, bogata w treści książka. “Willa” wciąga czytelnika, jak pajęcze sieci muchę. Czytanie nie jest lekkie i przyjemne, bo też nie powinno być, nie przy takiej książce. A i tak nie chce się od niej odchodzić. Największe plusy to wiarygodność bohaterek (trochę gorzej z bohaterami) + interesująca fabuła. Minus jest niewielki i wynika chyba z niedoróbek redaktorskich. W treście znajdziemy trochę “topornych” zdań, które według mnie powinny zostać wyłapane i doszlifowane przez redaktora. Czy tylko ja mam wrażenie, że w tej sytuacji:  (…) Nieśmiało dotknęła przez slipki naprężonej męskości. - Kocham cię – szepnęła, gładząc ją delikatnie.  bohaterka mówi do penisa?   Trochę wybija to z rytmu czytania, dlatego życzę korektorom i redaktorom następnej książki więcej czasu na zajęcie się tekstem. Te kilka dziwnych zdań nie zmienia faktu, że książka jest bardzo dobra. Jest ona dla mnie miłym zaskoczeniem, bo wcześniej niewiele wiedziałam na jej temat, a otrzymałam ją niedawno od kochanego Biblionetkołaja w prezencie, za który jeszcze raz dziękuję! Jeżeli ktoś chce sięgnąć po dobrą książkę napisaną przez polską autorkę, to to jest kolejny przykład dobrej prozy! Nie rozumiem zresztą tych osób, które “z założenia” nie czytają polskiej literatury, bo “jest kiepska”, no ale to temat na długą dyskusję. Jak łatwo czasami dać sobą manipulować, a jak trudno działać samodzielnie. W jakie skomplikowane, często okrutne relacje międzyludzkie potrafimy wchodzić. Jak wiele wysiłku wymaga od nas czasami zmiana sytuacji, w której jesteśmy. I jak blisko jest miłość od nieprzyjaźni… © Agnieszka Tatera   By Agnieszka Tatera                                    Zamieszczone w Książki, Literatura współczesna, obyczajowa, polska, Prezent   6 