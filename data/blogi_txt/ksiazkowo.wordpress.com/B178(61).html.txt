sty 4 2010 “Przerwana lekcja muzyki” Susanna Kaysen Wydawnictwo: Zysk i S-ka 1993 oprawa: miękka ilość stron: 158 moja ocena: 4 I znowu nie wiem, co mam napisać   Ostatnio jakiś kryzys opiniotwórczy mnie chyba dopadł   “Przerwaną lekcję muzyki” chciałam przeczytać już od jakiegoś czasu. Może przez tą otoczkę “niedostępności”? W bibliotekach prawie jej nie ma, w księgarniach nie bywa, na aukcjach pojawia się za około 100 zł. Filmu nie miałam okazji oglądać, więc to nie z jego powodu mnie do niej ciągnęło. Może opisy wydawcy dołożyły swoje do mojego zainteresowania. Kiedy więc okazało się, że znajoma posiada i mogłaby ją pożyczyć, to zaraz skorzystałam z okazji (jeżeli tutaj zajrzysz – dzięki za pożyczkę!   ). No i co? Właściwie chciałoby się napisać “i nic”, nie zaiskrzyło między mną, a książką Kaysen. Nie jest tak, że książka jest do kitu, nieciekawa i w ogóle. Ale zabrakło w niej tego czegoś, co chwyciłoby mnie za serce. Może to efekt tego, że w ciągu ostatnich kilku miesięcy przeczytałam już kilka pozycji dotyczących w różny sposób chorób psychicznych, szpitali psychiatrycznych itd.? “Przerwana lekcja muzyki” to autobiografia Susanny Kaysen, która w wieku 18 lat trafiła (po próbie samobójczej) do szpitala psychiatrycznego. Trafiła tam – o zgrozo – po pierwszym spotkaniu z psychologiem (spotkaniu trwającym pół godziny), z obietnicą, że trafia na obserwację, która potrwa dwa tygodnie. Suanna spędziła w szpitalu prawie 2 lata. Rozpoznano u niej “osobowość pograniczną”. Lata 60-te, lata rewolucji, lata wielkich zmian, dla Susanny lata, które na zawsze zmieniły jej życie. Już na początku przeżyłam pierwsze zdziwienie – zdumiał mnie sam fakt, że dorosła (przynajmniej w świetle prawa) kobieta daje się po króciutkim spotkaniu z nieznanym sobie psychologiem zawieźć do szpitala psychiatrycznego i tam bez słowa zostawić.  Trudno mi sobie wyobrazić, że dałabym sobie kiedykolwiek coś takiego zrobić – bez postawienia konkretnej diagnozy, stworzenia planu leczenia, próby leczenia poza zakładem zamkniętym. No dobrze, może nie rozumiem osób w takim momencie życia i stanie psychicznym, kto wie. Zaskakujący jest też marazm rodziców i bliskich Susanny. Chociaż może ona pomija celowo w książce (z różnych przyczyn) fakty związane z rodziną i dlatego mam wrażenie, że nie odgrywali w jej życiu prawie żadnej roli. Susanna umieszczona została na oddziale o średnim rygorze – pacjentki od czasu do czasu mogły wychodzić na spacery, jeździć (z pielęgniarkami) na lody, być odwiedzane przez bliskich i przyjaciół. Wśród innych pacjentek znalazła bliskie koleżanki, wręcz przyjaciółki, z którymi dzieliły się przeżyciami, wspomnieniami, planami. Nasz szpital był bardzo sławny, gościł tu niejeden znany poeta i muzyk. Właściwie nie wiadomo, czy to szpital specjalizował się w poetach i muzykach, czy też poeci i muzycy specjalizowali się w szaleństwie? Autorka opisuje dokładnie, jak wyglądała jej codzienność w trakcie pobytu w szpitalu – pod względem posiłków, spotkań z lekarzami, lekarstw, pielęgniarek, stosunków międzyludzkich; mamy okazję poznać właściwie prawie każdy aspekt jej życia. Próbuje także przeprowadzić analizę swojego przypadku - dlaczego jej życie potoczyło się tak, a nie inaczej; co doprowadziło do jej pobytu w szpitalu (i to prawie przez 2 lata); kto miał wpływ na to wszystko. Jednakże te wszystkie opisy i analizy prowadzone są bardzo suchym językiem, praktycznie wypranym z emocji stylem. W niektórych recenzjach spotkałam opisy wielu uczuć, ktore niby buzowały w tej książce, a dla mnie jest ona w większości właśnie opisem klinicznym – tak mogłabym sobie wyobrazić opis analityka robiącego sekcję. Nie wiem, skąd taka rozbieżność w odczuciach. Książka jest interesująca ze względu na to, że jest to opis prawdziwego przypadku oraz opis świata do którego raczej niechętnie zaglądamy. Siłą rzeczy zaczynamy się zastanawiać – kto jest normalny? co jest normalne? kto o tym decyduje? gdzie przebiega ta cienka linia między zwykłymi, drobnymi “dziwnostkami”, jakie ma każdy z nas, a chorobą psychiczną? “Przerwana lekcja muzyki” zmusza do refleksji, ale nie wstrząsnęła mną emocjonalnie i nie jestem w stanie zrozumieć “szału” jaki dookoła tej książki panuje. Generalnie jednak – polecam!   By Agnieszka Tatera                                    Zamieszczone w Biografia/autobiografia/pamiętnik   4 