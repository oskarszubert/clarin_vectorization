kwi 2 2011 Podsumowanie miesiąca – marzec 2011 Marzec był dobry czytelniczo. Zarówno pod względem ilości przeczytanych książek (20), jak i jakości – nie przerwałam czytania żadnej książki, zero gniotów!   W ubiegłym miesiącu przeczytałam: - 10 książek recenzyjnych, - 4 książki w ramach akcji Kolejkowo, - 5 książek własnych, - 0 książek z biblioteki, - 1 książkę pożyczoną. Jestem bardzo zadowolona z faktu, że w tym miesiącu przeczytałam aż (w porównaniu z poprzednimi miesiącami) pięć książek własnych nierecenzyjnych.  I będę ignorować fakt, że to wszystko tylko dlatego, że jedna z nich była przeczytana ze względu na spotkanie autorskie, a cztery dlatego, że miałam “ugadane” wymiany na inne książki Chciałabym utrzymać taką liczbę czytanych własnych książek, ale wątpię, by było to realne. Tym bardziej, że miesiąc był też obfity w otrzymane pożyczki książkowe i teraz mam chyba ponownie ze 20 pożyczonych książek i 4 czy 5 bibliotecznych :/ Będę więc czytała wymiennie: swoje – pożyczone/biblioteczne. Wrażenia z lektury 11 książek umieściłam na blogu. Mogłoby być więcej, ale – jak wiecie – miesiąc ten obfitował w konkursy, więc siłą rzeczy notek recenzyjnych było mniej. A nie jestem zwolenniczką umieszczania dwóch notek jednego dnia, dzisiejszy przypadek jest wyjątkiem. Marzec był miesiącem czytania cykli oraz serii – zarówno kończyłam, kontynuowałam, jak i zaczynałam. Nie będę wszystkich wymieniać, bo wydłużyłoby to zbytnio notkę. Mam wrażenie, że mniej więcej połowa książek, to była kontynuacja W marcu kupiłam tylko jedną książkę (hip hip hurra!), która na dodatek jeszcze do mnie nie dotarła, więc pojawi się w którymś z kwietniowych stosików. Za to miesiąc obfitował w książki z wymian oraz książki do recenzji. Obiecałam jednak sobie, że będę się z kolejnych książek tylko cieszyć, niech sobie stoją na półkach i czekają na przeczytanie   Za to wielką pomocą w przykręcaniu kurka zakupom jest fakt, że w końcu – po zmianie regulaminu – mogę bezpłatnie należeć (i już należę!) do Wojewódzkiej i Miejskiej Biblioteki w Bydgoszczy, która ma cuuuudny katalog i posiada większość z moich poszukiwanek! Odkryciem miesiąca jest dla mnie kontynuacja – “Ksiądz Rafał. Niespokojne czasy” Macieja Grabskiego. Cudowna książka! Obydwie książki tego autora przywracają mi wiarę w ludzi   Świetnie czytało mi się również książkę “Tatami kontra krzesła. O Japończykach i Japonii” Rafała Tomańskiego.  Porażek miesiąca brak. Według Excela średnia ocena przeczytanych książek to 4,8. Lepiej niż w lutym, gorzej niż w styczniu ;) W sumie przeczytałam 5916 stron, jednak przeciętna objętość książek jest najniższa w tym kwartale – średnio miały one po 296 stron. Przyznam, że nawet tego faktu nie zauważyłam! Miesiąc był dobry pod względem książek, mam nadzieję, że kwiecień będzie równie przyzwoity. Jednak chciałabym też zrealizować kilka planów, które mogą delikatnie wpływać na moje codzienne funkcjonowanie  By Agnieszka Tatera                                    Zamieszczone w Książki, Ogólne, Podsumowanie   13 