sty 30 2013 Sen o Warszawie Rok temu właśnie szykowałam sobie kolację i zastanawiałam się, co też, u diabła, przyniesie mi rozpoczynający się właśnie pobyt w Warszawie. Już wiem! Wtedy był mętlik w głowie, ekscytacja, lekka niepewność, trochę nerwów. W końcu ta przeprowadzka to było coś, co odbyło się migiem, a miało zmienić całe moje życie. Ja, dziecko wsi, zakochane w zieleni, ciszy i śpiewających ptakach, gdzie też mi do prawie dwumilionowego miasta? Ja, wolny duch, pracujący przez lata jako tzw. wolny strzelec, ja do korporacji, na pełen etat? To wszystko wydawało mi się mocno nieprawdopodobne. Tym bardziej, że nigdy nie ciągnęło mnie do Warszawy. Owszem – Gdańsk, Kraków, dlaczego nie, ale Warszawa? Ale też byłam całej sytuacji bardzo ciekawa. Głównym plusem była praca w wydawnictwie i to takim fajnym, jak Świat Książki. To dawało kopa. Na początku było mi nieswojo. Duża firma, dziesiątki osób do poznania, schematy, zakresy obowiązków, zebrania, spotkania. A po pracy powrót do pustego mieszkania. To nie było fajne. Jednakże niepostrzeżenie, razem z wiosną wkradły się zmiany. Poczułam, że może to miasto i jego ludzie nie są tacy anonimowi. Zaczęłam włóczyć się po dzielnicy i reszcie miasta, poczułam się bardziej u siebie. Ale ciągle uwielbiałam powroty do domu rodzinnego. Taki typowy słoik. Gdzieś na początku wakacji zaczęłam łapać się na tym, że coraz lepiej się tutaj czuję. W pracy już wszystko ogarniałam od dawna, czułam satysfakcję z tego, co robię, a na dodatek trafiła mi się fantastyczna ekipa! Wszystkim życzę takich ludzi, z którymi ja pracowałam przez ten rok. Nie dość, że mogłam się od nich wiele nauczyć, tworzyć ciekawe rzeczy, to jeszcze mają świetne poczucie humoru, nie są korposzczurami, a po pracy chodzimy razem na piwo   Praca pracą, ale na dodatek jednocześnie zaczęło me serce podbijać samo miasto, jak i nowi znajomi. Miasto urzekło mnie najpierw różnorodnością, właściwie pod każdym względem – architektury, dzielnic, społeczności, możliwości spędzania czasu wolnego, knajpek etc. Tu można robić tyle ciekawych rzeczy, często za małe pieniądze lub wręcz za darmo – i to jest piękne! Oswoiłam i polubiłam Warszawę. A towarzystwo? Przez ten rok spotkałam tylu fantastycznych ludzi, że to jest wręcz niewiarygodne! Z pasją, pozytywnie zakręceni, inteligentni, zabawni, z pomysłem na siebie i swoje życie. Przebywanie z takimi osobami jest naprawdę interesujące, motywujące i inspirujące. Dziękuję Wam wszystkim! Gdy nadeszła jesień, wpadłam dodatkowo w wir spotkań związanych z social media i blogami. Spotkania blogerów, social media czwartki, Aula Polska, różne wykłady, warsztaty, prelekcje, a także czysto towarzyskie spotkania. To były intensywne i rozkosznie ciekawe miesiące. Bardzo sobie chwalę tę zmianę i liczę na to, że sytuacja rozwinie się w dobrym kierunku. Rozwój aktywności towarzysko-hobbystycznych spowodował jeszcze jedną zmianę – powoli czytam coraz mniej. Nie są to (na razie?) duże zmiany, ale odczuwalne. Kiedyś książkę trzystustronicową pochłaniałam w chwilę, teraz czytam ją przez tydzień czy dwa. Jednak rozwijam swoje inne pasje – kulturalne, socialmediowe, związane z blogowaniem. To wpłynie też na bloga, już zresztą wpływa, ale może o tym innym razem. To był fantastyczny rok w fajnym mieście i w wyborowym towarszystwie! Kolejne też takie będą, innej opcji nie przyjmuję do wiadomości. Teraz ponownie jestem na życiowym rozdrożu. Wybieram działania związane z przyszłością, wpatruję się w to, co kryją różne ścieżki rozwoju, słucham tego, co mówią serce i rozum. Jedno jednak wiem – chcę zostać w Warszawie! PS. Jeżeli macie 4 minuty, to poświęćcie je na obejrzenie tych dwóch filmów. Obojętnie na ile znacie i lubicie Warszawę       By Agnieszka Tatera                                    Zamieszczone w Blog, Przemyślenia i inne takie, Różności, zachwyty    Tagged miasto, praca, Warszawa, znajomi   24 