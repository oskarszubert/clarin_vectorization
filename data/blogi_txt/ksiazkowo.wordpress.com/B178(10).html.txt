wrz 15 2009 W zwierciadle, niejasno Wydawnictwo: Jacek Santorski   Co 1998 oprawa: twarda ilość stron: 191 moja ocena: 4,5   Cecylka jest bardzo chora, właściwie umierająca. W jej rodzinie nie mówi się wprost o jej chorobie, można się tylko domyślać, że ma raka. Rodzinę Skotbu poznajemy w trakcie Świąt Bożego Narodzenia. Starają się oni obchodzić je na tyle “normalnie”, na ile jest to możliwe. Cecylia otrzymuje wyproszone prezenty – narty i sanki. Jest pełna wiary w to, że jeszcze da radę z nich skorzystać. W trakcie świątecznej nocy przychodzi do niej w odwiedziny anioł – Ariel. Ma przy niej pełnić straż anielską. Odwiedza ją wtedy, kiedy jest sama, najczęściej nocami. Jego odwiedziny pozwalają na długie dyskusje o życiu, ludzkości, Niebie, Bogu, o wielu ważnych dla każdego człowieka tamatach. Cecylia może zadać pytania o sens życia, śmierć, relacje międzyludzkie, o anioły, strach i wiele innych. Dowiaduje się ona też, że anioły wprawdzie znają “drugą stronę zwierciadła”, ale nie zmieniają się – nie czują, nie poznają, nie rosną. Są w pełni już ukończone. Ariel tego jest właśnie ciekawy – jak to jest widzieć, spać, śnić, dotknąć śniegu, zjeść truskawkę, zjechać na sankach. Gdbyby nie to, że anioły podobno nic nie odczuwają, to powiedziałabym, że jest o to zazdrosny… Spotkania z aniołem ułatwiają Cecylii zrozumienie wielu spraw, a także trwanie w trakcie tak ciężkich chwil. Bo tutaj nie chodzi o walkę z chorobą, ale o dotrwanie godnie do końca. Rodzina Cecylki pokazana jest raczej powierzchownie, pojawiają się bardziej jako “dodatek” niż prawdziwa część opowieści. Wspierają ją, ale chyba nie potrafią sobie poradzić z faktem jej choroby, szczególnie jej tato. Najsilniejsza jest chyba babcia, a na najdalszy plan odsunięty jest jej młodszy braciszek. Piękna opowieść, pełna pytań które zadaje sobie każdy z nas. Prosty język, zrozumiały dla każdego – bo według opisu książki autor zaprasza do rodzinnego czytania. A na koniec – cytat   “- Przede wszystkim musisz zrozumieć, że już jesteś w niebie – powiedział. - Czy to jest niebo? - A gdzie indziej mielibyśmy być? Ziemia to tylko maleńki okruszek w ogromnej przestrzeni niebieskiej. - Nigdy nie myślałam w ten sposób.” Ja też nie, a może czasami warto – może to nada od czasu do czasu innej perspektywy widzenia…   By Agnieszka Tatera                                    Zamieszczone w Dziecięca / Młodzieżowa   0 