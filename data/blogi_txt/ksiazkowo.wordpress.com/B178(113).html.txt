wrz 14 2010 “Początek nieszczęść królestwa” Robert Foryś Wydawnictwo: Fabryka Słów, 2010 Oprawa: miękka Ilość stron: 312 Moja ocena: 3,5/6 Ocena wciągnięcia: 3,5/6 ***** Sama zamówiłam tę pozycję do recenzji, z opisu wydawała mi się ciekawym kąskiem. Zabrałam ją ze sobą na drogę powrotną do Polski, skończyłam już po powrocie. I może to wpłynęło na mój odbiór? Rzeczpospolita Anno Domini 1649. Skrwawiona przez Chmielnickiego tli się niczym beczka prochu. Ioannes Casimirus Rex. Albo raczej Initium Calamitatis Regni! Ojczyzna? Ot, postaw czerwonego sukna, a każdy drze do siebie, by w garści na karmazynowy płaszcz zostało. Ale Tajna Kancelaria czuwa! W sekretnej wojnie agentów nie ma reguł. Tu tylko śmiałych cenią. I nieważne, czy przyjdzie podrzynać gardła, podpisać krwią diabelski cyrograf, czy podstępem uwieść sukuba. Liczy się dobro królestwa! Rzeczpospolita musi trwać! W oplecionej pajęczyną spisków Warszawie porucznik Joachim Hirsz, instygator królewski, musi stawić czoła prawdziwie demonicznej intrydze. Prawda, że brzmi ciekawie? Ale niestety nie wciągnęła mnie ta historia. Bardzo lubię powieści historyczne, więc może miałam zbyt wysokie nadzieje. A może ten brak wciągnięcia spowodowany był faktem, że książkę czytałam na lotniskach i w samolotach, a tylko końcówkę w domu na kanapie? Sama nie wiem dlaczego miałam taki, a nie inny odbiór. Generalnie pomysł sam w sobie jest ciekawy, ale wykonanie pozostawia sporo do życzenia. Postacie nie są do końca dopracowane, królestwo o którym mowa w tytule jest niezbyt ważnym wątkiem całości, głównie wybija się wątek sensacyjny. Nawet elementy fantastyczne nie są rozwinięte tak, jak potencjalnie mogłyby być. A na dodatek – co najbardziej mnie męczyło – książka jest jakby chaotyczna, pojawiają się różności nie wiadomo skąd i po co. Jakby całość nie miała być jedną, spójną opowieścią. Te wszystkie zarzuty pojawiają się zresztą i w innych recenzjach. Od siebie mogę dodać, że doprowadzało mnie do szału przedstawienie kobiet – same dziwki, nieważne czy chodziło o kochanki możnych, czy nawet przedstawienie zakonnic i królowej – oraz olbrzymia ilość opisów scen erotycznych. Ileż można! Mam wrażenie, że  te wszystkie opisy wyglądu kobiet oraz samych aktów seksualnych zajmują 1/4 książki. Przechodząc do pozytywów – pomysł sam w sobie niezły, język całkiem barwny, iskra potencjalnie jest. Jeżeli tylko autor popracuje nad stylem i spójnością, to wróżę niezłą przyszłość   Przepraszam za lakoniczność, ale po pierwsze mam kryzys w pisaniu recenzji, muszę się troszkę zmuszać do odwiedzin na blogu, a po drugie niedługo wybije północ, ja mam remont w domu, wrażeń wiele, spaaaać     By Agnieszka Tatera                                    Zamieszczone w Fantastyka 9 