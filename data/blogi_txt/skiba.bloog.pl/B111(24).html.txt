W Szczecinie na miłej alejce parkowej między bramą portową, a placem Zwycięstwa odsłonięto jedyny na świecie Pomnik Powielacza. Nie jestem za budowaniem pomników, bo uważam, że jest ich w Polsce za dużo (samych pomników papieża jest u nas 530). Lepiej budować przedszkola i autostrady niż stawiać monumenty. Wszystkim wyjdzie to na zdrowie. Jednak Pomnik Powielacza jest sympatyczny i ma swój głęboki sens.   Pomnik tak naprawdę nie jest pomnikiem. Przypomina bardziej instalacje artystyczną. Jest to autentyczna maszyna drukarska jakiej używano w podziemiu w latach 80-tych zatopiona w szklanym akwarium. Brakuje tylko złotych rybek.  Przestarzały powielacz w wielu krajach nie budzi żadnych emocji. Z niczym nie jest kojarzony i co najwyżej może służyć jako eksponat muzealny w muzeum cechu drukarzy. Tymczasem u nas powielacz był naszą drogą do wolności. Był prawdziwą fabryką wolnego słowa, którego tak bardzo bała się totalitarna  władza.   Niezależne wydawnictwa drukujące książki i pisma poza cenzura i kontrolą władzy pojawiły się w Polsce w roku 1976. Jednak dopiero po strajkach 1980 i pojawieniu się „Solidarności" ruch ten przybrał na sile. Powielacze działały w piwnicach i prywatnych mieszkaniach, które służyły za drukarnie. Drukowano w nich zakazane w PRL książki Miłosza, Herlinga- Grudzińskiego, Orwella czy Gombrowicza oraz podziemne pisma i ulotki. Sam kilkakrotnie pracowałem na tzw. wałku czyli dosyć prymitywnym urządzeniu służącym do powielenia ulotek. W mieszkaniu w którym  odbywało się konspiracyjne drukowanie niesamowicie śmierdziało farbą drukarską. Zapach ten często wydostawał się na klatkę schodową, co łatwo mogło zdekonspirować lokal.   Pamiętam swoje pierwsze próby w podziemnym drukowaniu. Niestety nie były one zbyt udane. Nałożyliśmy za dużo farby i ulotki były częściowo nieczytelne. Nam jednak było ich żal i mimo, że nie miało to większego sensu puściliśmy je w miasto. Jedna z moich ciotek znalazła taką „naszą" ulotkę trudną do  odszyfrowania na klatce schodowej. Narzekała potem, że nie jest w stanie jej odczytać i że co to w ogóle jest. Ponieważ znałem treść ulotki wyrecytowałem jej tekst z pamięci. Było to oświadczenie podziemia wzywające ludzi na manifestacje z okazji kolejnej rocznicy wprowadzenia stanu wojennego. Ciotka stwierdziła, że w takim razie ona musi kupić sobie nowe okulary, bo przez te stare nic nie widzi. Pomnik Powielacza odsłonięto 12 czerwca podczas zlotu byłych działaczy Ruchu „Wolność i Pokój". Zlot kombatantów walki z Jaruzelem odbył się w Szczecinie. To właśnie tutaj Sąd Wojskowy skazał w dniu 17 grudnia 1984 roku studenta Wyższej Szkoły Pedagogicznej Marka Adamkiewicza na karę 2,5 roku więzienia za odmowę złożenia przysięgi wojskowej. Warto zaznaczyć, że w tamtym czasie składało się w wojsku polskim przysięgę na wierność sojuszniczą z ZSRR. Ruch WiP zorganizował się początkowo wokół idei obrony Marka Adamkiewicza, a także innych więźniów sumienia, którzy odmawiali przysięgi bądź służby w wojsku ze względu na pacyfistyczne przekonania. Był największym w Europie Środkowej niezależnym od władz ruchem pacyfistyczno ekologicznym.   WiP zdecydował się na jawną działalność. Urządzano tzw. sittingi (protesty siedzące), happeningi, marsze, wiece, pikiety i manifestacje. Większość z nich kończyła się wsadzaniem uczestników do paki.  Wydawano też pisma i odsyłano książeczki wojskowe. Po kilku latach działań WiP osiągnął kilka spektakularnych sukcesów. Władza zmieniła treść przysięgi wojskowej (usuwając z niej zdanie o wierności dla ZSRR). W 1988 roku wprowadzono instytucje zastępczej służby wojskowej czyli możliwości odpracowania woja w służbie zdrowia czy w zieleni miejskiej. W 1989 roku zamknięto trującą hutę Siechnice, a także zrezygnowano z budowy elektrowni atomowej w Żarnowcu. Cele WiP zostały w dużej mierze osiągnięte i Ruch w 1990 roku się samo rozwiązał. Każdy poszedł w swoją stronę. Po 25 latach spotkaliśmy się przy Pomniku Powielacza w Szczecinie.   Na fotce poniżej Pomnik Powielacza (w środku), Wojtek Jankowski działacz WiP z Gdańska, skazany w 1985 roku na 3,5 roku więzienia za odmowę służby wojskowej oraz autor.  Fotka druga: zdjęcie weteranów WiP przy Powielaczu. 