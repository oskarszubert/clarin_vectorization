Słynny agent Tomek rozbił Porsche w centrum Warszawy myśląc o Polsce, a zebrani trójmiejscy prześmiewcy i satyrycy jak co roku przyznawali swe tytuły myśląc o politykach i celebrytach, na odbywającej się już po raz XXI Biesiadzie Felietonistów. Tym razem zebraliśmy się w gdańskiej restauracji o patriotycznej nazwie "Swojski smak" by przy golonce i dobrej whisky ocenić miniony 2013 rok.   Oto plon Biesiady, który wypracowany został w toku burzliwych (jak zawsze) obrad. W Biesiadzie uczestniczyli mistrzowie pióra z Trójmiasta, a obradom przewodniczył ku chwale dowcipu i fantazji wyżej podpisany.       KOBIETA ROKU 31-letnia salwadorska zakonnica, która urodziła zdrowego chłopca imieniem Franciszek, chociaż nie wiedziała, że jest w ciąży   CZŁOWIEK ROKU Minister Nowak – człowiek, którego czas się skończył, ponieważ dostał zbyt dużo wskazówek   WYDARZENIE ROKU Legalizacja marihuany w Urugwaju i stanie Kolorado jako istotny krok w stronę uczynienia z Ziemi zielonej planety   BUBEL ROKU Platforma Oburzonych, która nie przetrwała oburzenia Pawła Kukiza na autopromocję swoich partnerów    PARANOJA ROKU Książka „Resortowe dzieci” napisana przez resortowe dzieci   ZWIERZĘ ROKU Znany wielu dzieciom ptaszek księdza Gila, który z Dominikany przefrunął bezpiecznie do Polski przez ocean CWANIAK ROKU Projektant Maciej Zień, który namówił proboszcza na pokaz swoich kiecek w kościele św. Augustyna w Warszawie IDIOTA ROKU Jarosław Kaczyński – największy polski patriota, który na Kijowskim Majdanie wznosił banderowskie okrzyki ZBOCZENIE ROKU Poseł Krystyna Pawłowicz w jałowym związku z rzeczywistością   NUMER ROKU Odkrywca Małysza, Apoloniusz Tajner, który zostawił rodzinę dla 30 lat młodszej, bo w roku olimpijskim trzeba stawiać na młodzież   PAW ROKU Wspomnienia premierowej, czyli „Kocham pana, panie Fułku”    CIOS ROKU Cios egzorcystów w sieć LIDL po odkryciu, że firma promuje satanizm za pomocą sera koziego w podprogowej cenie 6,66   NARZĘDZIE ROKU Krzesło posła/agenta Tomka jako wyraz głębokich uczuć do rodziny kochanki, czyli jeszcze Porsche nie zginęła   HAPPENING ROKU Podpalenie tęczy jako wyraz płomiennych uczuć do homoseksualistów   OFIARA ROKU Duchowieństwo katolickie jako ofiara lgnących dzieci z rozbitych rodzin   KICZ ROKU Filiżanka Wiśniewskiego i umywalka Urbańskiej jako ofensywa fajansu na polski showbiznes    MARTYROLOGIA ROKU Ostatnia parówka ekspertów Macierewicza, która pękła na próżno   UNIK ROKU Trójmiejscy dziennikarze zebrani na XXI Biesiadzie Felietonistów, unikający sprawiedliwej oceny prezydenta Gdańska Pawła Adamowicza   POWIEDZENIE ROKU Bądź moim „aktimelkiem” – arcybiskup Głódź do swojego asystenta, który wygrał przetarg na bieganie do nocnego po zagrychę do akordeonu   SKANDAL ROKU Poseł Adam Hofman wychodzi z szafy, bo mu się nie mieści PARADOKS ROKU Atak na ideologię gender w wykonaniu starszych panów w purpurowych sukienkach   PECHOWCY ROKU Gość Diecezji Warszawsko-Praskiej ojciec Bashobora z Ugandy – sprzedał 50 tys. biletów i nie wskrzesił nikogo na Stadionie Narodowym   Poseł Wipler – ofiara polityki prorodzinnej   NIE ZAŁAPALI SIĘ Rozwiedziony konferansjer Hubert Urbański – przez 8 lat nie zorientował się, że sypia z Hannibalem Lecterem   Prof. Gliński – człowiek z tabletu   Rozenek – perfekcyjna pani domu pod Majdanem   Alkomat – tanie narzędzie Tuska do obniżania promili u kierowców i podwyższania procentów w wyborach   Wojciech Cejrowski – bosy specjalista modowy od papieskich butów   Poseł Solidarnej Polski, Piotr Sz., nie zapłacił za usługę seksualną, a za hotel zapłacili podatnicy   Narzędzia ekspertów Macierewicza – papierowy samolot, puszka po napoju energetycznym, drewniany młotek, parówka – jako dowody na zamach 