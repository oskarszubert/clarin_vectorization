Zbiorowy roentgen   Każdy, kto udziela się w mediach zawodowo dostaje teraz pocztą oświadczenia lustracyjne do podpisania. Dotyczy to wszystkich bez wyjątku. Otrzymują je nawet ci, którzy udzielają się w kącikach hobbystycznych np. specjalista od karmienia kanarków, czy fachowiec od analizy utworów organowych Jana Sebastiana Bacha. Każdy, kto (jakby powiedział Lepper) otwiera papę w mediach musi takie oświadczenie lustracyjne wypełnić.  Do każdego oświadczenia dołączony jest list, który informuje, że zgodnie z ustawą o ujawnianiu informacji o dokumentach organów bezpieczeństwa państwa z lat 1944-1990 oraz treści tych dokumentów, jest się zobowiązanym do złożenia oświadczenia o tym, czy się pracowało, czy nie na rzecz bezpieki. Jako osoba udzielająca się w mediach od lat otrzymałem z czterech miejsc takie papiery. Kwity do podpisania przysłali mi Tygodnik Wprost, Radio Wawa, Polskie Radio i Telewizja Polska S.A. To wszystko są miłe firmy, które za moje wygłupy przelewają mi na konto banknoty Narodowego Banku Polskiego.  W kraju trwa lekka szarpanina medialna, czy podpisywać oświadczenia, czy nie. Na czele buntu antylustracyjnego stoi Gazeta Wyborcza, a wspierają ten opór szacowny tygodnik Polityka i mniej szacowny tygodnik Przekrój. Powiem szczerze, że gdy otrzymałem pierwszą przesyłkę z kwitkiem o lustracji po jej lekturze poczułem mały dyskomfort. Był on chwilowy, ale się pojawił.  Otóż w czasach III RP, a konkretnie u jej początków gdzieś tak w okolicach 1991 roku przesłano mi pismo z Ministerstwa Sprawiedliwości, o treści mniej więcej takiej, że Ministerstwo przeprasza mnie w imieniu III RP za niegodziwości, których jako więzień polityczny doznałem w czasach komunizmu. W 1985 roku zatrzymano mnie bowiem na festiwalu rockowym w Jarocinie jak rozrzucałem antysystemowe ulotki. Posiedziałem trochę w pierdlu (ale niedługo, bo zaledwie kilka miesięcy) skazano na jakiś wyrok w zawieszeniu. Potem próbowano mnie usunąć ze studiów, a także jako już notowanego wroga zatrzymywano kilka razy (głównie podczas happeningów Pomarańczowej Alternatywy, a raz nawet po koncercie Big Cyca w 1988 roku przed klubem „77” w Łodzi). Po otrzymaniu tego listu poczułem się jak osoba, której wolna Polska dziękuje za niezłomną postawę w mrocznych czasach Jaruzela.  Minęło kilkanaście lat i okazuje się, że wolna Polska zwana obecnie IV RP pyta mnie, czy aby nie byłem świnią i agentem w czasach komuny. No…powiem tak, że za przyjemne to pytanko nie jest, ale nie ma, co rozdzierać szat jak robią to niektórzy. Skoro takie uchwalono przepisy i takie obowiązują teraz w mediach procedury, to trzeba się skrobnąć pod oświadczeniem i tyle. Wypełniłem wszystkie nadesłane oświadczenia i przesłałem adresatom. Rzecz nie jest jednak taka prosta. Co prawda jeden z wysokich dostojników kościelnych powiedział odnośnie lustracji ludzi działających na forum publicznym, że jak „wszyscy to wszyscy”. Czyli, że jak są lustrowani biskupi to, czemu nie dziennikarz sportowy z „Głosu Kotomierza”. Kilka gwiazd dziennikarstwa przeżywa lustrację niczym pensjonarka randkę z pryszczatym kolegą z klasy, który lubi mordować żabki. Trafili się tacy, którzy porównali lustrację do podpisywania lojalek w stanie wojennym. Takie porównanie to jest niestety koledzy straszna padlina i nadużycie.  Cenię Jacka Fedorowicza i Ewę Szumańską, ale ich demonstracyjne żegnanie się z czytelnikami i widzami, bo nie podpisali oświadczeń lustracyjnych jest niestety narcystycznym stawianiem się wyżej moralnie od tych, którzy złożyli oświadczenia. I znów jesteśmy podzieleni na lepszych i gorszych. Festiwal cierpiących z powodu dyskomfortu podpisywania kwitów lustracyjnych ma wzbudzić poczucie winy w tych, którzy podpisali. Stwarza się fałszywe wrażenie, że odchodzą najlepsi, prawdziwi partyzanci i arystokraci pióra, a zostają same ścierwa i świnie. To jest grany na wielu bębenkach szantaż moralny. Z drugiej strony przesadą jest twierdzenie, że jak ktoś nie chce wypełniać oświadczeń, to pewnie ma coś do ukrycia (w domyśle był agentem). Ustalmy jedno: jak ktoś nie chce się lustrować to jego sprawa, ale niech z tego powodu nie czuje się lepszym, bo to śmieszne. 