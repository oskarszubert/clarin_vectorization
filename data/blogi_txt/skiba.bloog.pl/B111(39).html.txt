"Zwykły człowiek jak wychyli się przez okno, to nic specjalnego się nie dzieje, papież jak stanie w oknie, to od razu gapi się na niego sto tysięcy ludzi"...takie i inne żarty (cytat z pamięci) padały w programie kabaretowym nadanym przez TVP 2. Były też te bardziej frywolne o tym, że papież to normalny człowiek, a nie bóstwo, że też je, połyka, trawi i... puszcza bąki. Abelard Giza z kabaretu Limo ujawnił też, że bąków papieża nie zbierają anioły, za to za samego Gizę wzięli się po tych wygłupach posłowie PiS oraz znany publicysta Tomasz Terlikowski. Posłowie napisali skargę do Krajowej Rady Radiofonii i Telewizji z wnioskiem o ukaranie finansowe TVP 2 za nadanie takiego programu. Telewizja szybko pospieszyła z przeprosinami wyjaśniając, że żarty kabaretu Limo, a także monologi Abelarda Gizy i Kacpra Rucińskiego nadane były w programie satyrycznym "Tylko dla dorosłych" w którym formuła programu polega m.in. na prezentacji improwizowanych monologów. O wiele dalej poszedł publicysta "Frondy" Tomasz Terlikowski, który nazwał żarty kabareciarzy "obrzydliwymi" i zażądał, aby zajęła się nimi prokuratura z paragrafu o obrażaniu uczuć religijnych. Czyli, że na wesołków czeka już nie tylko kara finansowa, ale być może także więzienie.   Skutek tych pociesznych działań będzie zapewne taki, że być może przez jakiś czas Giza i jego wesoła trupa znikną z telewizji, ale za to mają gwarantowane komplety na widowni. Nic tak bowiem nie służy popularności jak protesty "obrażonych". Zastanówmy się czy jednak kogoś tu w ogóle obrażono? W przestrzeni publicznej krąży wiele ostrzejszych żartów o księżach i zdarza się, że co bardziej dowcipni księża sami je opowiadają.     Żart o wychylaniu się z okna jest całkiem sympatyczny. Papież rzeczywiście nie ma zbyt komfortowej sytuacji, bo gdy tylko pokaże się w oknie lub na słynnym balkonie tłum wiernych wiwatuje i oczekuje cudów. Dla wielu turystów zwiedzających Rzym, papież jest tylko kolejną atrakcją "do zaliczenia" tak jak barokowa fontanna di Trevi czy amfiteatr Colosseum. Oczywiście dla sporej grupy to także przeżycie religijne, ale obserwując ten tłum z aparatami fotograficznymi na placu św. Piotra mam wrażenie, że to grupa będąca w mniejszości.   Teraz przeanalizujmy kwestie puszczania bąków. To temat nieco wulgarny, ale jakże ludzki. Pierdzenie w siedzenie to czynność jak najbardziej zdrowa, ale zakazana przez konwencje towarzyskie. Psucie powietrza uważa się powszechnie za zachowanie wysoce niekulturalne, niemniej wszyscy to robimy. Kulturalni ludzie starają się robić to dyskretnie, ale też pierdzą. Pierdzi Tusk i pierdzi Komorowski, pierdzi Obama i Putin, pierdzi królowa Elżbieta II i profesor Magdalena Środa. Pierdzą też tacy ludzie jak prezes Kaczyński, publicysta Terlikowski czy piosenkarka Doda.   Nie ma takich którzy nie puszczają bąków. Jeśli ktoś nie puszcza bąków to znaczy, że nie żyje, a to oznacza, że pierdzi też papież. I tylko to chciał powiedzieć prześmiewca Abelard Giza i nic ponadto. Pozwólcie papieżowi być człowiekiem! Choćby w monologach kabaretowych! Na zdjęciu poniżej: puszczanie bąków w trakcie występu estradowego. 