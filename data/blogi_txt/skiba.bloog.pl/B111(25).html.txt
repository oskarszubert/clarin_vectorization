Posiadanie głowy jest rzeczą pożyteczną. Nie da się ukryć, że także nieco kłopotliwą. Głowa ma to do siebie, że oprócz myślenia, także potrafi boleć. Jedni mają głowę nie od parady, a inni nie mają głowy do interesów. Są tacy, którzy mają głowę pełną śmieci, ale nie brakuje i takich, którzy mają głowy ekologiczne. Głowa ekologiczna to głowa nie skażona żadną myślą. Osoba, która wygra wybory na prezydenta zostaje głową państwa, a osoba, która zrobi dziecko koleżance zostaje głową rodziny. Ktoś poznaje dziewczynę i traci dla niej głowę. Ktoś inny poznaje własną głowę (np. dowiaduje się, że jest kretynem) i szybko traci  dziewczynę. Facet, który traci głowę dla dziewczyny zwykle traci też portfel. Są tacy, którzy dla ratowania głowy muszą stracić twarz. Są sytuacje w których  aby ocalić własną głowę, głowę kogoś innego trzeba przynieść na tacy. Gdy jesteśmy kogoś bardzo pewni możemy dać za niego głowę, ale gdy komuś nie ufamy nie damy za niego nawet dziesięciu złotych.   Wielu z nas nie ma głowy do spraw, które są poza sferą naszych zainteresowań. Nie każdy musi interesować się niemieckim kinem lat 30-tych, historią archeologii, ruchami antykolonialnymi w Afryce, boksem zawodowym czy fizyką kwantową cokolwiek to jest. Posiadanie pasji jest bardzo ważne, ale schodzi ono na dalszy plan, gdy w naszym życiu ma miejsce zdarzenie, które wyrzuca nas z codziennego rytmu. Filatelistyka to piękne hobby, ale gdy pali nam się dom ciężko zbierać znaczki.    Gdy dzieje się coś dramatycznego, co w sposób znaczny zostawia ślad na naszej psychice (może to być wypadek samochodowy, śmiertelna choroba kogoś bliskiego, włamanie do mieszkania czy kataklizm typu powódź) wypadamy z utartych torów codzienności. Nasz plan dnia ulega radykalnej zmianie. Biegamy po szpitalach , urzędach, komitetach pomocy i załatwiamy wszystko to, co załatwić trzeba. Walczymy o swoją sprawę. Odklejamy się nieco od rzeczywistości. Przestajemy na czas jakiś czytać prasę i oglądać telewizję intensywnie żyjąc tylko swoimi sprawami. Nie mamy głowy do rzeczy, które najzwyczajniej nagle wydają się nam mniej ważne. W obliczu dramatu, który nas spotkał wszystkie codzienne spory i namiętności, pasje i kłótnie bledną i tracą jakiekolwiek znaczenie.    Tego rodzaju zachowania wydają się jak najbardziej naturalne i zrozumiałe. Nie trzeba mieć bystrej głowy Ryszarda Kapuścińskiego czy zmysłu obserwacji Jacka Hugo Badera, by zrozumieć psychikę człowieka brodzącego po pas w życiowym dramacie. Człowiek taki jest w sposób naturalny wyłączony z biegu rzeczywistości.   Tymczasem wielu reporterów (i to z tej prywatnej, niebieskiej telewizji, która mieni się że jest bardziej oświecona) z energią godną lepszej sprawy zafundowało nam ostatnio cały potop materiałów w stylu „powodzianie nie mają głowy do wyborów". Wymuszanie na ludziach, którzy potracili domy deklaracji „czy będą głosować i na kogo" jest zwykłą tandetą dziennikarską i świadczy o braku głowy w dziennikarskim fachu. Specjalistom od tak cudownych i ostrych materiałów podsuwam kilka świeższych pomysłów.   Człowiekowi, któremu matka umarła na raka zadajemy pytanie jak ocenia przegrany mecz Hiszpanii ze Szwajcarią oraz o niską temperaturę na stadionach w RPA.  Osobę, której spłonął nieubezpieczony dom wybudowany za kredyty bankowe wypytujemy o dobór zespołów rockowych na festiwalu Sonisphere oraz o brzmienie ostatniej płyty Ozzy Osbourne'a.  Faceta, który jadąc prawidłowo swoim wartburgiem zderzył się z TIRem i leży pod kroplówką w szpitalu prosimy o komentarz do tegorocznych nominacji nagrody literackiej NIKE. Matkę wiejskiego chłopca, który utopił się w gnojówce szukając swojej gumowej piłeczki, prosimy o refleksje związane z kryzysem teatru alternatywnego na podstawie przedstawień festiwalu Malta. Córkę alkoholika, który powiesił się w piwnicy po odmowie kupienia jego nerki, zagadujemy o ocenę wątków gospodarczych w programach kandydatów na prezydenta. Z niecierpliwością czekam na wysyp telewizyjnych raportów w stylu „nie idę na wybory, bo zalało mi piwnicę i tynk odpada od ściany". Jak dowiodły powodziowe reportaże  „przedwyborcze" z Wilkowa i Sandomierza najczęściej bez głowy jest reporter, który zadaje pytania.           Poniżej fotografia Narcyza Patafiana reportera Gazety Imprezowej oraz magazynu Disco Balanga, który wypytywał powodzian o to jaka piosenka powinna być hitem wakacji. 