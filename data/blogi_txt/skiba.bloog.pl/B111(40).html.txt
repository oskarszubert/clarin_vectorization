"Kto się nie bawi nie istnieje" głosi znane hasło współczesnych hedonistów. Ostatnio udało się zaistnieć medialnie kilku paniom, które bardzo chciały się zabawić i tak popiły, że zapomniały o własnych dzieciach.   Mróz trzyma więc nie dziwi, że naród pije na potęgę. Demagodzy marudzą coś o kryzysie i biedzie, ale to nieprawda. Jesteśmy jednym z bogatszych społeczeństw na świecie, a dowodem na to nasz beztroski i pozbawiony odpowiedzialności stosunek do życia. Polacy imprezują i chleją na umór, bo forsa na wódę zawsze się znajdzie. Zawsze też znajdą się powody do picia.   W kraju nad Wisłą jest zwyczaj oblewania. Coś co nie jest oblane, jest nieważne. Co oblewali Polacy w ostatnim tygodniu? Masowo oblewano wybór nowego papieża z Argentyny, który jak głosi fama, lepiej od Benedykta mówi po polsku. Miłośnicy sportów zimowych oblewali niedawne zwycięstwa Kamila Stocha oraz najnowszy super skok Piotr Żyły na skoczni w Oslo podczas zawodów Pucharu Świata. Oblewać można u nas wszystko. Tradycyjnie oblewa się wszelkie imieniny i rocznice, narodziny dziecka, kupno samochodu czy mieszkania, ale jesteśmy chyba jedynym krajem na świecie w którym oblewa się brak zwycięstwa i sukcesów, a nawet klęski.   Na pytanie dlaczego Polacy piją, odpowiedź jest tylko jedna. Polacy piją, bo lubią! Głowili się nad nią filozofowie, socjolodzy, historycy, antropolodzy, lekarze i kulturoznawcy. Za PRL-u sądzono, że Polacy piją, bo żyją w komunie - krainie bez perspektyw i pod sowieckim butem. Gdy wygoniono z Polski wojska sowieckie i od ponad dwudziestu lat nie ma już komuny i jest wolność gospodarcza oraz wolne wybory, okazuje się, że ponad połowa Polaków tęskni za zamordyzmem PRL-u i opieką państwa nad obywatelem (najnowsze badania!) i to też jest powód do picia.      Lubimy pić bez względu na okoliczności i pić będziemy nawet gdy PiS po raz dziesiąty przegra wybory, a rząd się zbłaźni. W Polsce piją wszyscy od polityków po robotników, od ministrantów po ministrów. Piją mądrzy i piją głupi, a najwięcej piją biskupi (polecam świetny artykuł o biskupie Głodziu w najnowszym Wprost).    Trwa bal na Titanicu i jedyne co nas pociesza to fakt, że Rosjanie piją jeszcze więcej od nas. Wierzymy też w legendy, że w Irlandii, Finlandii i u Eskimosów pije się jeszcze więcej niż w Rosji, więc z nami nie jest tak źle. W Polsce toleruje się wszystkich, którzy piją i samo picie bardzo pochwala, ale sytuacja w Bartoszycach zrobiła na opinii publicznej wrażenie i na moment Polska wytrzeźwiała. Sześcioletni Kacper dzwonił na policję w ciągu tygodnia trzy razy informując, że mamusia pije z koleżanką i jednym panem i on się boi. Gdy policja wreszcie przyjechała zastała dziecko w środku nocy na klatce schodowej w pidżamie i bez butów. Mamusia miała cztery promile i nie dało się jej obudzić. Dziecko przewieziono do babci, ale babcia także była pijana. Znaleźć w weekend kogoś trzeźwego, to jest poważny problem. Ot i katolicki kraj w czasie postu! 