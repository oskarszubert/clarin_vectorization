Dawno    temu wróżby andrzejkowe dotyczyły głównie spraw związanych z    zamążpójściem.  Jak mówiło przysłowie „Na świętego Andrzeja wielka    dziewcząt nadzieja”. Nadzieja była tylko jedna, czyli jak najszybciej    wydać się za mąż. Dziś nadzieje dziewcząt mają niewiele wspólnego z    dawnymi pragnieniami. Modne jest bycie singlem i robienie kariery, a nie zmywanie garów po mężu i siedzenie w domu z dziećmi. Współczesna kobieta woli robić doktorat, bawić się w dyskotece i podróżować po    świecie, a nie zmieniać pieluchy, tyrać przy garach i prać kalesony    staremu pacanowi.   W    związku ze zmianami zachowań młodych panien należy także czym prędzej    zmienić wróżby andrzejkowe. Stare wróżby nie przystają do naszych czasów  nie tylko w sferze pragnień i aspiracji, ale także w sferze   samego  rytuału andrzejkowego. Komu dzisiaj chciałoby się lać wosk ze   świeczek  przez dziurkę w kluczu? Pomijając fakt, że mało jaki klucz ma   dziś  dziurkę, to zabawa taka jest średnio sensowna, ze względu na    obowiązujące przepisy przeciwpożarowe. Wróżby takie jak wyrywanie    garścią słomek z dachu i liczenie (parzysta ilość oznaczała szybkie zamążpójście) jest mało wykonalne. Słomiany zapał dałoby się jeszcze    znaleźć we współczesnym świecie, ale ze słomianym dachem już byłoby    gorzej (jedyna szansa to okolice Białegostoku).    Także    stare, ludowe wróżby takie jak obieranie jabłka i układanie z obierek    imienia ukochanego chłopaka czy układanie butów dziewczęcych z lewej    nogi, metodą jeden po drugim i dochodzenie do ściany (wróżba ta głosiła,   że dziewczyna, której but pierwszy „dojdzie” do mety pierwsza  wyjdzie   za mąż) to zabawy, które mogłyby wzniecić emocje tylko w kole    nietrzeźwych dorożkarzy.     Czas    więc na andrzejkowe zmiany nie tylko w sferze symboliki wróżbiarskiej,   ale także na płaszczyźnie czysto technicznej. Z myślą o  przebojowych,    współczesnych kobietach Ogólnopolskie Zrzeszenie  Czarownic „Nasza   smoła” oraz Syndykat Wróżbitów Łysa Góra ‘2010, na  swym corocznym   kongresie „Miotła- Ogień- Nietoperz- Ojczyzna” ustalili  nowe zasady i   symbolikę wróżb andrzejkowych:   Złamiesz obcas na dyskotece andrzejkowej – żaden bank nie da ci kredytu.   Twój komputer zawiesi się w andrzejki – facet z którym pójdziesz na randkę upije się tak bardzo, że w łóżku nie będziesz miała z niego żadnego pożytku. Na facebooku dostaniesz miłe życzenia od nieznajomego – znowu dasz się nabrać na jakiś głupi konkurs z wysyłaniem esemesów. Papier wkręci ci się w kserokopiarkę – masz szansę na awans w pracy.   Uda ci się tanio kupić dobry błyszczyk – ten miły, ładny chłopak z którym piszesz maile okaże się spasionym, starym dziadem.   Wysiądzie ci bateria w komórce – twój szef zaprosi cię na rozbieraną kolację.   Spotkasz na ulicy Michała Żebrowskiego – dostaniesz podwyżkę w pracy lub dziewczyny z twojego działu zaproszą cię na wódkę.    Wirus komputerowy skasuje ci wszystkie dane  - nie wierz swojemu chłopcu i nie kochaj się z nim bez prezerwatyw.   Masz wrażenie, że twój laptop przesyła ci sygnały z kosmosu – nie używaj więcej kokainy w dyskotece.   Czarne BMW ochlapie twoje buty od Manolo Blahnika – ktoś podaruję ci płytę Krzysztofa Krawczyka.   Zatka ci się kibel w domu – premier Donald Tusk wygra „Taniec z gwiazdami” w TVN.     Na    zdjęciu poniżej: historyczne obrady kongresu „Miotła-Ogień-    Nietoperz-Ojczyzna” z udziałem znanych wróżbitów z Syndykatu „Łysa Góra”    podczas których dokonano unowocześnienia wróżb andrzejkowych. 