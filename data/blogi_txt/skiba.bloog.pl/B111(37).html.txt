To określenie francuskiego pisarza Emmanuela Carrere, który opisywał Rumunię tuż po upadku dyktatora Nicolae Ceausescu. Pasuje jak ulał do współczesnej Polski.   Jednego dnia, ulewa nam się stadion narodowy, bo ktoś zapomniał zamknąć szyberdachu. Drugiego dnia, nasi dzielni chłopcy (czterej pancerni?) kradną pod Berlinem trzy mercedesy, w tym busa z terenu zakładu pogrzebowego. Okazuje się, że w pogrzebowym busie, znajduje się dwanaście trumien z klientami zakładu.   Trzeciego dnia trumny z Niemiaszkami w środku, zostają porzucone w lesie pod Poznaniem i znajduje je jakiś grzybiarz, który powiadamia policję. Czwartego dnia wybucha informacja, że kolejne trumny z Polakami, którzy zginęli w katastrofie pod Smoleńskiem, zostały pomylone. Tym razem pomylono zwłoki prezydenta Kaczorowskiego. Czas otworzyć trumnę Czesława Miłosza może leży tam Maria Konopnicka? Piątego dnia największy producent trumien w Europie, polska firma z Wągrowca wydaje ekskluzywny kalendarz, w którym gołe panie przytulają się czule do trumien w fantazyjnych pozach. Twórca kalendarza pragnie przekonać wszystkich potencjalnych klientów, że odpoczynek wieczny może być seksowny. Piszą o tym media w całej Europie.   Szóstego dnia, jedna z gazet żywiących się padliną dla półgłówków, publikuje zdjęcia półnagiej młodej kobiety z Sosnowca, która stała się sławna, bo jest podejrzana o zamordowanie własnego dziecka. Gazeta najpierw namawia ją na seksowne fotki, płaci jej za tandetną sesję foto podczas której nekrocelebrytka pozuje w stroju bikini na koniu i nad strumykiem, po czym wyszydza ją jako wredną matkę, która korzysta z życia, mimo ciążących na niej potwornych zarzutów. Siódmego dnia, pijany biskup katolicki diecezji warszawskiej, gorący patron akcji walki z alkoholizmem jadąc samochodem uderza w latarnię. Po przebadaniu dostojnego kapelana okazuje się, że ma on dwa i pół promila alkoholu we krwi, co oznacza, że jest nawalony jak stodoła.    I tak codziennie, dzieje się u nas coś tak wesołego jak uśmiech wisielca czy wrzód na dupie. A to premier wygłosi dziesiąte expose, a to jakiś nieznany nikomu facet twierdzi, że jest kandydatem na premiera, a to posłowie partii o wielkości mrówki, zgłoszą projekt, że kobieta powinna rodzić nawet półmartwe dzieci. Tylko czekać kiedy z Disneylandu Niesamowitości zmienimy się w Pałac Strachów lub Mroczną Pieczarę z lunaparku dla dewiantów. Niestety, do Mrocznej Pieczary coraz nam bliżej, nie tylko przy okazji Helloween. 