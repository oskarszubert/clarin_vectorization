Dawno  temu był słynny film  „Awantura o Basię”, w polityce ciągle jest  awantura PiS-u z Platformą, a ja całkiem niedawno byłem świadkiem  awantury o psa. I nie chodzi tu bynajmniej o jakieś drobne i pospolite  kłótnie między sąsiadami, którzy spierają się o to, czyj pies narobił w  klatce schodowej. Rzecz jest o wiele poważniejsza i dotyczy tak naprawdę  nie zwierząt tylko ludzi, a konkretnie głupoty ludzkiej, której  współczesny świat ma wyjątkowo w nadmiarze.  Kilka  dni temu byłem gościem programu TVP 2 „Pytanie na śniadanie”.  Jest to  popularny program śniadaniowy w którym zwykle ktoś znany gotuje jajecznicę, ktoś inny opowiada o premierze teatralnej, komentuje sensacje prasy codziennej czy snuje historyjki o peklowaniu wołowiny.  Jeszcze dziesięć lat temu nikt w Polsce nie przypuszczał, że ktokolwiek  będzie chętny do oglądania telewizji w godzinach między siódmą rano, a  jedenastą. W Ameryce takie programy miały wielomilionową widownię od  lat. To co sprawdziło się za oceanem wkrótce stało się też hitem nad Wisłą.  Artyści  pojawiają się w tego typu programach zwykle wówczas, gdy mają do  zareklamowania swoje nowe dzieło. Między gadkami o pogodzie czy o  cerowaniu skarpet opowiadają pospiesznie o swojej nowej książce, płycie  czy filmie. Ludzie zwani celebrytami (osoby znane z tego, ze są znane)  opowiadają w „śniadaniówkach”  o swoich nowych fryzurach, narzeczonych  lub o spodniach, które zaprojektowała dla nich Ewa Minge.  W „Pytaniu na śniadanie”, „Kawie czy herbacie” czy „Dzień Dobry TVN”   bywałem wielokrotnie jako komentator rzeczy dziwnych i śmiesznych, ale  tym razem objawiłem się jako „gwiazda dnia”. Słowo „gwiazda” jest w  stosunku do mojej osoby lekkim nadużyciem, ale niech będzie. Mile  podłechtany nadanym mi tytułem odpowiadałem na maile widzów i starałem  się brylować między kamerami, a kuchnią. Przesiedziałem w programie całe wydanie od 8.30 do 10.20. „ Gospodarzami „Pytania” byli tego dnia Ania  Popek – kobieta z klasą i Michał  Olszański gentelman sportowiec, którzy  z wrodzoną sobie galanterią przeprowadzali wywiady z całą galerią  pojawiających się osobników.  Wśród gości przewijali się między innymi biznesmenka skandalistka, która  wydała książkę (Weronika Marczuk), siostra znanej siostry po  czterdziestce (Paulina Młynarska), dawny gigant estrady PRL dziś wzięty  juror taneczny (Zbigniew Wodecki), czy autor wszystkich tekstów piosenek  w Polsce (Jacek Cygan). Byli też dwaj zabawni drag queens, którzy  udawali, że śpiewają oraz bezrobotna aktorka, która z nudów napisała  książkę o pieczeniu chleba i jest teraz wspierana przez producentów mąki  (serio!). Największą  jednak sensację wzbudziła ekipa pań, które szyją ubranka dla psów. Psy  poubierane były w spodnie, kurtki i kokardki. Widok był raczej przykry, a  psy modele grzeczne niczym skazańcy, którym kazano się wygłupiać.  Przypominało to wszystko ekipę, która uciekła z cyrku. Podczas pokazu  psich strojów, który odbył się w trakcie programu wybuchła awantura gdyż  zaproszona pani psycholog, specjalistka od psiej psychiki uznała stroje  za koszmarne, a modę w ubieranie piesków za zbrodnię. - Pies nie jest  zabawką! – krzyczała pani psycholog. I trudno nie przyznać jej racji.  Pies w kurtce zapinanej na zamek błyskawiczny wygląda jak człowiek na  smyczy i w kagańcu. Projektantki strojów wyszły ze studia ciężko  obrażone. Temperatura programu wzrosła o kilka stopni.  Żyjemy  w świecie, który zwierzęta zjada lub się nimi bawi. Jeszcze trochę, a zaczniemy projektować stroje kąpielowe dla rybek w akwarium, szaliki dla  świnek morskich, buty dla gołębi, kapelusze dla jeleni, płaszcze dla  chomików oraz kalesony dla dżdżownic. Pies nie człowiek i może chodzić z  gołym tyłkiem po ulicy. 