Mimo chmur i deszczu jest wiosna! Tematy wiosenne zawitały już na dobre do programów śniadaniowych w telewizji. Ostatnio w "Pytaniu na śniadanie" w TVP 2 omawiano ważną dla ludzkości kwestię "Czy kobiety powinny zdjąć biustonosze na wiosnę". Do studia zaproszono ekspertów w postaci Tomasza Stockingera, który w serialu "Klan" wciela się w rolę "doktora Lubicza", fotomodelkę Patrycję Pająk właścicielkę słusznych rozmiarów biustu, oraz moją skromną osobę. Ponieważ od 25 lat udzielam się w formacji Big Cyc, bywam od czasu do czasu postrzegany jako znawca tematu.     Już dawno temu, podczas koncertu na festiwalu w Opolu, Big Cyc rzucił pomysł "Bojkotu biustonoszy", a przyświecało temu hasło, które kojarzyło się niektórym politycznie: "czas odetchnąć pełną i swobodną piersią". Mimo upływu lat problem jest jak widać nadal aktualny. Tym razem teoria o wyrzuceniu biustonoszy na śmietnik podparta jest naukowo. Otóż francuscy naukowcy po przeprowadzeniu szeregu skomplikowanych badań i obserwacji uznali, że zdrowiej nie nosić biustonoszy, które krepują ciało, a źle dobrane potrafią nawet deformować sylwetkę.     O tym, że jest coś na rzeczy, świadczy obecna moda na brafitting. Co to jest brafitting? To sztuka układania piersi w biustonoszu. Piękna praca dla faceta, ale brafitterki to zwykle kobiety. Okazuje się, że wiele kobiet nie potrafi dobrze dobrać sobie biustonosza, a na dodatek źle go zakłada. Brafitting narodził sie w Anglii i teraz robi oszałamiająca karierę w Polsce. Wiele salonów z damską bielizną oferuje kursy brafittingu lub poleca usługi profesjonalnej brafitterki na miejscu.   Można mieć to wszystko z głowy chodząc po prostu bez biustonosza tak jak robiły to nasze pramatki i prababki. Chodzenie bez biustonosza jest zdrowe, a także miłe dla oka, ale może jednak powodować rozliczne niebezpieczne sytuacje. Podczas rozmowy w studiu zwróciła na to uwagę Patrycja Pająk, która  przyznała, że gdy pojawia się "bez uzbrojenia" na ulicy, dochodzi do stłuczek samochodowych, bo wielu kierowców jest zbyt zapatrzonych, a panowie którzy poruszają się pieszo gubią na jej widok swoje gazety, kapelusze czy zapalniczki. Czyli mamy sytuację dość skomplikowaną, bo z jednej strony zdrowo, z drugiej niebezpiecznie. Taki spacer w obcisłej koszulce bez biustonosza, może stać się powodem rodzinnych kłótni. Facet zbyt natarczywie gapiący się na damski biust  może oberwać parasolką od żony, a zazdrosny narzeczony posiadaczki biustu, może rzucać się do bójki na każdym zakręcie.   Problemu nie ma, gdy nie ma biustu, co też przecież często się zdarza. Poza kamerą opowiedział o tym dowcip Tomasz Stockinger. Para kochanków siedzi w wiosenny dzień na ławce w parku. Chłopak mocno się przytula do swojej dziewczyny. Jego ręka wędruje pod bluzeczkę. Najpierw z przodu, a potem z tyłu. Ręka długo obmacuje plecy dziewczyny. - Piersi mam z przodu - mówi do jego uszka dziewczę. - Tam już szukałem - odpowiada chłopak. Fotka poniżej: uczestniczka dyskusji Patrycja Pająk po wyjściu ze studia. 