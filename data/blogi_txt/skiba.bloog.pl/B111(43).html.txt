Stare powiedzenie mówi, że „głową muru nie przebijesz”. Może i nie przebijesz, ale próbować na pewno warto. Przez jedenaście lat pisałem felietony do tygodnika Wprost pod tytułem "Skibą w mur".  Teraz ta rubryka felietonowa dobiegła już do mety.  Mur nieco się nadkruszył, ale i Skiba obita jak stara armata na wojnie.    Powód tego, że zrezygnowałem z pisania do Wprost jest banalny. Nowy naczelny pisma Sylwester Latkowski nie ceni felietonów. Woli krew i sensacje i... pewnie ma racje. Felieton wymaga jednak pewnej lekkości formy, a dziś w mediach wali się maczugą po głowie. Naczelny dobrze się czuje z maczugą w dłoni i chcąc wypchnąć felietony z pisma zaproponował mi taką formę współpracy (felieton miałby się ukazywać rotacyjnie czyli na przemian z tekstami innych autorów), która nie odpowiadała mojej wizji obecności na łamach Wprost.  A więc adieu! Nie będzie już "Skiby w mur".   To była wielka frajda pojawiać się ze swoim satyrycznym komentarzem co tydzień w liczącym sie tygodniku. Do Wprost zaprosił mnie w 2002 roku Marek Król. Pismo miało wówczas 300 tysięcy nakładu i należało do wiodących tygodników opinii. W redakcji byłem najdłużej piszącym autorem. Przeżyłem tam sześciu naczelnych i niezliczoną ilość karuzel personalnych  (w tym dwie poważne czystki redakcyjne). W sumie napisałem tam ponad 550 felietonów.  Ukazały się z tego dwie książki wydane przez wydawnictwo Zysk z Poznania "Skibą w mur" (2006) i "Opowiadania podwodne" (2009). Na temat moich felietonów we Wprost napisano także kilka prac magisterskich. Wszystkie te prace napisały kobiety! To piękne, że moje frywolne wylewanie myśli na papier pomogło komuś zostać magistrem.        Moje felietony okazały się ciekawe dla szkół językowych, które tłumaczyły je w ramach ćwiczeń jako teksty "trudno przetłumaczalne".  Jedną z takich szkół była Szkoła Tłumaczy przy paryskiej Sorbonie, której studenci w ramach zajęć przekładali Skibę na język Napoleona. Niektóre moje teksty przedrukowała prasa polonijna  w Londynie, a jeden felieton stał się bohaterem poważnego artykułu w niemieckim Die Tageszeitung. Przez lata moje felietony tworzyły markę Wprost i przez wielu czytelników były kontemplowane  jako pierwsze artykuły w nowym numerze. Od Skiby zaczynało się lekturę Wprost. Traktowano je jako leki na polskie bóle i odtrutkę na narodowe paranoje. Zawsze wyrażałem swoje własne myśli (a nie naczelnych) i trzymałem się zalecenia by pisać w swoim specyficznym stylu, który dystans do świata,  ironię, szyderstwo i absurd ma za wartości najważniejsze.   Nigdy też nie przejmowałem się czy coś się nie spodoba na lewicy czy na prawicy. Nie byłem wierny żadnej partii i nie trzymałem z żadną władzą choć pewnie bywali politycy, którzy ze względu na swoją plastyczność, temperament i emocjonalny język częściej stawali się bohaterami moich felietonów. Dziś w dobie szybkich komentarzy w necie, felietony ze swoją archaiczną nieco formą i wewnętrznymi dylematami autora nie są już nikomu potrzebne.  Mogę być dumny, że kiedyś Wprost kupowano dla Skiby. Dziś tygodniki nie kupuje się już dla autorów tylko dla trupa lub gołej dupy na okładce.   PS. Wszystkich swoich czytelników z Wprost zapraszam oczywiście do bloga "Skibą w łeb" w Wirtualnej Polsce. 