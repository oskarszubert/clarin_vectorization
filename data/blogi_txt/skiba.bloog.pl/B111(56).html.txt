Nasi politycy nie należą do mistrzów mowy polskiej. Wielu z nich mówi "na dzień dzisiejszy panie redaktorze", a na "dzień wczorajszy?". Poprawnie po polsku mówi się po prostu "dzisiaj". Kolejnym bykiem często popełnianym przez polityków jest stwierdzenie: "Ja osobiście sądzę..." , Ja osobiście uważam...itd. a można sądzić nie osobiście? Zawsze myśli wypowiada się osobiście, a nie razem z bratem czy teściową. Przykłady można by mnożyć, ale na szczęście jest kilku polityków, którzy nie dość, że poprawnie posługują się polszczyzną to jeszcze dobrze znają języki obce. Ostatnio poseł Jacek Protasiewicz udowodnił na lotnisku we Frankfurcie, że świetnie zna język niemiecki. Jego słowa wypowiedziane po niemiecku zrozumiał nie tylko niemiecki celnik, ale była to taka sensacja, że następnego dnia cytowała je cała niemiecka prasa, a po niej wszystkie polskie media.   Ten niemiecki to my wszyscy trochę znamy dzięki Telewizji Polskiej, która przez lata emitowała takie seriale jak "Czterej Pancerni i Pies" czy "Stawka większa niż życie".   Te filmy w których Niemcy zawsze są głupkami były tłumaczone na niemiecki i emitowane w NRD. Czterej pancerni w niemieckiej wersji językowej to byli "Vier Pancersoldaten und ein Hund", a Kloss leciał w cyklu "Schnella co niedziella" pod tytułem "Hitler und Brunner kaputt". W tych filmach roiło się od niemieckich powiedzonek. Oto kilka przykładów z polskim tłumaczeniem: "Papiren bitte" (Zocha! Podaj papier toaletowy!), "Gestapo! Aufmachen! ("Otwierać! Policja skarbowa") Hoende hoch ("Wszyscy są za") oraz "Achtung! Polnische Banditen" (Uwaga! Wychodzą posłowie z restauracji). Tak więc cała ta afera z Protasiewiczem na lotnisku to przez Klossa i "Czterech Pancernych". Gdyby Jacek Protasiewicz był z innego pokolenia i nie oglądał tych filmów, to nie zbłaźniłby się tak mocno swym "popisowym" niemieckim. "Czterej pancerni" najpierw wykończyli Protasiewicza, a teraz podobno udają się na Krym.   PS. Po siedmiu latach kończę współpracę z Wirtualną Polską i zawieszam pisanie bloga "Skibą w łeb". Dziękuję wszystkim czytelnikom. I tym mocno krytycznym i tym, którzy po prostu lubili mnie czytać. Mam nadzieję, że spotkamy się jeszcze nie raz na czytelniczym szlaku.  Autor zdjęcia: AKUBISZ.BLOGSPOT.PL 