Sztuka rozwodu W Wiedniu z wielką pompą zorganizowano pierwsze na świecie Targi Rozwodowe. Swe usługi polecali tam prawnicy, prywatni detektywi, pośrednicy nieruchomości i agencje matrymonialne. Targi spotkały się z bardzo dużym zainteresowaniem klientów, a pomysłodawcą był człowiek, który zdobył doświadczenie w tego typu przedsięwzięciach organizując wcześniej Targi Ślubne.  Pełną satysfakcję można by osiągnąć aranżując połączone targi Ślubno-Rozwodowe skoro w dzisiejszych czasach zawarcie ślubu jest prawie równoznaczne z nieuchronnym przeprowadzeniem także sprawy rozwodowej, która odbywa się (jak wykazują statystyki) niedługo później. Być może ktoś uzna to za przesadę, ale osoby praktyczne i zapobiegawcze, które chcą mieć uporządkowane życie niczym sprężynka w zegarku powinny dążyć do załatwienia swoich spraw na targach łącznych, czyli Targach Ślubno-Rozwodowo-Pogrzebowych. Najpierw wesoły i dobrze zorganizowany ślub, później profesjonalny rozwód, a na końcu fachowy pogrzeb. Bywa tak, że już na ślubie widać, że pan młody jest w opałach i że źle się to może skończyć. Warto wówczas zadbać o takie rzeczy jak ostatnia posługa, o której na ogół przy ślubie się nie myśli, a szkoda.     Być może także w Polsce wiedeńskie Targi Rozwodowe trafiłyby w oczekiwania społeczne. Tak wiele osób się rozstaje i to nie tylko z żoną czy z mężem. Ostatnio głośno o tych, którzy rozstają się z posadami, limuzynami służbowymi i miłymi gabinetami. Nie jest to łatwe zadanie. Kto wie, czy nie trudniej pożegnać ciepły fotel ministra, niż pożegnać żonę. Dla wielu atrakcyjna posada bywa bardziej kusząca niż atrakcyjna małżonka. Szczególną magiczną moc posiadają dobrze płatne posady rządowe. Jak już ktoś raz zasmakował władzy to zachowuje się jak uzależniony od używek narkoman, który bez niej nie potrafi żyć. Nadchodzi jednak taki czas, gdy z powodów tak błahych jak przegrane wybory, ciepłą posadkę należy opuścić. Zwolnić miejsce często dla mało godnych następców. Przewagi rządowej posady nad osobistą małżonką  czy mężem są oczywiste. Współmałżonek raczej wyciąga od nas pieniądze i psuje nerwy, a posada dostarcza apanaży, słodkości władzy i splendorów.    Jestem pewien, że szkolenia uczące jak rozstawać się z posadą rządową byłby hitem rynkowym w okresie po przegranych wyborach. Tylko patrzeć jak jakiś pomysłowy organizator zaprosi armię bezrobotnych polityków na targi pomagające rozstać się z ulubionym stołkiem. Swe usługi z pewnością reklamować tam będą producenci domowych foteli rządowych, chińscy masażyści, terapeuci od motywacji optymistycznej i okuliści, których rady pomogą spojrzeć na świat i siebie z perspektywy mrówki, a nie słonia. 