Wiwat fajtłapy!     Żyjemy w epoce, która narzuciła nam kult sprytu. W dzikim kapitalizmie utoniesz za pierwszym zakrętem, jeśli będziesz słaby i mało zaradny. Kto nie chce być członkiem wielkiej armii jęczących łajz musi być twórczy, waleczny, pracowity i (nie lubiane słowo) cwany.    Przez lata PRL-u nauczyliśmy się omijać przepisy i nie za bardzo przejmować pracą. W Polsce Ludowej spora grupa obywateli była mentalnymi hipisami. Za marną pracę płacono marne pieniądze, a żeby zrobić karierę trzeba było się ześwinić. Ci, którzy chcieli być w zgodzie z własnym sumieniem żyli niemal obok państwa lub nawet wbrew państwu. Nic dziwnego, że wielu miało w pogardzie cnoty takie jak zaradność i gospodarność.      Gdy w 1989 roku ogłoszono triumfalnie koniec komunizmu pojawiły się nowe standardy. Normalna stała się praca po godzinach i ponad siły. Wyciskanie ludzi jak cytryny. Wraz z wielkimi korporacjami i ich stylem pracy poznaliśmy jak smakuje wyścig szczurów i co to takiego pracoholizm. Już tylko artyści i spauperyzowani pracownicy dawnych PGR-ów głosili chwałę życiowego obijania i nie przejmowania niczym.    Lata olewania pracy i kombinowania na boku wytworzyły w Polsce kulturę partaczy. Mimo szczytnych haseł o stawianiu na fachowców (ileż to kolejnych rządów biadoliło coś o fachowcach!) ciągle mieliśmy do czynienia z ludźmi, którzy nie potrafili zrobić najprostszych rzeczy. Wiele inwestycji, projektów, przedsięwzięć okazało się nieudanych i spieprzonych. W tej pajęczynie niemocy każdy, kto jawi się jako osoba kompetentna i rozumna zdobywa sympatie. Tak należy rozumieć kariery ludzi z obecnych kręgów rządowych, którzy (przyznajmy szczerze) nie mając specjalnych osiągnięć cieszą się sporym poparciem.    Jest jednak taka przestrzeń społeczna gdzie totalne fajtłapy są bardziej pożyteczne od fachowców. To świat przestępczy. Tu pechowiec i ciapa jest mile widziany. Wyrachowany fachowiec jest dla społeczeństwa groźny i niebezpieczny. Im więcej fajtłap w światku kryminalnym tym dla nas wszystkich lepiej. Filmy sensacyjne przekazują nam fałszywy obraz rzeczywistości. Ciągle oglądamy na ekranie twardzieli sprawniejszych niż sam  James Bond, których operacje kryminalne to precyzyjnie zaplanowane włamania i napady. Tymczasem szara masa przestępcza, która odsiaduje wyroki to w dużej mierze pechowcy. Na szczęście dla nas wszystkich więcej jest w tej dziedzinie fajtłap niż specjalistów w stylu filmowego Arsena Lupina.    Oto prawdziwe historie! Pewien włamywacz wkradł się do mieszkania i zbierał cenne przedmioty do znalezionej w szafie torby. W pewnym momencie odkrył dobrze zaopatrzony barek. Wypił pół litra i zasnął na fotelu. Obudził się już z kajdankami na rękach. Inny geniusz okradł wille i z łupem wyszedł na drogę łapać autostop. Pech chciał, że pierwsze auto, jakie jechało drogą to był radiowóz. Słynny był wypadek złodzieja, który usiłując włamać się do mieszkania przez dach wpadł w dziurę i utknął w niej. Uwolniła go straż pożarna i policja. Pewien gangster zastrzelił się przed napadem gdyż przy pomocy nabitego pistoletu usiłował otworzyć butelkę piwa podważając kapsel. Ostatnio na Discovery, widziałem film dokumentalny o napadach na banki. Taśmy z kamer przemysłowych zarejestrowały napad podczas, którego grupa napastników w panice postrzeliła swojego kumpla. Najgłupszy napad, o jakim słyszałem to kradzież ciężarówki z alkoholem. Złodzieje wylali alkohol, a butelki sprzedali. Zarobione w ten sposób pieniądze przepili. No cóż jeżeli chodzi o ten wycinek rzeczywistości to śmiało możemy zawołać: wiwat fajtłapy!          Na fotce poniżej gang Jasia Pawie Oczko, który zasłynął zuchwałym włamaniem na wysypisko śmieci i masowa kradzieżą starych szmat. 