Pogłębiarka     Pogłębiarka służy do pogłębiania dna. Dno, na którym znajduje się Jacek Kurski trudno już pogłębić, ale można próbować. Choć wydaje się to niemożliwe poseł odniósł na tym polu kolejny sukces.    Oto obrazek z lokalnej, gdańskiej wojenki. Mistrz fałszywych oskarżeń Jacek Kurski zwany jamnikiem prawicy, spanielem IV RP i ratlerkiem moheru, ostatnio niesłusznie zmuszany przez wyroki sądowe do odwoływania swych śmiałych hipotez i podejrzeń znany jest z tego, że nie cofnie się przed żadnym brudnym manewrem, dzięki któremu może zaistnieć w mediach dłużej niż Jola Rutowicz w tańcu na lodzie.    Kurski ciosy poniżej pasa wpisuje do rubryki „ulubione", a chwyty za gardło ćwiczy przed lustrem. W walce z przeciwnikiem sięgnie po każde błoto nawet, jeśli jest to mokra ziemia wygrzebana spod trumny. Nie lubianego przez siebie prezydenta Gdańska Pawła Adamowicza oskarżył o brak empatii dla ofiar wypadku, jaki miał miejsce na Bałtyku w okolicach Kołobrzegu. Zatonęła pogłębiarka, którą holowano do Świnoujścia. Zginęły dwie osoby. Tragedia wydarzyła się w dniu, w którym Adamowicz spotykał się z mieszkańcami Gdańska z okazji dziesiątej rocznicy swej prezydentury. Wrażliwemu na pokaz posłowi zabrakło minuty ciszy poświęconej ofiarom tragedii.    Kurskiego nic nie obchodzą ludzie, którzy zginęli. Cynicznie gra ciałami zatopionych, bo to może mu się przydać do walki politycznej. Wypadek jest tragedią i jest to niewątpliwie smutne, ale może warto zachować jakiś umiar i proporcje w ślepym oskarżaniu. Codziennie giną ludzie na drogach i zdarzają się tragedie trudno jednak wymagać abyśmy publicznie celebrowali każdą śmierć. Wypadek, o który ma pretensje Kurski wydarzył się w dniu imprezy, trwała akcja ratownicza i pełne rozeznanie, co do tego wypadku nie było jeszcze znane. Zachowajmy w takich sprawach elementarny rozsądek. Służbowy smutek na pokaz jako element walki o elektorat to duchowe okłamanie. Czy nie dosyć już przypisywania sobie powagi przez podpieranie się tragicznymi wypadkami? Wpisując się w cmentarne rozumowanie posła Kurskiego opiszemy teraz jego fikcyjny poranek.      Godz. 7.30 - poseł Kurski budząc się rzuca radzieckim budzikiem o ścianę. Zamiast szybko wziąć żonę, wolno bierze prysznic, szorując swe poselskie ciało gąbką i pumeksem. W tym samym czasie w Australii, dwieście kilometrów od Melbourne zaspany kierowca Toyoty ginie w zderzeniu z kangurem.     Godz. 7.50 - niewzruszony tą tragedią poseł Kurski wyciera się papierem ściernym, myje zęby pasta Colgate i goli się wesoło pogwizdując znane piosenki kowbojskie. W tym samym czasie w Sieradzu pijany kominiarz Ludwik Pucek potyka się o dachówkę i spada z trzeciego piętra bloku przy ulicy Kościuszki tracąc życie i resztki złudzeń.    Godz. 8.05 - zupełnie nie przejmujący się tym wypadkiem poseł Kurski  puszcza bąka, robi dwa przysiady i sprawdza czy pistolet w szafce nocnej jest podobnie jak on sam mocno nabity. Następnie schodzi do kuchni i zaczyna pałaszować przygotowane śniadanie. Wcina ze smakiem jajecznicę, gdy zamieszkały pod Cacykowem emeryt Bonawentura Leski siedząc w bujanym fotelu dostaje zawału serca po przeczytaniu o spadających notowaniach giełdy w Tokio. Godz. 8.30 - poseł jak gdyby nigdy nic, wdaje się w wesołą pogawędkę przez telefon ze swoim współpracownikiem z ubojni bydła, całuje żonę i z odciskiem szminki na policzku oraz resztką jajecznicy na wardze wchodzi do lśniącego jak medale księdza Jankowskiego samochodu marki BMW turbo lastrico. Gdy naciska pedał gazu Lutek Pończocha seryjny dusiciel z Chicago syn polskiego rzeźnika i mulatki z przedmieścia dusi swą kolejną ofiarę, którą jest torba pełna chipsów.      Godz 9.10 - poseł omijając sprytnie korki dociera do budynku telewizji gdzie jak zwykle jest gwiazdą porannej pyskówki telewizyjnej z udziałem posłów z różnych klubów. Poseł opowiada dowcipy i przy pomocy szmaty do podłogi robi sobie szybki make up. Tak przygotowany wchodzi na wizję. W tym czasie wybucha powstanie na wyspie Wielkanocnej, trzęsienie ziemi w Meksyku, powódź w kotlinie Kłodzkiej, epidemia na Tajlandii, ptasia grypa w Kanadzie, bójki kibiców w Bawarii, kolejne powstanie na Kaukazie i krwawa awantura domowa w Łomży.     Na fotce poniżej krwawy napad na jednostkę wojskową pod Moskwą w dniu w którym poseł Jacek Kurski testował z kolegami bimber z budowy nowego przedszkola w Ciechanowie. 