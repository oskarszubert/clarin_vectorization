Minione siedem dni obfitowały w wydarzenia tak zabawne, że aż żałosne lub tak żałosne, że aż zabawne.   Zaskoczył mnie Jarosław Kaczyński i jego konferencja prasowa podczas której okazał się być człowiekiem dowcipnym i autoironicznym. Tego nikt po prezesie PiS się nie spodziewał!!! Dlaczego Jarosław tak długo ukrywał swoje poczucie humoru? Ciekawe też gdzie ukrywał to poczucie humoru? Dowcip i luz Kaczyńskiego ujrzały niespodziewanie światło dzienne podczas  konferencji prasowej, na której komentował on nową partię Jarosława Gowina i jego samego. Lider opozycji z uśmiechem na ustach powiedział, że Gowin ma dwa atuty. Po pierwsze ma ładne imię. A po drugie jest wysoki i przystojny czego o wielu politykach powiedzieć nie można. Nie ulega wątpliwości, że taki dystans do siebie to pewne novum w zachowaniu Jarosława K. Powinno się powołać komisje śledczą, która wyjaśni dlaczego od ponad dwudziestu lat znamy tylko chmurne i tryskające żółcią oblicze prezesa PiS. Panie Prezesie! Czekamy na dalsze żartobliwe wypowiedzi!    Kolejnym zaskoczeniem były wyniki badań szczęśliwości w Polsce przeprowadzone przez jeden z instytutów badania opinii publicznej. Otóż ku zaskoczeniu badaczy okazało się, że najszczęśliwszymi Polakami nie są wcale bogacze z Wilanowa, Zakopanego czy Sopotu, ale Polacy zamieszkujący biedne tereny wschodniej Polski. Okazuje się, że tam gdzie nie ma wyścigu szczurów, pogoni za mamoną, a czasem nawet nie ma prądu czy bieżącej wody można być szczęśliwym. To zrozumiały, prosty mechanizm! Jeśli ktoś nie ma zębów to go żaden ząb nie zaboli. Kto jest bezzębny zawsze będzie szczęśliwy. Trudno o przekręty i nieporozumienia finansowe tam, gdzie nikt nie ma pieniędzy! Jeśli telewizja jest gumą do żucia dla oczu niektóre wypowiedzi poseł  Krystyny Pawłowicz mogą być czarną polewką dla mózgu. Pani profesor raczyła stwierdzić, że flaga Unii Europejskiej to "szmata".  Aż dziw bierze, że Ukraińcy tak zaciekle walczą, aby pod tę "szmatę" móc się schować. Brawo! Jeszcze kilka takich wypowiedzi złotoustej starej panny i PiS-owi znowu spadnie poparcie jak  pijanemu murarzowi cegła na budowie. Absolutnym hitem okazał się nowy gatunek muchy opisany przez polskiego naukowca dr Andrzeja Józefa Woźnicę, który na cześć posła Stefana Niesiołowskiego nazwał go "Suilla Niesiołowski". Profesor Niesiołowski to nie tylko znany mówca sejmowy i autor soczystych komentarzy, ale także entomolog czyli badacz muszek, tak więc posiadanie muchy swojego imienia bardzo go ucieszyło. Mucha Niesiołowskiego podobnie jak wielu polskich polityków pochodzi z rodziny błotniszkowatych. Odkryto ją wysoko w górach na terenie Indii.   Nazywanie owadów nazwiskami polityków wydaje się być dobrym i sprawiedliwym kierunkiem wyrównującym na polu nauki, krzywdy doznane ze strony klasy politycznej na polu życia. Tylko czekać kiedy pojawią się nowe gatunki owadzie takie jak pchła Oleksy, komar Tusk, gnida Wipler czy profesorska wesz Pawłowicz. 