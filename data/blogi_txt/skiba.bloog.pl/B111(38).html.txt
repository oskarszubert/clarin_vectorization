Szatan, podobnie jak teściowa, uwielbia być przyzywany. Czasem zupełnie nieświadomie (np. w zabawie)  dajemy mu znaki i on przybywa, czyniąc zło, czyli to, co młodzież uwielbia najbardziej. Jak skutecznie walczyć z szatanem, nie tylko przy okazji głupot w rodzaju Halloween? Odpowiedź na te palące jak piekło pytanie, dali już najmądrzejsi hierarchowie Kościoła, wydając tuż przed pogańskim świętem pustej dyni, odpowiednie zalecenia.   Inspirując się słynnymi kazaniami księdza Natanka, Komisja Episkopatu Polski do walki z wróżbiarstwem, okultyzmem, muzyką techno, black metalem, kolczykami w uchu, tatuażami, radiestezją wraz z Komitetem Parafialnym do walki ze stringami, strojami bikini, malowaniem paznokci, wysokimi szpilkami, stroboskopami w dyskotece, a także wspólnie z Katolickim Blokiem Oporu Przeciwko Jodze, Sushi i Karate, we współpracy z Toruńskim Ośrodkiem Najświętszego Poczęcia Przeciwko In Vitro, wzywają wszystkich Polaków do wzmożonej czujności w dniu tzw. pseudo święta Halloween, a także każdego innego dnia, bo szatan atakuje przez trzysta sześćdziesiąt pięć dni w roku, a nawet częściej. Szczególna ostrożność dotyczyć powinna wszelkich diabolicznych symboli np. takich jak rogi. Rogi szatańskie, to symbol w kulturze niezwykle czytelny, a w życiu codziennym podstępnie obecny. W szkołach i biurach zaleca się unikania rogów kartek, zeszytów i notatników. Niezwykle podstępne mogą być kanciaste rogi biurek i ławek. To podprogowy kult Belzebuba uprawiany przez przemysł meblarski i prywatne stolarnie.   W dniach, gdy szatan atakuje ze zdwojoną mocą, czyli właśnie w Halloween należy bezwzględnie unikać wystawania, a nawet zatrzymywania się na rogach ulic, bo to cieszy diabła. Komisja medyczna przy Episkopacie Polski przyznała, że wszystkie osoby posiadające w oczach rogówki, mogą być zainfekowane złą mocą przez siły nieczyste. Na baczności należy się mieć także w piekarniach. Kupując pieczywo i słodkości, unikajmy rogali oraz ciastek typu „rożki”, bo to czytelny sygnał wysłany do piekła.   Wiele pracy czeka w Halloween mieszkańców wsi. Wszyscy wierzący w Pana Jezusa, powinni tego dnia udać się do obory i odciąć rogi krowom, bykom oraz sobie. To ostatnie dotyczy tylko tych osobników, których współmałżonek sypia z sąsiadami lub z kim popadnie.   Uprasza się także wszystkich myśliwych, gajowych, leśniczych oraz wierzących kłusowników, aby w czynie społecznym, chcąc przypodobać się panu Bogu i zasłużyć na przychylność parafii, wyłapali wszystkie jelenie i żubry celem odpiłowania im poroża. Rogi należy spalić lub przerobić na różaniec, a dziczyznę przynieść na plebanię.   Jesteśmy pewni, że polskie rodziny, wolne w Halloween i w dzień zmarłych, od znaków szatana, spokojnie będą mogły kłócić się o miejsca parkingowe przy cmentarzach, a także napluć na bliźnich podczas familijnych spotkań.        Foto na dole: osobnik, który uległ podszeptom diabła, spał w rogu sypialni, teraz smaży się w piekle. 