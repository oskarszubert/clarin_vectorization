Poseł Ryszard Kalisz przez wiele lat był Rysiem z wiadomego klanu. Niestety musiał mieć także nieprzypadkowe kontakty poza klanem, bo drobiazgowe śledztwo, a także badanie krwi posła, dało wynik dodatni czyli plus (a w tym wypadku konkretnym Europa Plus). Wyszło, że Kalisz jest zarażony Palikotem, co dla SLD i osobiście Leszka Millera jest gorsze od AIDS.   Podczas sądu partyjnego puknęła go Joanna Senyszyn, co nie było dla nikogo zaskoczeniem. Raz i wystarczy, bo tylko listonosz puka dwa razy. Rysio to miły facet i wszyscy go uwielbiają. Chodziły nawet słuchy, że ma ochotę zostać prezydentem. Nie dziwi więc, że o jego rozstaniu z SLD pisano więcej niż o największych rozstaniach w show biznesie. Rozwód Kalisza z w własną partią przyćmił na kilka dni rozwód aktora Piotra Adamczyka, który doszedł do wniosku, że jego dotychczasowa partnerka, to podobnie jak Platforma, kiepska partia. Sukces medialny rozwodu Rysia był więc potwierdzeniem jego popularności, bo Adamczyk bywał przecież w filmach Chopinem, Papieżem, a nawet gejem. Przebić gejów to Rysiu potrafił, ale przebić medialnie papieża to jest wynik.   Nie zawiódł Macierewicz, bo odkrył trzech żywych pasażerów rządowego Tupolewa, który rozbił się pod Smoleńskiem trzy lata temu. Po takich rewelacjach możliwa jest już każda bzdura, łącznie z tą, że Lech Kaczyński żyje i ukrywa się przed bratem na wyspach Bahama. Macierewicz ogłaszając swe rewelacje, nie puknął się w czoło, choć powinien.   Komisja przyznająca stypendia sportowe w Gdańsku wypukała z kolejki po kasę naszą czołową tenisistkę stołową, medalistkę z paraolimpiady Natalię Partykę. Wszystko odbyło się zgodnie z przepisami, ale nie do końca zgodnie z poczuciem ludzkiej przyzwoitości. Tyle się mówiło o solidarności ze sportowcami niepełnosprawnymi. Niestety naprawdę niepełnosprawne okazały się same przepisy.   W jednym z tych krwawych pisemek, co to nie potrafią żyć bez tekstów o ujawnianiu zmarszczek, cięć chirurgicznych na znanych ciałach czy źle dobranych kieckach sławnych aktorek odkryto, że Krzysztof Ibisz ma siwe włosy. Wniosek: Ibisz jednak się starzeje! To epokowe odkrycie pozwoliło wielu Polakom zatroskanym o geny Ibisza wreszcie spokojnie zasnąć.    W „Polsat Cafe” Jolanta Kwaśniewska ujawniła, że jej mąż namawia ją na zrobienie sobie sesji na rozkładówce w Playboyu. W mediach zawrzało bardziej niż po kolejnych skandalach z udziałem Dody czy Natalii Siwiec. Jeden z portali internetowych od razu zrobił ankietę, która znana polska dama w klasie 50+ powinna ściągnąć kieckę ku uciesze gawiedzi. Jeśli Kwaśniewska zdecyduje się na rozbieraną akcję, to powinna się ona odbyć na Stadionie Narodowym. Po raz pierwszy byłyby nadkomplety. Po takiej akcji Olek może już jednak nie wytrzeźwieć. Ze szczęścia. 