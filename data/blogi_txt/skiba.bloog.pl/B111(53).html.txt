Jest luty i do festiwalu piosenki w Opolu zostały cztery miesiące, do festiwalu w Sopocie sześć miesięcy, ale Festiwal Obietnic polityków już się zaczął. Słynny wokalista Donald Tusk podczas swojego show przedstawił premierową piosenkę pod tytułem "Darmowy podręcznik". Każdy uczeń, który pierwszego września pójdzie pierwszy raz do szkoły otrzyma darmowy podręcznik do wszystkiego. Istnieje obawa, że skoro podręcznik jest "do wszystkiego", to może być równie dobrze "do niczego".  Dawno, dawno temu był w szkołach elementarz w którym uczono, że Ala ma Asa, Ola ma kota, a milicja ma pałę i pewnie do tych tradycji się teraz wraca. Zamiast zestawu podręczników była jedna książka, z której pierwszoklasista czerpał całą wiedzę o życiu Ali, Oli i Asa, który miał pchły. Trzy lata temu premier Tusk obiecywał darmowe laptopy dla uczniów. Teraz słyszymy o darmowych podręcznikach. Jak w takim tempie będzie spadał standard tego co ma być darmowe, to jak znam życie zakończy się na darmowych ołówkach lub na tym, że za darmo będzie można sobie w szkole ołówek zatemperować.  Politycy uwielbiają obiecywać! Dawno temu Aleksander Kwaśniewski gdy starał się o prezydenturę obiecywał młodym trzy miliony mieszkań. Całkiem niedawno politycy Platformy obiecywali nam szybkie pociągi, tanie mieszkania i poprawę sytuacji w służbie zdrowia. Szybkie pociągi są tylko w klubach erotycznych (bo tam niektóre panie wielu pociągają), tanie mieszkanie to można sobie znaleźć pod mostem, a wizyty u lekarza wielu z nas doczeka się dopiero tuż po swoim pogrzebie.  Obietnice o darmowym podręczniku dla uczniów mogą skończyć się tak: Pierwszy września - dzień wesołyPoszedł Jasiu dziś do szkołyCo tam w szkole - pyta mamaCała w pąsach roześmianaMamy książkę od premieraJak dodawać cztery zeraJest tu także - dodał skromnieJak głosować na Platformę! 