Jak spać gdy nie mamy czasu na sen? Na to pytanie odpowiedział gość  programu Agaty Młynarskiej w TVP 1 "Świat się kręci" 22-letni Kamil, który skonstruował maskę do intensywnego i szybkiego spania. To maska przyszłości, która monitoruje nasze sny i pomaga w krótkim czasie skutecznie wypocząć. Konstruktor zapewniał, że w ciągu dwóch godzin spania w masce można zregenerować organizm tak jakby spało się całe osiem godzin. Nie jest to żaden blef czy historyjka z powieści science fiction. Produkcją maski zainteresowani są poważni producenci, a sam pomysłodawca został już nagrodzony na konkursach promujących odkrywcze i innowacyjne rozwiązania. Ciągle jeszcze trwają próby i testy, ale najdalej za rok maska ma być już w sprzedaży. Super! To idealny prezent dla wszystkich pracoholików, a także dobre rozwiązanie dla tych, którzy na nic nie mają czasu. Konstruktor przestrzega, że maska nie zastąpi człowiekowi normalnego snu, ale może mu pomóc wypocząć o okresach intensywnej pracy. To może być idealne rozwiązanie dla studentów tuż przed egzaminami czy dla ludzi biznesu w okresach wymagających ciągłego zaangażowania.  Maskę hurtowo zamówią wszyscy ci podli szefowie, którzy uważają, że ich ludzie za mało pracują. Z taką maską można w ogóle nie wychodzić z pracy do domu. Dwie godziny snu w masce na fotelu i dalej do roboty! Szefowie korporacji już zacierają ręce. Lekko przerażająca wizja, ale mnie niepokoi całkiem co innego.   Wyobrażam sobie, że skoro już dziś maska może kontrolować nasze sny, to w udoskonalonej wersji maska sfilmuje to co śnimy i prześle te wizje do Internetu. To z jednej strony fascynujące, ale z drugiej to może być katastrofa dla stosunków międzyludzkich. Jeśli żona dowie się, że mąż śni o pięknej instruktorce fitness z pobliskiego klubu, a ją uosabia w snach podwórkowy, zawszony Burek, który macha ogonem na widok sklepu mięsnego, to może to oznaczać szybki rozpad związku. Artyści takie sny będą umieszczali na swych stronach internetowych w ramach promocji. Wyobrażacie sobie sen Edyty Górniak albo sen Nergala? Sen Edyty to mogłaby być komedia romantyczna z elementami melodramatu, a sen Nergala to raczej krwawy horror z elementami filmu wojennego.   Na scenie politycznej rozgorzeje walka na sny. Opozycja ujawni o czym śni premier Donald Tusk (np. o tym że jest kumplem "Króla Lwa" ze słynnej bajki, przy której Donald płacze, jak ujawniła w swej książce małżonka premiera), a rząd o czym śnił  Palikot, Kaczyński czy Ziobro (o głosach wyborców, władzy i dostępie do tajnych danych NATO). Już dziś możemy ujawnić o czym śni czołowy pyskacz, cynik i posiadacz najdłuższego członka w PiS (sam się tym chwalił młodym działaczkom na spotkaniach szkoleniowych) czyli Adam Hoffman. Podobno pucułowaty Adaś chce zostać Prezydentem Kosmosu! Jak mówił stary mistrz ZEN: Lepiej złapać katar niż polityka sen! 