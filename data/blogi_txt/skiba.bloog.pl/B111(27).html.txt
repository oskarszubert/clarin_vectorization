Znany z posiadania monopolu na prawdę i polskość Janek Pospieszalski stał się bohaterem satyrycznej piosenki Big Cyca. Jego program „Warto rozmawiać" jedni uważają, za zwykłą telewizyjną propagandę inni za skarb narodowy, większy od polonezów Chopina i odkryć Kopernika. Jasne było, że wokół piosenki powstanie polemika o sile tsunami. Piosenka wrzucona tydzień temu w Internet szybko doczekała się teledysku zrobionego przez fanów. Teledysk zmontowany z przerażających wypowiedzi Pospieszalskiego oraz z różnych programów w których się prezentował szybko podbił serca Internautów, notując kilkaset tysięcy wejść. Strona Big Cyca zapchała się już pierwszego dnia.  Janek Pospieszalski nazywany w piosence „PiS Ronaldo" skomentował piosenkę jako dalszą część tajnej operacji przeciwko swojej osobie. Wyśmiał też wstęp do piosenki, który zespół umieścił na stronie. Zdaniem Janka skoro zespół musi tłumaczyć o czym jest piosenka to znaczy, że ma głupich fanów. Niestety, ale wielu naszych fanów to ludzie mieszkający w USA czy Australii, nie mający dostępu do perełek telewizji polskiej takich jak „Warto rozmawiać". Wielu z nich nie ma pojęcia kim jest idol moherowych drużyn Jan Pospieszalski.  Krótki wstęp do piosenki wyjaśniał tym fanom, którzy nie śledzą na bieżąco polskich spraw, kim jest bohater piosenki oraz jaki to cudowny program klei w telewizji. Moim zdaniem „Warto rozmawiać", ale nie warto oglądać.  Na prawicowych forach internetowych wokół piosenki Big Cyca powstał tak wielki kocioł i zamieszanie, że postanowiłem wyjaśnić w oficjalnym oświadczeniu ważne okoliczności dotyczące samej piosenki jak i mojej osoby.  Nigdy nie wymachiwałem chorągiewką z napisem „biografia", ale ilość szlamu i epitetów, które przetoczyły się przez Internet wymusiły tekst, który poniżej.          Oświadczenie Krzysztofa Skiby Piszę ten tekst, sprowokowany inwektywami zwolenników Jana Pospieszalskiego, którzy opluwają mnie na forach internetowych wyzywając od bolszewików, komunistów i agentów.  Autorem piosenki „Warto rozmawiać" jest Jacek Jędrzejak, ale to mnie Jan Pospieszalski zaliczył w swoim blogu do pałkarzy systemu i porównał do szkoły satyry z nurtu Jerzego Urbana.  Być może warto uświadomić prawicowym zwolennikom programu „Warto rozmawiać", że w stanie wojennym siedziałem w więzieniu za działalność w antykomunistycznym podziemiu. Byłem też kilkanaście razy zatrzymany przez SB za działalność w Ruchu „Wolność i Pokój" oraz Pomarańczowej Alternatywie. Z satyrą w stylu Urbana mam tyle wspólnego, że - gdy Jerzy Urban był u władzy - wydawałem podziemne pisma satyryczne, wymierzone w rząd, który reprezentował. Walczyłem o wolną Polskę gdy można było za to dostać po głowie. O wszystkim tym można sobie poczytać w archiwach IPN-u. Polecam zbiory teczek Sprawa Operacyjnego Rozpoznania  „Jantar" oraz SOR „Alternatywa", jeśli kogoś to bardzo interesuje.  Tymczasem Jan Pospieszalski za PRL-u był konformistą. Grał na basie w grupie Czerwone Gitary i wielokrotnie występował z nią na oficjalnych rautach partyjnych w NRD i ZSRR. Jako muzyk Czerwonych Gitar był często gościem telewizji NRD oraz firmował swoją osobą zloty sowieckich pionierów. Był więc dla komunistycznej propagandy „pożytecznym idiotą". Po rozwiązaniu współpracy z Czerwonymi Gitarami grywał też w sympatycznej i przynoszącej niezłe dochody grupie Voo Voo. Dopiero pod koniec lat 90-tych, gdy już dawno nic za to nie groziło, Jan Pospieszalski stał się „obrońcą wiary i polskości" na antenie telewizji publicznej i za jej pieniądze. Jedyne „represje", jakie spotkały Pospieszalskiego, to dowcipy Szymona Majewskiego i piosenka Big Cyca.  Jeżeli piosenka Big Cyca jest „pałką systemu", to program „Warto rozmawiać" ma tyle wspólnego z rozmową, co średniowieczne koło do łamania kości z kołem ratunkowym. 