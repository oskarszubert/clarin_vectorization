Gasić! Rzucać!    Demonstranci zgasili w Paryżu ogień olimpijski. I bardzo dobrze! Na bojkot olimpiady jest już za późno, ale na demonstrację i protest przeciwko okupacji Tybetu i łamaniu praw człowieka w Chinach na pewno nie. Czy cały świat musi uczestniczyć w tej propagandowej szopce pod tytułem „Wielkie Wspaniałe Chiny, olimpiada cacy, krew się leje - nic się nie dzieje"? Każdy, nawet najmniejszy akt sprzeciwu to krok ku wolności. Historia uczy, że nawet symboliczne gesty są dla władz dyktatorskich bolesne.    Gdy w stanie wojennym internowany Lech Wałęsa dostał pokojową nagrodę Nobla jakże to musiało zaboleć generała Jaruzelskiego (podobno z nerwów zaparowały mu okulary i wyskoczył młodzieńczy trądzik na dupie). Zewsząd dobiega lament sportowców, dla których olimpiada to wielkie święto i ważny punkt w zawodowej karierze. Pojawiły się słuszne głosy mówiące o tym, że ludzie wzywający do bojkotu olimpiady to hipokryci, bo sami chodzą w chińskich koszulkach, biegają w chińskich trampkach, a na sylwestra odpalają chińskie sztuczne ognie. Skoro wielki biznes i turyści nie bojkotują Chin, to dlaczego Chiny mają bojkotować sportowcy?    Ok. skoro to takie ważne dla świata sportu to niech olimpiada się odbędzie, ale jako ludzie, którzy mają jednak coś przeciwko zabijaniu niewinnych, okupacji Tybetu i obozom koncentracyjnym w Chinach zbojkotujmy ceremonię otwarcia. Nie ma przepisów mówiących o tym, że delegacje narodowe muszą uczestniczyć w ceremonii otwarcia igrzysk. Niech na stadionie w Pekinie idzie Chińczyk z napisem „Poland", a za nim niech podąża powietrze. Do olania telewizyjnego show nie potrzeba wielkiego heroizmu. Wystarczy siedzieć w hotelu.    Władze Łodzi namawiają mieszkańców do bojkotu chińskich towarów. To akcja tyleż szlachetna, co głupia i bez szans na powodzenie. Wszelkie wątpliwości  rozwiała w tej sprawie baba handlująca na bazarze chińską bielizną, która ujawniła w telewizji, że polski biustonosz kosztuje trzydzieści złotych, a chiński szesnaście. I już wiadomo, co naród kupi. Inna sprawa, że ja nigdy biustonosza bym kobiecie za szesnaście złotych nie kupił, bo uważam, że wszystkie piękne dary natury powinny być w niezłym, a nie tandetnym opakowaniu.        O gaszeniu ognia olimpijskiego wypowiadałem się w TVN 24. Uważam to za niezły i dopuszczalny, pokojowy protest. Z tego samego gatunku działań jest słynne rzucanie tortami w znanych dupków z krainy polityki i biznesu. Najsłynniejsze to chyba trafienie tortem w milionera Billa Gatesa właściciela Microsoft. Rzucanie tortem zawiera w sobie element agresji, ale przecież wszyscy wiemy, że tort krzywdy nikomu nie zrobi. Co najwyżej poplami garnitur od Armaniego. Rzucanie tortem w chińskich notabli bym zdecydowanie odmawiał. Nikt tam nie będzie się zastanawiał, czy to jest tort, czy bomba i rzucający może zostać podziurawiony kulami niczym przeciwnicy Schwarzeneggera w jego tandetnych filmach. Za to w Polsce opozycja tortowa ma wielkie pole do popisu. Oto moja lista osób, którym warto by za ich działalność publiczną machnąć dumnie tortem w uśmiechniętą facjatę:Michał Listkiewicz, wieczny prezes (za gnój w PZPN)Ewa Sowińska, rzecznik praw dziecka (za pomysł karania seksu przed 18 rokiem życia)Ryszard Kalisz, poseł SLD były minister MSWiA (za zaniedbanie sprawy porwania Krzysztofa Olewnika i nagradzanie policjantów nieudolnie prowadzących śledztwo)Ryszard Bender, senator PiS (za wypowiedź, że Oświęcim to był obóz pracy, w którym częstowano wszystkich świeżym chlebem i mlekiem, a nie obóz zagłady)Krzysztof Zanussi, reżyser intelektualista (za podpieranie się Dodą w swoim najnowszym filmie)Kuba Wojewódzki, showmen (za udawanie buntownika, gdy przez pół życia było się lizusem i konformistą pracującym w państwowych mediach)Mirosław Drzewiecki, minister sportu (za dobre samopoczucie i żałosne tempo przygotowań do Euro 2012) Cezary Grabarczyk, minister infrastruktury (za opłaty na autostradzie A1 gdzie za oddane do użytkowania 25 km płaci się 6.70 zł.)    Jacek Kurski, poseł bullterier (za całokształt)   A jakie są Wasze propozycje?  PS. Poniżej popierające wolność Tybetu murale z Bielska Białej autorstwa artystów Trzeciej Fali. 