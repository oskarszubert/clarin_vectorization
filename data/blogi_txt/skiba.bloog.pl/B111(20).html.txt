W katastrofie lotniczej pod Smoleńskiem zginęło wiele wybitnych postaci. Jedną z nich był poseł PO Arkadiusz Rybicki.  Aram - takim kryptonimem nazwała go ubecja inwigilująca go w czasach PRL-u, gdy był działaczem opozycyjnego Ruchu Młodej Polski. Ale tak też mówili do niego przyjaciele i ludzie dla których był kimś bliskim. Aram podobnie jak ja był uczniem gdańskiej Jedynki liceum z którego okien widać bramę Stoczni. Ja chodziłem do Jedynki dziesięć lat później. Jedynka to była taka szkoła pod murami,  której działa się Wielka Historia. W grudniu 1970 roku w Jedynce milicja przebierała się za żołnierzy, by w ten sposób zdobyć zaufanie i oszukać robotników.  W sierpniu 1980 ludzie modlili się pod bramą Stoczni tuż przy naszej szkole. W stanie wojennym aby dojść do szkoły na lekcje przechodziło się przez kontrole, co najmniej kilku patroli ZOMO.  „Jedynka" była więc siłą rzeczy i miejsca kolebką dla wielu buntowników. Tu korytarzami szkolnymi biegało wiele późniejszych opozycyjnych legend, artystów, dziwaków, poetów, podróżników i prekursorów. Na początku lat 70 tych chodziła do tej szkoły grupa, która później założyła opozycyjny Ruch zwany „Młodą Polską". Aram obok Aleksandra Halla (też absolwenta Jedynki) był jednym z głównych strategów i działaczy tego aktywnego w Gdańsku środowiska. Jako nastolatek słuchał rocka spod znaku Jimmiego Hendrixa i nosił się jak hipis. Jego przyjaciel Maciej Grzywaczewski wspomina, że Aram sam szył sobie dżinsy z dzwonami, bo w sklepach takich cudów nie było. Wanda Szafran nasza nauczycielka polskiego znalazła prace maturalną młodego Rybickiego. Po jego śmierci uczniowie Jedynki czytali ją na uroczystym apelu.  Informacja o tej spontanicznej akcji uczniów i zasłużonej polonistki bardzo mnie wzruszyła.   Aram to był człowiek o nienagannych manierach. Jak na konserwatystę przystało ubierał się zawsze elegancko, co bardzo odróżniało go od innych opozycjonistów z czasów Polski Ludowej. Całe to towarzystwo to były brody, powyciągane swetry, papierochy i ostry język. Aram ani nigdy nie przeklinał, ani nie podnosił głosu. To było rzadkie.  U niego ta elegancja była naturalna.  Bliżej poznałem się z nim pracując w latach 90-tych w Agencji Filmowej ProFilm. To było niesamowite jak ten nienagannie ubrany konserwatysta znosił takich artystycznych ekscentryków jak ja czy Paweł Końjo Konnak. Miał do nas cierpliwość i wiele wyrozumiałości. W ProFilmie realizowaliśmy dla telewizji nieco zwariowany program Lalamido. Aram był naszym parasolem i często chronił nas przed zdjęciem z anteny. Rybicki trafił do Agencji ProFilm po tym jak na skutek konfliktu z Mieczysławem Wachowskim przestał pracować w kancelarii prezydenta Wałęsy. Polityczny dystans pozwalał mu bardziej rozumieć artystów.    Aram prezentował się zawsze jak urzędnik korony brytyjskiej. Mimo swej całej wytworności miał poczucie humoru. Pamiętam, że podczas pewnej imprezy karnawałowej przebrał się za ormowca. Narzekał, że koledzy, którzy zostali ministrami czy premierami oszczędzają się podczas gry w piłkę. A gra w piłkę to w środowisku gdańskich liberałów i konserwatystów zakorzeniony obyczaj.    Arkadiusz Rybicki miał wspaniały życiorys. W sierpniu 1980 roku aktywnie wspomagał strajkujących robotników Stoczni (to on wraz z Maciejem Grzywaczewskim wpadł na pomysł wypisania wszystkich 21 postulatów na słynnych tablicach, które przez cały okres sierpniowego strajku wkomponowały się ikonicznie w krajobraz stoczniowej bramy nr 2). W stanie wojennym był internowany, a następnie udzielał się w podziemnej Solidarności, był w czasach PRL-u wielokrotnie zatrzymywany przez SB. W wolnej Polsce pracował w kancelarii prezydenta Wałęsy, był wice ministrem kultury w rządzie AWS, dyrektorem Nadbałtyckiego Centrum Kultury w Gdańsku, a ostatnio posłem Platformy Obywatelskiej i członkiem komisji kultury.   7 kwietnia na trzy dni przed tragedią w sali konferencyjnej Domu Poselskiego odbył się zorganizowany przez Polski Instytut Sztuki Filmowej specjalny pokaz filmu „Beats of Freedom - zew wolności". Jest to przejmujący dokument opowiadający o muzyce rockowej  w czasach PRL-u, o tym, że muzyka ta miała swój udział w budowaniu wolnego świata poza systemem komunistycznym. Człowiekiem dawnego podziemia  „Solidarności", który wypowiada się w tym filmie o polskim rocku jest Arkadiusz Rybicki. Mówi o tym, że siłę i przekaz polskiego rocka odkrył gdy był internowany i siedział w kilkunastoosobowej celi. Gdy reżyser filmu Leszek Gnoiński szukał kogoś z dawnej opozycji, kto mógłby coś sensownego opowiedzieć o muzyce rockowej z epoki generała Jaruzelskiego wskazałem właśnie na Arama.  W pokazie „sejmowym" wzięło udział wielu posłów i senatorów, a także twórcy i niektórzy uczestnicy filmu. Był Marek Niedźwiecki z radiowej Trójki, , Kazik Staszewski z Kultu, Robert Matera z Dezertera, byłem na tym pokazie także ja. Wówczas rozmawiałem z Aramem ostatni raz. Jak to zwykle bywa obaj śpieszyliśmy się w jakieś ważne miejsca, które teraz są bez znaczenia. Nikt z nas nie przypuszczał, że może to być spotkanie ostatnie.     Na fotografii poniżej: spotkanie 7 kwietnia po pokazie filmu „Beats of Freedom". Od lewej siedzą Arkadiusz Rybicki, Agnieszka Odorowicz (dyrektor Polskiego Instytutu Sztuki Filmowej) Marek Niedźwiecki i Kazik Staszewski. Fot: Marcin Kułakowski/PISF. 