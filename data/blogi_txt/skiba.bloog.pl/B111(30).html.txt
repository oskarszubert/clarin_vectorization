Marian Zarost był człowiekiem z ambicjami. Szybko zorientował się, że aby cokolwiek znaczyć w małym mieście trzeba mieć albo duże pieniądze, albo władzę, a najlepiej jedno i drugie. Na duże pieniądze póki co, się nie zanosiło, ale władza na poziomie gminy wydawała się jak najbardziej osiągalna. Wybory wygrał w cuglach tym bardziej, że konkurencji praktycznie nie było, nie licząc dwóch zasłużonych dla miasta i skompromitowanych do cna biznesmenów czy zdesperowanego dentysty, który wyrwał młoda laskę, a ona jemu wszystkie oszczędności.      Jako radny głosował zawsze tak jak ekipa, która go namaściła i pomogła wygrać.  Dbał o interesy grupy, ale też i swoje. Pierwszą kadencję potraktował jako rozpoznanie terenu. Wziął udział w kilku przekrętach dzieląc się forsą uczciwie z tymi co trzeba. Za zgodą swych protektorów i opiekunów zapisał się też do jednej z tych beznadziejnych partii, które od lat umieszczały swoich posłów w parlamencie. Marian dawał się lubić i uchodził za osobnika, który ma szczęście. Nikt wówczas nie zdawał sobie jeszcze sprawy, że jest to człowiek który posiada straszną tajemnice. Po kilku latach ofiarnych działań „na polu samorządu” był już człowiekiem majętnym. Wkrótce został też posłem, co nikogo nie zdziwiło. Marian uchodził za kozaka, który wiele jest w stanie załatwić. Grał ostro i wygrywał tam gdzie inni tchórzyli.  Pierwszy nieprzyjemny incydent miał miejsce, gdy Marian jeszcze zanim został posłem, leciał samolotem w interesach do Niemiec. Przechodząc przez bramkę służącą do wykrywania przedmiotów metalowych Marian zadzwonił jak trzy karetki pogotowia. Nic nie dało wyjęcie kluczy, drobnych monet z kieszeni, komórki oraz ściągnięcie paska z metalową sprzączką. Marian dzwonił nadal. Poproszono go o zdjęcie butów, co uczynił niechętnie. Człowiek interesu chodzący w skarpetkach po lotnisku to widok, który nie służy budowaniu korzystnego wizerunku. Marian dzwonił nadal. Bez butów, paska, kurtki, komórki i portfela Marian dzwonił  i to dzwonił jakby głośniej niż przed pozbyciem się wszelkich metalowych przedmiotów. Wzięto go na kontrolę osobistą i drobiazgowo przeszukano przy pomocy gumowych rękawiczek. Kontrola niczego nie wykazała i Marian mógł lecieć samolotem, ale upokorzenie, które go spotkało zapamiętał na długo.  Jako poseł często latał za granicę i po kraju w sprawach służbowych oraz we własnych interesach. Niestety Marian zawsze był powodem zamieszania podczas kontroli. Jako VIPa traktowano go szczególnie łagodnie. Przepuszczano mimo dzwonienia na wszystkich bramkach. Uśmiechał się wówczas łagodnie do panów z kontroli i pokazywał legitymacje posła.  Marian chcąc uniknąć kolejnych przykrych incydentów poddał się badaniu tomograficznemu. Szukano jakiejś metalowej płytki w mózgu, zagubionego gwoździa w tyłku, lub śruby w kolanie. Badanie nie wykazało obecności najmniejszych nawet metalowych części w organizmie posła Mariana Zarosta. Wraz z rozwojem kariery biznesowej, problem dzwonienia bramek czułych na metal, stawał się coraz bardziej kłopotliwy i męczący.  Panika antyterrorystyczna, która zapanowała w Europie i USA nakazywała sprawdzanie wykrywaczami metalu każdego pasażera, bez względu na status materialny. Przez czułe na metal bramki przechodzili dosłownie wszyscy łącznie z załogą samolotu. Interesy Mariana rozwijały się świetnie. Jako przedsiębiorca Marian Zarost miał opinie niezwykle ryzykownego gracza oraz człowieka pozbawionego skrupułów.  Jako poseł wyrobił sobie liczne kontakty biznesowe i chwytał się kombinacji oraz numerów, na które inni patrzyli z lekkim strachem.  Niestety stałe incydenty na lotniskach powodowały, że nasz bohater zmniejszył liczbę służbowych wyjazdów. Kilka razy czarterował prywatne samoloty, ale były to sytuacje wyjątkowe. Nie pomagało rozebranie się do naga. Nawet całkiem goły Marian po przyłożeniu do jego ciała wykrywacza metalu dzwonił jak dzwony kościelne.   Niewyjaśniona tajemnica dzwonków alarmowych nie dawała spokoju Marianowi i jego partnerom w interesach. Z czasem stała się jego obsesją. Marian poddał się kolejnym badaniom organizmu. Po przeczytaniu kilku książek Bogusława Wołoszańskiego twierdził, że ma głęboko ukryty w organizmie stary, hitlerowski skarb i dlatego tak dzwoni. Teoria ukrytego skarbu oraz inne teorie spiskowe (napromieniowanie przez KGB) pochłonęły go tak bardzo, że lekarze postanowili skierować go na badania psychiatryczne. Dopiero dokładna analiza mózgu Mariana przeprowadzona przy pomocy specjalistycznych urządzeń ściągniętych z NASA dała wyjaśnienie badanej od lat zagadki. Okazało się, że Marian ma stalowe nerwy.   Poniżej wykradziona z laboratorium medycznego fotografia linii nerwowych Mariana Zarosta. 