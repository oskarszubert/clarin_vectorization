Nie od dziś wiadomo, że podczas oglądania telewizji można zgłupieć. Podczas oglądania programów z udziałem polityków można zgłupieć szczególnie. W okresie wyborów (a w tym kraju non stop są jakieś wybory) narażeni jesteśmy na zgłupienie podwójnie i piętrowe gdyż politycy nie wychodzą z telewizji. Czekają nas debaty, starcia, pyskówki, oświadczenia i konferencje prasowe. Istne tsunami gadających głów szeroką falą rozleje się jeszcze mocniej niż zwykle.     W tym całym cyrku popisów krasomówczych warto zwrócić uwagę na pewien szczegół, który będzie stałym elementem politycznych potyczek słownych. Politycy stosują cały szereg chwytów by pokonać dyskutanta z partii przeciwnej lub wyprowadzić w pole dziennikarza. Stałym elementem jest jednostronne wygłaszanie monologów, wchodzenie w słowo, odpowiadanie na pytanie dziennikarza własnym pytaniem lub omijanie tematu, ewentualnie odpowiedź na zupełnie nie zadane pytanie.   Majstersztykiem wszystkich pyskówek jest jednak najczęściej stosowany trick czyli sztuka przerywania. Przerywanie weszło do stałego repertuaru debat telewizyjnych niekoniecznie politycznych. Politykom udało się zarazić wirusem przerywania także rozrywkowe talk show. Dziś już nie ma szans, aby także w programie poświęconym kulturze czy rozrywce dobrnąć z najmniejszą nawet wypowiedzią do końca. Każda osoba obecna w studio chce być ważna i dlatego każdy każdemu przerywa.   Są sytuacje gdy nóż otwiera się w kieszeni. Obecny w studio znany aktor opowiada jakąś ciekawą historię, ale nie ma szans jej dokończyć , bo przerwa mu inna gwiazda obecna w programie, która chce zaistnieć lub sam prowadzący, któremu wydaje się to zabawne.  W dzisiejszych czasach podstawową umiejętnością osób dyskutujących w telewizji jest wzajemne przerywanie.   Nadmierne parcie na lansowanie własnej osoby prowadzi do idiotycznych sytuacji. W skutek ciągłego przerywania rozmowa staje się chaotyczna i najzwyczajniej mało ciekawa. O ile jeszcze kilka lat temu brutalne przerywanie szokowało widzów, o tyle  obecnie wszyscy zdążyli się do tego przyzwyczaić.  Dochodzi do absurdów gdy obecni w studiu sami sobie przerywają wypowiedź by nie przerwał im ktoś inny.     W dżungli telewizyjnej liczy się czas, tempo i zakasowanie przeciwnika. Tak więc obowiązuje zasada:  nie ważne co mówisz...ważne jak szybko potrafisz przerwać drugiemu wypowiedź.   Przerywanie ma w Polsce długie tradycje. W szkole najważniejsze dla wielu były przerwy lekcyjne. Sporo studentów przerywa studia i naukę na uczelni. W polityce wielką rolę odegrały tzw. przerwy w pracy czyli strajki. W literaturze nie bez znaczenia była twórczość Kazimierza Przerwy Tetmajera. W życiu codziennym zdarzają się stosunki przerywane i przerwy w dostawie prądu. Nie brakuje też ludzi, którzy mieli przerwę w życiorysie. I przerwy między zębami.   Ale zdecydowanie najważniejszą przerwą jest przerwanie cudzej wypowiedzi w trakcie programu telewizyjnego na żywo. Dyskutanci kierują się kilkoma  zasadami. Zasada pierwsza. Za żadne skarby nie należy dopuścić oponenta do skończenia zdania. Zasada druga. Bezczelnością i tupetem zdobywasz psychologiczną przewagę. Należy przerwać oponentowi zaskakując go tekstem w stylu „Przepraszam! Ja panu nie przerywałem!"   Zdarza się, że czas programu podobnie jak jego uczestnicy jest ograniczony i wówczas dyskusję przerwa dziennikarz . Dziennikarz przerywa dyskusję słowami seryjnego mordercy, który pochyla się nad ofiarą i wypowiada kwestę „musimy już kończyć". Ewentualnie mówi gestykulując jak Mojżesz rękami „muszę panom przerwać"!   Dla usprawiedliwienia dodajmy, że bywają polityczne słowotoki zwane wodospadami wodolejstwa, które w trosce o życie psychiczne telewidza powinny być przerwane i to najlepiej przy pomocy karabinu maszynowego.  Hitem wydawniczym ostatnich dni jest Poradniku Młodego Dyskutanta pt „Od sztuki kochania do sztuki przerywania". Ważna uwaga techniczna: przerwać można w pół zdania, ale nie wpół ciąży. Kończę, bo zbliża się moja ulubiona przerwa czyli przerwa obiadowa. Smacznego!   Poniżej na fotografii mistrz bułgarskiego talk show Żivko Petkov autor programu „Powiedz mi o swoim zboczeniu" człowiek, który wzrokiem przerywa nawet kartki w studiu. 