W słynnym filmie „Kabaret" Boba Fosse z Lizą Minnelli i Michaelem Yorkiem  jest taka scena, gdy bohater grany przez Yorka, wdaje się w rozmowę z udzielającym mu pokoju właścicielem mieszkania. Akcja filmu toczy się w latach 30-tych w Niemczech. Właściciel mieszkania, przykładny mieszczuch, jest zagorzałym czytelnikiem nazistowskiej gadzinówki  „Volkischer Beobachter". Mądrościami wyczytanymi w gazecie dzieli się z lokatorem informując go, że światem rządzi Tajne Stowarzyszenie Żydowskie. York odpowiada mu, że prawdą jest zapewne też fakt istnienia Międzynarodowego Stowarzyszenia Dupków Żołędnych do którego on, pilny czytelnik Volkischer Beobachter z pewnością należy.  Tajne Stowarzyszenie Dupków Żołędnych przywołane w dowcipnej ripoście działa i rozwija się do dziś. Do tej pory Dupki Żołędne oddychały morowym powietrzem, gdzieś na marginesie życia politycznego w okolicy partii Leszka Bubla i Wspólnoty Narodowej Bolesława Tejkowskiego. Teorie spiskowe jak najbardziej pasowały do ideologii tych mocno skompromitowanych polityków, sfrustrowanych brakiem poparcia. Bubel to były jubiler z długami, który odkrył, że na polityce też można zarobić.  Był jednym z liderów Partii Przyjaciół Piwa, a gdy partia zdechła przerobił się na Naczelnego Antysemitę RP i wydawcę „odkrywczych"  pisemek i broszur w stylu „Jak poznać Żyda". Bolek Tejkowski to dawny działacz partii komunistycznej, aktywny uczestnik październikowej odwilży po 1956 roku i jak się okazało po latach agent SB rozpracowujący środowisko marcowych komandosów. Po 1989 roku Tejkowski reprezentował swoja osobą najbardziej rasistowskie skrzydła partyjek narodowych i przez krótki moment był nawet egzotycznym wodzem polskich skinów. Klientela polityczna Bubla i Tejkowskiego oraz im podobnych to ludzie, którzy od zawsze byli wyznawcami spiskowej historii świata i jako tacy z pewnością od lat należeli do Międzynarodowego Stowarzyszenia Dupków Żołędnych.  Niestety po tragedii w Smoleńsku liczba wyznawców spiskowej teorii dziejów znacznie zwiększyła liczebność. Wbrew oczywistym faktom, w fantastyczne teorie o rosyjskim zamachu (sztuczna mgła, sekretne impulsy zakłócające działanie urządzeń pokładowych ) wierzy wielu normalnych ludzi, którym daleko do wizji świata reprezentowanej przez Bubla czy Tejkowskiego.    Wyznawcy teorii o zamachu nie mają nawet świadomości, że nie są sami. W Rosji także nie brakuje wyznawców podobnych fantastycznych wizji tyle, że wymierzonych przeciwko Polsce. Oto niedawno objawił się niejaki Wiktor Iliuchin, który twierdzi, że wszystkie dokumenty zbrodni katyńskiej zostały sfałszowane. Iliuchin to działacz rosyjskiej partii komunistycznej, który głosi stare kłamstwo, że zbrodni katyńskiej dokonali Niemcy. Ma na to dowody w postaci zeznań naocznych świadków, którzy fałszowali dokumenty (np. słynną notatkę Ławrentija Berii o likwidacji 25 tys. Polaków odkrytą w archiwach przez historyków). Według Iliuchina dokumenty fałszowano na początku lat 90-tych i podłożono w archiwach dla „zatarcia prawdy".  O i proszę, kochani wyznawcy teorii o zamachu! Chłop ma zeznania świadka, który fałszował i co mu zrobicie! Polaków w Katyniu pomordowali hitlerowcy i tyle. To oczywiście brednia, ale wielu Rosjan nadal w to wierzy. Czekamy teraz na inne szokujące prawdy z wielu stron Międzynarodowego Stowarzyszenia Dupków Żołędnych.  Oto kilka propozycji na ten sezon:  Napoleon Bonaparte był gejem, a jego romans z panią Walewską został wymyślony przez tajne służby austriackie celem ogłupienia Polaków i wysłania ich na Dominikanę jako „nowy pakiet usług sieci era".  Mikołaj Kopernik był tancerzem brake dance oraz dilerem kolumbijskich narkotyków, pierwszym hipisem i twórcą gitary elektrycznej. Dla ukrycia się przed niemiecką służba celną zameldował się w Toruniu udając zakonnika i astronoma. Dzieło „O obrotach ciał niebieskich" napisał pod wpływem marihuany i kompotu śliwkowego.     Józef Stalin nie był Gruzinem tylko Polakiem ze Zgierza. Nazywał się Józef Sałata i walczył w legionach Piłsudskiego. Zakochał się w wiadrze spirytusu i zdezerterował do Rosji mordując prawdziwego Józefa Wiessarionowicza Dżugaszwilego głupawego syna szewca alkoholika fana serialu „M jak miłość".    Bitwę pod Grunwaldem wygrało rycerstwo węgierskie, które za licencje herbatników Lajkonik odsprzedało swoje zwycięstwo Polakom, by Długosz miał nas wreszcie za co pochwalić.  U dołu portret pamięciowy rosyjskiego szpiega, który przy pomocy nożyczek do paznokci przerwał wały powodziowe pod Sandomierzem. 