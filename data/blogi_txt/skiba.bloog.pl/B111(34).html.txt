Mały kraj zawsze ma kompleks większego. Mały kraj na wschodzie Europy (który uporczywie podkreśla, że nie jest ze wschodu tylko ze środka kontynentu) ma te kompleksy jeszcze większe. W Polsce wszyscy niezwykle bardzo przejmują się tym jak nas widzą na Zachodzie. Martwimy się nieustannie tym, czy aby nie jesteśmy za bardzo wsiowi w stosunku do tego pięknego świata z cywilizacji zachodniej. Czy my na pewno słuchamy takich samych zespołów jak oni tam w Anglii czy Ameryce? Czy odpowiednio szybko dociera do nas moda z mediolańskich czy paryskich wybiegów? Teraz dzięki Internetowi dociera wszystko w sekundę, ale niepewność zawsze jest.   Takie zagadnienia (i co tu ukrywać kompleksy właśnie ) analizuje i hoduje w sobie wielu z nas. Nie popadamy już w totalny zachwyt, jak jeszcze niedawno nad wszystkim, co zagraniczne, ale ten niepokój,  że wypadniemy źle w oczach obcokrajowca, światowca, że zdradzimy się z naszym brakiem wiedzy, oczytania, naszym brakiem znajomości rzeczy, jeszcze gdzieś tam w głębi duszy się tyli, chociaż dotyczy to raczej średniego pokolenia, bo to młodsze nie ma już tak wielkich garbów jak rodzice.   Ten mechanizm myślowy nie jest właściwy tylko nam. Pamiętam jak w początku lat 90-tych zdarzyło mi się rozmawiać ze studentem z Rosji. Rozmawiałem z nim o wielkich zmianach politycznych (słynna pierestrojka Gorbaczowa), ale także o muzyce i zapytałem go czy są u nich kapele punkowe lub załogi reggae.  Rozpadający się ZSRR uchodził wówczas wśród naszej młodzieży za kraj zacofany muzycznie tkwiący wiecznie w klimatach starego hard rocka spod znaku Deep Purple. I wówczas padła odpowiedź, której się nie spodziewałem. Mój interlokutor z dumą światowca oświadczył, że u nich w Rosji wszystko już jest. Wszystko już dotarło! I punk, i reggae, a nawet AIDS! To że dotarł do nich AIDS na który umierało wówczas wielu gwiazdorów Hollywood, uznał za ważny element bycia „na czasie” własnego kraju.   No więc my już dawno też jesteśmy „na czasie”. Mamy w Polsce już wszystko czego przez lata nie mieliśmy. Mamy te wszystkie cuda i nowinki z Zachodu i wcale nie jesteśmy z tego powodu bardziej szczęśliwi. Mamy już cały wachlarz postaw ideowych: parady gejowskie i pochody faszystów, mamy już anarchistów i szturmowców prawicy, mamy feministki i fundamentalistów religijnych, mamy wściekłych ateistów i równie zajadłych jastrzębi z Opus Dei, mamy każdy rodzaj odłamu, odpadu, okruchu, który się na świecie pojawił.   Mamy swoich masonów, alterglobalistów, egzorcystów, mędrców i swoich idiotów. Mamy swoich męczenników i swoich zdrajców. Mamy wspaniałych artystów awangardowych i tandetnych skandalistów. Mamy swoich celebrytów i swoich bezdomnych. Mamy wreszcie swoich milionerów i miliarderów i swoje dzielnice nędzy.   Mamy słynnego satanistę i własne gwiazdy porno. Mamy bankierów, aferzystów i proroków politycznych. Jesteśmy wreszcie normalnym europejskim krajem kapitalistycznym. I brakuje nam tylko terrorystów, którzy od czasu do czasu w imię jakichkolwiek celów, wysadziliby warszawskie metro w powietrze. Ale pewnie niedługo i tacy się pojawią gdzieś tam w zakamarkach piwnic. Ach jak jest pięknie! I nawet kryzys niebawem się do nas na ostro przyklei. Tak jak w Ameryce! Mamy wszystko! 