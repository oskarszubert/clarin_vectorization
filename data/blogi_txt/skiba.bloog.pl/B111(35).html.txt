W przeciwieństwie do wielu, uwielbiam czytać artykuły autorów z którymi się nie zgadzam. To rodzaj czytelniczego masochizmu, ale o wiele ciekawiej poznawać poglądy „drugiej strony”, niż nudzić się czytając „swoich”. Popularny tygodnik „Uważam Rze” redagowany przez autorów, którzy sami siebie nazywają „niepokornymi” (kiedyś na taką opinię trzeba było zasłużyć u czytelnika) czytam zawsze z uwagą, gdyż ich katastroficzne wizje i polskie fobie wydają mi się zabawne.     Jednym z autorów „Uważam Rze” jest Waldemar Łysiak. Cenię Łysiaka za oryginalność, karkołomne poglądy, wiedzę i archaiczne widzenie świata, dziś już tak rzadko spotykane. Niestety w jednym z ostatnich felietonów mojego ulubionego autora ( "Zew feminizmu" (3),"Uważam Rze" 40/87) natrafiłem na poważny błąd. Wyśmiewając feministki i ich inicjatywy oraz  szokujące nazwy feministycznych formacji, pisze Łysiak o zespole muzycznym "Zlali Mi Się Do Środka". Po pierwsze "Zlali Mi Się Do Środka" to nie "zespół muzyczny" tylko Grupa Poetycka, po drugie nie są to współczesne feministki, tylko faceci pod pięćdziesiątkę. Członkowie wspomnianej Grupy nie mają nic wspólnego ani z feminizmem, ani z lewicą. Grupa powstała w 1986 roku w ramach formacji happeningowej Totart. Debiutowali w podziemnym kwartalniku literackim "brulion" prowadzonym przez Roberta Tekielego. Tworzyli ją Zbigniew Sajnóg, Paweł "Końjo"  Konnak, Paweł "Paulus" Mazur, Lopez Mausere i Darek Brzóska Brzóskiewicz. Dwaj członkowie grupy (Konnak i Mausere) byli w 2009 nominowani do literackiej nagrody Nike. Darek Brzóska Brzóskiewicz i Paweł Paulus Mazur umieszczali wiersze w mocno prawicowej Frondzie. W magazynie telewizyjnym "Dzyndzylyndzy czyli brulion TV" wiersze Grupy Poetyckiej Zlali Mi Się Do Środka czytali m.in. Zbigniew Zapasiewicz, Bronisław Pawlik i Gustaw Holoubek. Darek Brzóska Brzóskiewcz jest autorem zbioru "Haiku", który został podarowany Cesarzowi Japonii.        Byk Łysiaka to klasyczne pomylenie chłopa z babą, czy jak kto woli baby z chłopem, dość często spotykane w historii.  Wystarczy wymienić papieża Jana VIII, który osiadł na tronie papieskim w Rzymie w 855 roku, a tak naprawdę był według legendy wykształconą panią Joasią. Z przypadków bardziej udokumentowanych warto wspomnieć o amerykańskim pianiście jazzowym Billy Lee Tiptonie, który dopiero po śmierci okazał się panią Dorotką. W czasie I wojny światowej głośny był przypadek niejakiej Doroty Lawrence, która w męskim przebraniu jako szeregowiec Denis Smith została przyjęta do brytyjskiej armii i wysłana na front.   Kobieta niejedno ma imię, a feministka tym bardziej, więc i Łysiak miał prawo się pomylić. Kłopoty z rozróżnianiem kobiet miał też patron i guru tygodnika  „Uważam Rze” Jarosław Kaczyński. W swej książce „Polska moich marzeń” napisał Jarosław, że film Claude Leloucha „Kobieta i mężczyzna” zobaczył tylko dla… Brygitte Bardot. Wszystko pięknie, tylko że słynna aktorka nie grała w tym filmie. Film Leloucha jest oczywiście z Anouk Aimee, a Jarosławowi pewnie chodziło o film „I bóg stworzył kobietę”, w której Bardotka gra główną rolę. Ale z kolei, to nie jest film Leloucha tylko Rogera Vadima. Historia pomyłek ma długą historię, problem z tymi, którzy to wszystko, co z takim zacięciem pisze Łysiak biorą jako pewniki. W życiu pewnym można być tylko tego, że zedrą z nas podatki oraz że benzyna zdrożeje.    No i może jeszcze…na pewno w dniach 13 i 14 października odbędzie się w Gdańsku zlot blogerów Blog Forum Gdańsk, na który serdecznie zapraszam, a link odpowiedni znajdziecie tutaj: http://blogforumgdansk.bloog.pl/id,332128640,title,Krzysztof- Skiba-zaprasza-na-Blog-Forum-Gdansk-2012,index.html    Jest też zagadka: proszę zastanowić się i napisać, czy kobiety siedzące na czerwonej kanapie to mężczyźni oraz czy chłop stojący nad nimi, to aby nie baba. Najdowcipniejsze odpowiedzi będą premiowane płytą zespołu Big Cyc plus bonus w postaci tygodnika „Uważam Rze” z bykiem Łysiaka. 