Czas debatTelewizja żywi się widowiskami, które są w stanie przyciągnąć przed ekran wielomilionową widownię. Od zawsze dobrym pomysłem były teleturnieje z nagrodami. Wielkie triumfy święciły na ekranach takie konkursy jak Koło Fortuny, Jeden z dziesięciu czy Milionerzy. Nie ma nic lepszego dla gawiedzi jak obserwowanie czyjejś niewiedzy. Wiele zamieszania wprowadziła moda na talk show. Każda stacja miała swój program, w którym bardziej lub mniej agresywny prowadzący przepytywał znane postaci na okoliczność kolejnych romansów, rozwodów czy operacji plastycznych.  Hitem telewizyjnym okazała się nowa formuła zwana reality show polegająca na zamykaniu kilku przygłupów i obserwowaniu przez kamery, co też będą robić. Pierwsze edycje Big Brothera z ludzi pozbawionych jakichkolwiek umiejętności wykreowały nowe gwiazdy telewizji, które po kilku latach na szczęście przeminęły jak terminy przydatności do spożycia. Nie ma to jak zabawy cudzym kosztem, dlatego też wielkim wzięciem cieszył się program Idol, w którym pozwalano śpiewać osobom pozbawionym słuchu i głosu. Bezwzględna i okrutna komisja pastwiła się nad nieborakami, co bardzo podobało się widowni. Po Wielkim Bracie i Idolach totalnym magnesem szklanego ekranu okazały się programy, w których rywalizują ze sobą tańczące pary. Ta mania trwa jeszcze do dziś, ale jak zwykle po kilku edycjach temperatura spada i teraz mamy już pary tańczące nie tylko na parkiecie, ale także na lodzie, a wkrótce pewnie także tańczyć będą w smole, kisielu czy gnojówce.  Widz telewizyjny jest jak erotoman, który szybko się nudzi przy jednej partnerce. Jest jak wampir, który co chwilę potrzebuje świeżej krwi. Bogiem do którego modlą się wszystkie telewizyjne stacje są rankingi oglądalności. Ostatnio sporą oglądalność miały debaty polityczne z udziałem najpopularniejszych liderów rywalizujących w wyborach ugrupowań. Dobra debata jest jak pojedynek bokserski połączony z wyborami Miss. W tego typu widowisku liczy się ilość celnie zadanych ciosów i miłe wrażenie, jakie robi na widzach kandydat. Wysoka oglądalność debat Kaczyński-Kwaśniewski, Tusk-Kaczyński i Kwaśniewski-Tusk spowodowała istna lawinę pomysłów na dalsze debaty. Modzie na debaty ulegli także politycy udający się na emerytury tacy jak Leszek Miller i Roman Giertych. Okazuje się, że pyskówka, w której dwóch przeciwników dogryza sobie nawzajem, to jest coś, co widzowie życzą sobie oglądać. Chęć udziału w ostrych i bezkompromisowych debatach zgłaszają już nie tylko znani politycy. Oto debaty, które czekają nas w najbliższym czasie:  Zocha Bursztyniara (sklepowa z Żyrardowa) chce debatować z Tadeuszem Szmatą (dyrektorem miejscowego sanepidu) na okoliczność mandatu za robaki w magazynie sklepowym. Lucjan Bagno bezrobotny ze Stalowej Woli domaga się debaty z konkubiną Mariolką Cycalską w związku z brakiem seksu oralnego w ich wspólnym pożyciu. Jadwiga Kapeć matka sześciorga dzieci, szwaczka ze Zgierza domaga się debaty z Euzebiuszem Hiacyntem rencistą z Kotomierza. Tematem dyskusji ma być pozycja międzynarodowa Polski i nie płacenie alimentów przez pana Euzebiusza. Emeryt Antoni Paproć z Częstochowy przygotowuje się do poważnej debaty z Juliuszem Masło byłym policjantem, posiadaczem psa rasy kundel. W trakcie starcia poruszane będą tematy takie jak regulamin klatki schodowej (ze szczególnym uwzględnieniem srania na wycieraczki przez czworonogi) oraz gospodarka liberalna Polski, a wyzwania socjalne. 