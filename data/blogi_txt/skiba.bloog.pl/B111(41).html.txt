Wielki Tydzień to dobry czas na przemyślenia. Pokerzyści polityczni w blasku  wielkanocnych pisanek szlifują swoje strategie. Śnieg kiedyś się wreszcie roztopi i spóźniona wiosna zachęci nas do większej aktywności na ulicy, a ulica... no cóż... ta jak zawsze da się przytulić demagogom.   Do turnieju wyborczego jeszcze dwa lata, ale sytuacja kryzysowa, widowiskowe bankructwa w Grecji, Islandii, Hiszpanii i ostatnio na Cyprze sprzyjają podnoszeniu ciśnienia. Zawodowi gracze już tasują karty, by dotychczasowy zwycięzca dwóch ostatnich turniejów Donald "Wilcze Oczy" Tusk, nie zgarnął kolejnej puli. Przy zielonym stoliku pokerzystów politycznych robi się ciasno i mimo mrozów coraz bardziej gorąco.   Kilka ugrupowań i klubów pokerowych kupiło sobie nowe talie  kart, zabezpieczyło żetony do gry i szykuje się do wiosennych potyczek. PiS bez przekonania na zwycięstwo wystawił słabego gracza profesora Glińskiego, zaznaczając od razu, że jest to gracz "techniczny". Profesor Gliński był obryty w teorii i podobno znał na pamięć trzysta strategii gry w pokera, ale jego doświadczenie turniejowe było żadne. Profesor przegrał w pierwszym rozdaniu i się poddał, co w Texas Hold'em nie zdarza się nawet amatorom.   Z nową strategią gry ruszył Janusz Palikot, który gra na trzy fronty i blefuje. Czysty blef ulubione zagranie pokerowe Palikota opłaca się jedynie wtedy, gdy możemy zmusić przeciwnika do spasowania i nie mamy realnej szansy na zwycięstwo z kart. Wiedząc, że żaden z graczy nie spasuje po czystych blefach których Palikot nadużywał, pokerzysta z Biłgoraja wybrał inną strategię. Jedyną silną kartą Palikota jest As Kwaśniewskiego. W tej sytuacji Palikot próbuje zagrać Semi blefem, czyli metodą w której układ z ręki ma szanse na poprawienie. Palikot oddał kartę damy Nowickiej i feministek i dostał z talii waleta Marka Siwca. Do wzięcia jest jeszcze król serce Ryszard Kalisz, ale to w turniejach pokerowych nieco zgrana karta i jak się powszechnie mówi przetłuszczona.          Podstawowa zasada zawodowych pokerzystów głosi, że im mniej żetonów jest w twoim posiadaniu, tym więcej wart jest każdy z nich. PSL i SLD mają coraz mniej żetonów i grać będą nie na ogranie Donalda, tylko na utrzymanie tego co jest. Kilku z nich nie udało się utrzymać żon, a co dopiero uwagi wyborców. Sporo żetonów mają gracze od księdza Rydzyka skupieni wokół pisma "Gazeta Polski Poker". Ich zdaniem Donald wygrywa, bo od dawna oszukuje i gra znaczonymi kartami. Do stolika pokerowego zasiąść chcieli też radykalni narodowcy od bankruta pokerowego Artura Zawiszy, ale ich jedynym pomysłem na grę są okrzyki w korytarzu i gra w małpich maskach na wykładach profesor Środy.   W tej sytuacji do gry przystąpił ambitny karciarz Piotr Duda z klubu pokerowego "Solidarność", który chce grać na wielu stołach naraz. Jego zaplecze stanowią mało znani pokerzyści, ale wierzy, że z Pawłem Kukizem wyjdzie mu to śpiewająco. Zwolennicy koncepcji Kukiza chcą nie tyle wygrać w pokera, ile zamienić politycznego pokera na grę w kuleczki czyli ruletkę.   Na zdjęciu poniżej: zawodnicy z Partii Rozrywkowej ćwiczą intensywnie w kasynie przed wyborami. 