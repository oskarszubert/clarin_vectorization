Mimo dyplomatycznego tytułu, dziś ani słowa o polityce. Nie będzie też o dachu na Stadionie Narodowym, co to, gdy pada jest otwarty, a gdy świeci słońce, to go zamykają.  Ani słowa o kryzysie, PiSie i Tusku lisie. Są przecież na świecie rzeczy ważniejsze. Takie jak przyjaźń, miłość czy picie alkoholu w doborowym towarzystwie.   Na ulicy Stolarskiej 8/10 w Krakowie, na przeciwko konsulatu amerykańskiego, mieści się niezwykle klimatyczne miejsce zwane Ambasadą Śledzia. Prowadzi ten przybytek urocza Marta Sawicka, która w wolnych chwilach oddaje się krytyce literackiej. Pisywała do Wprost, Rzepy i Bluszcza, będąc postrachem dla urobku literackiego Doroty Masłowskiej i Krzysztofa Siwczyka.  Dziś wspólnie ze swoim mężem Filipem, znanym muzykantem, prowadzi najsympatyczniejszą Ambasadę nad Wisłą.   Ilekroć przebywam w Krakowie, zawsze tam zaglądam i zawsze zdarzy się coś magicznego. Gdy zapukałem do Ambasady dwa miesiące temu, przepijał swą nagrodę  państwową poeta Marcin Świetlicki, który w towarzystwie wydawcy Irka Grina i grona przepięknych pań, był nad wyraz „przysiadalny”.  Poeci krakowscy (z mało zrozumiałych dla nauki względów) żywią jakąś sympatię do starych anarchistów z Gdańska, więc nie tylko jedzenie było smaczne, ale także  rozmowa. Bywa, że spotkania kończą się na wymianie uprzejmości, ale tym razem doszło też do wymiany myśli, co odnotowali kronikarze od Pudelka po Gazetę Bronowicką. Ostatnio, gdy wraz z Jarkiem Janiszewskim (Bielizna, Czarno Czarni) wracałem z koncertu w Zakopanem trafiłem ponownie do Ambasady.  Mimo psiej pogody udało nam się znaleźć przytulny kąt i spotkać z Leszkiem Gnoińskim, autorem książek o zespołach Kult, Acid Drinkres i Myslovitz. Zajadając przepyszne śledzie (oryginalny przepis Ambasady) oraz białą kiełbaskę z musztardą i chrzanem, szybko wchłonęliśmy solidną porcję żubróweczki i wówczas jak za dotknięciem magicznej różdżki ukazały się trzy kobiety. To gospodyni Marta Sawicka przyprowadziła prosto z promocji książki „Tyrmandowie”  autorkę Agatę Tuszyńską i połowę podmiotu lirycznego czyli Mary Ellen Tyrmand.   Czytałem świetną książkę Tuszyńskiej o Wierze Gran, więc zarzuciłem ją gradem komplementów, a pani Mary Ellen, swym koślawym angielskim, że Lolek Tyrmand, to autor, który ciągle jest czytany. Marry Ellen z nowojorską nonszalancją ujawniła, że jest pierwszy raz w Polsce i bardzo chciała tu przyjechać, nie tylko po to, by promować książkę, ale także dlatego, że  Tyrmand nauczył ją jeść śledzie i pić wódkę. Powiedzmy sobie szczerze, lepiej kobieta nie mogła trafić.  „Tyrmandowie” to historia polskiego pisarza, który na amerykańskim bruku poznaje się, z o wiele młodszą kobietą, zafascynowaną jego felietonami w New Yorkerze”. Co dzieje się dalej…? Dalej trzeba iść do księgarni i kupić książkę.   Na zdjęciu poniżej Agata Tuszyńska i Mary Ellen Tyrmand w Ambasadzie Śledzia. 