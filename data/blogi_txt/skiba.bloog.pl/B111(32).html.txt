Kolejna z tych informacji, w które na początku trudno uwierzyć. Gruchnęła w mediach wieść o tym, że słynny hollywoodzki gwiazdor Bruce Willis ma zamiar kupić apartament we Wrocławiu.  Nie od dziś wiadomo, że słynni artyści to obywatele świata. Standard to willa w Londynie, zamek pod Paryżem i apartament na Manhattanie w Nowy Yorku. Bywają oczywiście inne warianty np. dom na Florydzie, rezydencja na Lazurowym Wybrzeżu i kamienica w Monte Carlo. Ale żeby od razu Wrocław?   Polscy rentierzy dbają o to, by oprócz domu w Konstancinie czy Wilanowie mieć też locum w Sopocie i własną miejscówkę w Zakopanem. Modne są kamienice w Gdańsku w pobliżu nowej mariny na Motławie, domy w uroczym Kazimierzu nad Wisłą, czy apartamenty w Międzyzdrojach.  Ciekawe co skusiło aktora „Szklanej pułapki” by kupować chatę we Wrocławiu? Bruce jak wiadomo chwali polską wódkę i z tej miłości kupił nawet udziały w firmie Sobieski. Dzięki niemu polski trunek zawędrował na bankiety w Hollywood. Jakiś czas temu aktor był nawet w Warszawie i kręcił u nas reklamę tego szlachetnego napoju.  Wrocław to piękne miasto, o bogatej historii i do tego mocno rozrywkowe. Być może to skusiło gwiazdora, by kupić sobie te kilkaset metrów pod dachem?  Jeśli informacja o kupnie apartamentu się potwierdzi i aktor rzeczywiście będzie tam bywał (choćby raz w roku) to taka sytuacja może radykalnie przetasować układy w polskim szołbiznesie.  Wiadomo, że wygrywa ten kto jest bliżej Hollywood, a skoro człowiek z Hollywood szuka pokoju we Wrocławiu, to nie ma rady i trzeba opuścić stolicę i pakować się na ziemie Dolnego Śląska.  Już widzę te wszystkie serialowe aktorki z Warszawy, które masowo chcą być sąsiadkami Bruce’a. Wszystkie wykupią apartamenty obok gwiazdora i czekać będą na sprzyjającą okazję poznania go, a tym samym (w ich marzeniach) droga do kariery w USA stać będzie przed nimi otworem. Półnaga Weronika Rosati będzie przychodzić do sąsiada po sól lub po keczup, sprytna Małgorzata Kożuchowska odziana jedynie w stringi i zegarek, zaleje mu mieszkanie i zapuka, czy ten nie pomoże jej wspólnie wymienić kolanko. Ustrojona w seksowny mundurek z lateksu Marta Żmuda – Trzebiatowska będzie udawała listonosza, a Małgorzata Foremniak na zmianę z Kasią Figurą zatrudnią się w bloku jako cieciówki.  Sąsiedzkich możliwości podejścia „pod Bruce’a” pojawi się sporo. Byle tylko chłop przyjeżdżał, choćby na kilka dni w roku. Ma już chatę w Ameryce i Paryżu, być może teraz zamarzył o cichym domku na wsi, stąd pomysł na Wrocław? Jedno jest pewne. Cicho to tam nie będzie, a ceny mieszkań skoczą do góry jak Małysz w najlepszych czasach.    Gorzej gdy wszystko okaże się lipą taką samą jak to, że David Lynch przeprowadza się do Łodzi. Przez kilka lat słyszeliśmy bajki o tym, że Lynch nie tylko zakochał się w Łodzi, ale także chce tam zamieszkać i otworzyć swoje studio filmowe. Lynch był kilkakrotnie w Łodzi, ale na miłych pobytach się skończyło, a miasto jechało na tej legendzie jak Kraków na smoku wawelskim. Bruce Willys mieszkaniec Wrocławia. Brzmi dobrze, ale dla Wrocławia.   PS. Przypominam, że każdy z Was może być słynniejszy od Bruce’a Willysa jeśli weźmie udział w konkursie platformy Beyond The Frame.  Wystarczy wysłać propozycje swoich dźwięków, które potem zmontuje jeden ze znanych na świecie DJ. Więcej informacji pod tym linkiem. http://www.beyondtheframe.pl/ PS. 2. Teraz tylko czekać gdy do Polski ściągną Dustin Hoffman, Robert de Niro, Al. Pacino, John Travolta, Tom Cruise czy Matt Damon. Na zdjęciu poniżej Chuck Norris na konferencji prasowej po kupieniu apartamentu w Skierniewicach. 