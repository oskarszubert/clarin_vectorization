Trzy godziny o suchym pysku O trzy godziny patałachy z Państwowej Komisji Wyborczej przedłużyły ciszę wyborczą, bo nikt z nich nie przewidział, że Polacy zmęczeni jazgotem Wielkiego Jarosława będą tak masowo głosować. Napięcie w lokalach poszczególnych partii sięgało zenitu. Wielu przyszło już na godzinę przed dwudziestą, więc na ogłoszenie wyników czekali cztery godziny. A jak tu czekać o suchym pysku i na trzeźwo przyjmować zwycięstwo lub klęskę?  Jak zwykle najciekawsze rzeczy działy się za kulisami i na zapleczu partyjnych spotkań, a nie tam gdzie węszyły telewizyjne kamery. Liderzy PiS-u wyszli w komplecie na widok publiczny tuż przed godz. 21, ale gdy się nagle i niespodziewanie okazało, że cisza wyborcza trwać będzie nadal czmychnęli z powrotem na gabinetowe zacisze. Jak donoszą tajni agenci Centralnego Biura Antyalkoholowego najwięcej pito na zapleczu Samoobrony i Ligi Polskich Rodzin, które to partie po wyborach schodzą do głębokiego podziemia i działać będą w szóstym wymiarze.  Imprezy przegranych przypominały wiejskie stypy. Najbardziej popularnym drinkiem w kręgach miłośników białych krawatów w czerwone paski był drink Siekiera Leppera (bimber plus kiszona kapusta). Z kolei nieliczni zwolennicy Giertycha zalewali robaka drinkiem Pocałunek Smoka Wawelskiego, na który złożyły się teorie walki z darwinizmem, wino typu siara i rozwodniony mundurek szkolny.  O wiele weselsza atmosfera panowała w sztabie wyborczym LiD-u, gdzie wtajemniczonym serwowano cocktail alkoholowy pod nazwą Bicepsy Olejniczka (wóda, Red Bull i wskazówki Kwaśniewskiego). Jedynym niepijącym był sam Kwaśniewski, któremu dla bezpieczeństwa przez kilka godzin podawano jedynie kaszkę z mleczkiem. Grupa związana z dawną Unią Wolności odcinała się alkoholowo od czerwonego towarzystwa i raczyła się drinkiem Broda Geremka (francuskie wino plus trzy kilo wartości europejskich). Smutek, przygnębienie i niepokój panowały w lokalu „pogromców układu”. Tu królowały drinki takie jak Ślina Bulteriera (przemówienia Jacka Kurskiego zmieszane z papierem toaletowym i pastą do butów) i Łza Rokity, czyli (francuski koniak plus lakier do paznokci). Najwięcej pito jednak w obozie zwycięzców. Tu sporym powodzeniem cieszyły się drinki Cudowny Strzał Donalda (woda święcona plus markowy burbon) oraz Wargi Szczypińskiej reklamowany jako drink weselny upadającego premiera. Jarosław, któremu naród zdjął już z ramion ciężar rządzenia Rzeczpospolitą znajdzie teraz czas, aby na ramiona zarzucić sobie zakochaną w nim dziewczynę. I dobrze. Lepiej chodzić na randki niż na zebrania partyjne. Z czasem zainteresuje się nim Gala i Viva. Narzeczona śmignie w jakimś ekskluzywnym pokazie mody dla ViPów, a Jarosławowi zrobią pictoral na rozkładówce. I kto wie? Może za cztery lata będzie mógł za dużą kasę reklamować krem przeciwzmarszczkowy? PS. Na dole fotka z nowego cyklu programu „Podróże z żartem”, który już od 28.10 prowadzę (w każdą niedzielę o 19.05 w TVP 2) wspólnie z Beatą Pawlikowską. 