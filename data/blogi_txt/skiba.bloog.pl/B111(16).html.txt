Żyć na diecie poselskiej można bardzo tłusto, ale żyć na diecie w celu zgubienia kalorii już tak wesoło nie jest. Mimo ciągłych ataków zimy wiosna z pewnością niebawem nastąpi, a wraz z nią potrzeba zgubienia kilku kilogramów przed latem.    W mediach aż roi się od cudownych diet i porad tych, którym się udało. Ostatnio pewna gazeta zapytała o dietę samego Adama Małysza, który przyznał się, że nawet podczas lunchu w pałacu prezydenckim nie ruszył nartą tłustego kotleta. W księgarniach najlepiej sprzedają się poradniki o odchudzaniu, po przeczytaniu których mamy jedynie chudszy portfel.    Jest Wielki Post i objadać się nie wypada, ale warto przy tej okazji zmienić nieco swoje tradycyjne menu. Jak już coś zmieniać to zgodnie z duchem czasu, a jak powszechnie wiadomo duch czasu ma mało czasu, więc będą to dania kuchni szybkiej lub błyskawicznej czyli zamykanej na zamek błyskawiczny...    Oto pierwsza propozycja szybkiego dania...rosół z Pędzącego Królika...Dla wszystkich skorumpowanych  - KORUPnik przyrządzony przez grupę trzymającą Wazę z zupą...    Tradycyjnym daniem wielkopostnym absolutnie na czasie będzie na pewno Ochotniczy Kotlet Pożarski przyrządzony przez naczelnego strażaka Waldemara Pawlaka z dodatkiem polskiej mizerii w postaci budżetu...Wszystkim, którzy żywią sentyment do kuchni kresowej polecamy białoruskie bitki a'la Łukaszenka  w Iwieńcu, w sosie z Andżeliki Borys, duszone pod przykryciem z ziemniakami w mundurkach OMON...    Dobrym daniem zakładowym spożywanym  w zakładzie pracy jest z pewnością klasyczny bigos polski po hultajsku czyli szef plus pracownik gotować aż do wrzenia siedzenia... Dla wszystkich fanów kuchni europejskiej ze szczególnym uwzględnieniem kuchni włoskiej polecamy spaghetti a'la podsłuch lub panee w kabel zwijane przyrządzone przez mistrza kuchni Tomassino, który serwuje także pizze w kształcie ukrytego mikrofonu z CeBeAlką...    Wiekopostne dania powinny nawiązywać nie tylko do wydarzeń politycznych, ale także kulturalnych dlatego polecamy w tym sezonie pośladki Joanny Szczepkowskiej w teatralnej galarecie z Lupką octu na gorzko... Kuchnia wyrafinowana to taka, która komentuje także wydarzenia sportowe. Oceniając występy naszych parlamentarzystów w komisji hazardowej możemy podać swoim gościom zerowy pasztet narodowy... Należy pamiętać o tym, że serwując dania powinniśmy zadbać o odpowiednią, nowoczesną oprawę . Odradzamy podawania dań na gazecie, w wiadrze plastikowym czy na tekturowych tackach. Dania powinniśmy w sposób nowoczesny przekazywać w kopertach wsuwanych dyskretnie do kieszeni lub jeżeli są to zupy przelewać je na tajne konta w Szwajcarii...Nowoczesna kuchnia wymaga nowoczesnych środków. Jeśli ziemniaki i surówka nie mieszczą nam się w kopercie możemy je wręczyć ukryte w bukiecie kwiatów lub w postaci flakonika perfum...    Warto też zwrócić uwagę na zachowanie się przy stole. Do niedawna jeszcze głośne mlaskanie uważano za zachowanie niekulturalne i godne reprymendy... Dziś głośne mlaskanie przy stole to postawa jak najbardziej oczekiwana i w dobrym tonie. Otóż według badań zleconych przez ekspertów Unii Europejskiej okazuje się, że mlaskanie sprzyja trawieniu i poprawia dobre samopoczucie...    Jeżeli chcemy być nowocześni ...należy pozbyć się starych i zacofanych zwyczajów. Przy stole można już nie tylko oszukiwać w karty, kłamać komisji parlamentarnej, ale można także mlaskać i dzwonić łyżeczką od herbaty o brzeg szklanki...Dzyń! Dzyń! Dzyń!    Nie mniej także nowoczesne czasy wymagają od konsumentów przestrzegania pewnych zasad i tak... nie wolno prać skarpet w kompocie, bo kucharz w nim nogi myje, a  będąc w szybkim barze obsługowym powinniśmy pamiętać o zwrocie naczyń krwionośnych...    Każde, nawet wielkopostne i lekkostrawne danie należy popić obficie napojami. Polecamy takie jak: źródlana woda sodowa uderzająca do głowy i kawka ze śmietanką towarzyską bitą osobiście przez Tomasza Adamka...    Na koniec warto wznieść tradycyjne kucharskie zawołanie  „Ręce do góry"!!!    Na zdjęciu poniżej iluzjonista Edward Plama - Palczasty - człowiek który odchudza się przy pomocy plastikowych plansz dyskretnie maskujących piwne fałdy brzuszne... 