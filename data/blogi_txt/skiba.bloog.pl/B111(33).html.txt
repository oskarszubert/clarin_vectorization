„1920 Bitwa Warszawska” to wybitnie nieudany film Jerzego Hoffmana. Jeszcze leci w kinach i jeszcze wiszą plakaty zachęcające do pójścia na to dzieło. Niestety na ulicach Warszawy rozegrała się w dniu 11 listopada, o wiele ciekawsza bitwa z interesującym scenariuszem i świetnymi rolami aktorskimi.  Część aktorów jest znanych, ale większości nie zależy chyba na popularności, bo kryli się za kominiarkami. Dosyć żartów. Wszyscy widzieliśmy jak zebrani na apel Pospieszalskiego i Kukiza patriotyczni kibole mądrze obchodzą nasze święto narodowe. Widowiskowo palą samochody i rzucają brukiem w policję. Większość z nich nawet nie ma pojęcia kim był Roman Dmowski. Wiedzą za to, gdzie jest tanie piwo i znają logo TVN.  Kibole zawsze mają jakieś porachunki z policją. Jak się zaprasza na manifestację stadionowych chuliganów, to doprawdy nie trudno przewidzieć  w co się może zamienić taka impreza. Rozwalanie miasta to piękny sposób na obchody Dnia Niepodległości. Miasto da się posprzątać, ale gorzej z umysłami, w których ktoś tak naśmiecił, że sprzątanie może trwać latami. Obok Warszawy i policji najbardziej ucierpieli dziennikarze. Pretensje do mediów mają wszyscy. Kibole rozprawiają się z mediami po swojemu, czyli biją dziennikarzy i palą ich samochody. Na media narzekają też organizatorzy marszu niepodległości oraz organizatorzy blokady na Nowym Świecie. Policja też ma swoje pretensje, bo gdyby nie kamery częściowa bezradność służb porządkowych i utrata kontroli nad kibolami nie byłaby, aż tak widoczna. Media od zawsze są dobrą polityczną wymówką. Jak jakaś partia przegra wybory, to zawsze winę zawala na media, a nie na siebie.  Hitem medialnym wydarzeń z 11 listopada  stali się niemieccy anarchiści z Antify. To rzeczywiście nieco absurdalne, że Niemcy przyjeżdżają na nasze święto niepodległości (z nadzieją, że dadzą łupnia polskim faszystom) , ale to nie oni demolowali miasto na Placu Konstytucji i Placu na Rozdrożu. Wandalami, którzy niszczyli przystanki tramwajowe byli polscy „patrioci” w szalikach klubowych, skrzyknięci przez Pospieszalskiego i Kukiza. Szkoda mi Pawła w szeregach narodowców, bo to prawy człowiek i dobry kolega, choć mocno impulsywny i narwany. Rozumiem, że każdy ma prawo do zmiany poglądów. Szkoda, że te liberalne zmienił na te bliskie skinheadom. Jeszcze parę lat temu Kukiz był w komitecie artystów wspierających w wyborach Donalda Tuska, wcześniej udzielał wywiadów do NIE, a nawet parodiował pieśni kościelne („ZChN zbliża się” jest parodią pieśni „Pan Jezus już się zbliża”). Teraz maszeruje ramię w ramię z kolesiami z ONR-u, duchowego spadkobiercy najbardziej brunatnej formacji przedwojennej Polski. No to za karę, że uczestnicy popieranego przez niego marszu dopuścili się aktów wandalizmu, powinien swoje trudne piosenki o miłości i piciu wódy, śpiewać w kominiarce i z kastetem w dłoni.       Dawniej bito się z ZOMO o niepodległość Polski. To miało swój sens. Co teraz osiągnęliście swym marszem drodzy organizatorzy? Zepsuliście nam wszyscy święto, które miało być radosne. Wzajemna niechęć i nienawiść się pogłębiła, a sprawy polskie nie posunęły się nawet o milimetr do przodu.  To przykre.      Na dole fotka z czasów, gdy wszyscy byliśmy po tej samej stronie barykady. 11 listopada 1983 rok. Plac Zamkowy. Warszawa. 