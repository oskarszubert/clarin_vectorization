I jeszcze jeden i jeszcze raz Z lekcji przyrody w podstawówce wszyscy wiemy, że ssaki rozmnażają przez zapłodnienie, a część robactwa i partie polityczne przez podział. Nowa partia Marka Jurka niczym końcówka dżdżownicy wydzieliła się z nabrzmiałego od ideologii odwłoka PiS-u. Tak, więc mamy kolejną śmieszną partię, na którą (w zależności od badań) chce głosować od czterech do dziesięciu procent wyborców. Póki, co partia skupia pięciu uciekinierów z PiS i jest typową kanapą jak nie kanapką. Partia powstała, bo marszałkowi Jurkowi nie podobał się wynik głosowania w sprawie zaostrzenia przepisów aborcyjnych. Dziwny to polityk, co beczy po przegranym głosowaniu, rzuca zabawki i oświadcza, że zmienia piaskownicę. Wielu jednak spodobał się przykład ideowej postawy Marka Jurka, który zrezygnował ze stanowiska. W kraju, w którym politycy na chama i bezczelnie trzymają się stołka, mimo że dawno powinni go zwolnić, dobrowolna rezygnacja wzbudziła podziw. Oto ujawnił się ideowiec, który za nic ma posadę i zaszczyty.  Podziwu starczy jednak na krótko, a partię nie tak łatwo utrzymać wysoko w sondażach jak hity disco polo na wakacje w wioskowej remizie. Trudno na bazie walki o życie poczęte zbudować cały program partii. Wszystko wskazuje na to, że Prawica Rzeczypospolitej, bo tak nazwali się Jurkofani, aby odróżnić się od PiS-u i LPR-u będzie starała się być bardziej radykalna w wielu kwestiach społecznych. Wystarczy dobrze spojrzeć w oczy przybocznym Marka Jurka, wśród których są tak barwne postaci jak Marian Piłka (zwolennik tortur, wróg porno) czy Artur Zawisza (szef osławionej komisji bankowej, która przez pół roku była zawieszona, bo powołano ja niezgodnie z przepisami) by mieć pewność, że ta ekipa pójdzie na całość i możemy spodziewać się z ich strony wielu oryginalnych pomysłów.  Jak się szybko okazało obok walki o ochronę życia poczętego, nowa partia ma jeszcze inne wzniosłe cele. Ekipa Marka wraz z ekipą Jurka chce wprowadzić zakaz handlu w niedziele. To jest stary pomysł Giertycha i spółki mający dać w dupę hipermarketom, a pomóc małym osiedlowym sklepikom. Problem w tym, że tak wprowadzony zakaz handlu byłby po prostu niezgodny z konstytucją (równość podmiotów gospodarczych). Ekipa Jurka domaga się całkowitego zakazu dla dużych i małych, co hipermarketom ograniczyłoby jedynie dochody, a małych sklepikarzy (czyli sporą część polskiej klasy średniej) doprowadziłoby do bankructwa. Jak widać gdy ideologia ważniejsza jest od rozsądku ofiary muszą być gdyż są niezbędnym kosztem przemian na forum walki o czystość duszy i sumienia.  Nowym pomysłem partii jest pomysł ustawowego zakazu obchodów Dnia Kobiet oraz Dnia Zakochanych, czyli słynnych walentynek. Dzień kobiet to zdaniem partii stare komunistyczne święto, a walentynki to narzucone nam obce ideowo obrzydlistwo z Ameryki. Jakież to piękne cele i jakież to ważne sprawy chodzą politykom prawicy po głowie! Zamiast budować autostrady, lotniska, stadiony, bo zbliżają się mistrzostwa piłkarskie, których w 2012 roku będziemy  gospodarzami, energia kanapy Jurka wyładowywać się będzie na beznadziejnej walce z Dniem Kobiet i Dniem Zakochanych.   Czy nikt tym zaślepionym fanatykom nie wytłumaczył, że w demokracji każdy może sobie obchodzić święto, jakie chce? Proponuję ogłosić i uroczyście obchodzić nowe święta takie jak Dzień Miłości Oralnej, Dzień Dinozaura, Dzień Mycia Jaj, Dzień Zawiązywania Sznurowadeł, Dzień Chodzenia Do Tyłu czy Święto Głośnego Puszczania Bąków. Partia Jurka będzie miała z czym walczyć do końca stulecia, a my będziemy mieli ich z głowy. 