Karta prawdę ci powieCwane wróżki przekonywały nas od zawsze, że „karta prawdę powie". Cyganki w Kazimierzu Dolnym na rynku czy w Krakowie na Kazimierzu mają błyszczące oczy i lepiej od razu machnąć ręką. Co do kart to jedni dają się nabrać, inni są sceptyczni. Powierzanie swego losu talii kart wydaje się wielu bardziej rozsądne niż wróżenie z fusów czy z pokręconych linii na dłoni. Karta zwykle mówi prawdę tylko wówczas, gdy była silniejsza i frajer grający z nami w pokera musiał wstać od stolika lżejszy o ciążącą mu w kieszeni monetę. W przyrodzie rozróżniamy wiele rodzajów kart. Są tacy jak np. Maria Curie Skłodowska, co zapisali ładne karty w historii (i to nie tylko chemii i fizyki), ale nie brakuje takich jak np. Andrzej Lepper, co sami są już dawno zgraną kartą (i to nie tylko w świecie gnojówki i kompostu). Karty podobnie jak ludzie na festiwalach tatuażu są na ogół znaczone. Jak wykazały najnowsze śledztwa najwięcej znaczonych kart było w polskiej piłce nożnej. W świetle tego, co ujawniono wiemy, że dwadzieścia dziewięć klubów z pierwszej i drugiej ligi kupowało i sprzedawało mecze. Podobno tylko chłop, który przed meczem kosił trawę nie był przekupiony. Wszyscy powinni dostać czerwoną kartkę, ale nie dostaną, bo grać w polskiej lidze musiałyby baby, które czyszczą kible na stadionie. Są tacy, co twierdzą, że byłoby to ciekawsze. Ważne karty z punktu widzenia politycznego to karty do głosowania. Karta taka, w dużej ilości wrzucona do urny może odciąć od posady największego nawet pyszałka. W dawnych czasach PRL-u były kartki na mięso, cukier i buty. Najśmieszniejsze były kartki na buty. Władza ludowa przewidziała, że obywatel potrzebuje dwóch par rocznie. Jedna para butów na zimę, druga na lato. Same kartki były, ale z butami gorzej. Pamiętam jak w latach 80-tych pewnej zimy uzbrojony w kartki obszedłem wszystkie sklepy w mieście w poszukiwaniu zimowego obuwia. Pech chciał, że w każdym sklepie natrafiałem tylko na ortopedyczne chodaki zwane drewniakami - obuwie przeznaczone dla obywateli z platfusem i plażowe klapki. System kartkowy na szczęście zniknął wraz z komuną, ale kartki nadal maja zastosowanie w gospodarce. Ostatnio głośno nad Wisłą o służbowych kartach płatniczych. Jeśli pełnisz odpowiednio ważną funkcję w firmie przysługuje ci służbowa karta na wydatki. Okazuje się, że kartami takimi zbyt swobodnie posługiwali się członkowie byłego rządu Jarosława Kaczyńskiego. Kartą płaci się miło, bo człowiek nie widzi jak mu banknoty z portfela znikają. Jeszcze milej płaci się służbowa kartą, bo płaci się nie ze swoich pieniędzy. Oficjalnie karty takie przysługują wysokim urzędnikom państwowym, którzy powinni z nich korzystać tylko wówczas, gdy wydatki wynikają z pełnionych przez nich obowiązków służbowych. Ludzie ekipy Kaczyńskiego doszli do władzy pod sztandarem walki z korupcją i złodziejstwem. Miało być uczciwie, skromnie i z troską o obywatela. Opublikowane wydruki z kart płatniczych byłych członków rządu świadczą, że ani uczciwie, a ni skromnie, a co do troski to była to, co najwyżej troska o własny tyłek. Ekipa rządowa Prawa i Sprawiedliwości płaciła kartami służbowymi, za pobyty w kawiarniach, za kosmetyki, drogie perfumy, alkohole, prezenty świąteczne. Wróżki miały rację. Karta prawdę ci powie o ekipie rządowej. Afera żadna, bo sumy niewielkie, ale wstyd jak Himalaje. Czy pana ministra jednego z drugim nie było stać, żeby za żel do mycia włosów zapłacić z własnej kieszeni? Dlaczego za kupno wódy dla członka rządu ma płacić podatnik? Dlaczego emeryt ma się dokładać do prezentów świątecznych ministra? Wszystkich tych drobnych naciągaczy przebił były minister rybołówstwa Marek Gróbarczyk, który jak doniosła jedna z gazet kupił w hipermarkecie płacąc służbową kartą pół kilo dorsza za 8 zł i 16. W rozliczeniu napisał, że zakupu dokonał „celem kontroli gatunku ryb i ich świeżości oraz przedstawienia odpowiednim władzom wyników testu". Głupi czy o drogę pyta? Że też naród musiał stawiać zagrychę takim cwaniaczkom! Teraz ma być inaczej. Rząd Tuska przygotował nowe rozporządzenia i korzystanie z kart służbowych ma być ściśle kontrolowane. Pokusa płacenia służbowymi zawsze jest wielka i to bez względu na barwy partyjne. Wydatki  byłych prominentów PiS-u po raz kolejny dowodzą, że natura człowieka jest grzeszna i kryształowych postaci możemy szukać co najwyżej w bajkach. Dobrze, więc że wydatki ministrów mają być jawne, ale co zrobić w sytuacji, gdy ministrowi zabraknie gotówki i zapłaci służbową kartą za podpaski dla żony? No cóż...niech kartę schowa do kieszeni, a potem niech dzwoni po wodociągi. Na zdjęciu poniżej nieuczciwy urzędnik Hieronim Śliskocz z kancelarii ministra ds. handlu używaną odzieżą, który służbową kartą regulował rachunki m.in. za wietnamską maść na odciski dla swojej osobistej sekretarki. 