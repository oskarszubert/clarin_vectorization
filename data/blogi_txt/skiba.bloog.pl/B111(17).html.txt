Książę Karol najstarszy syn brytyjskiej królowej przyjechał do Polski pooglądać sobie stare zamki i młode żubry. Polska obejrzała sobie w rewanżu księcia Karola.  Trzeba przyznać, że ta wymiana jest obopólnie korzystna. Przez kilka dni w polskich mediach zapachniało wytworną angielską herbatką. Przez kilka sekund z ekranów telewizorów spływała dostojnie angielska flegma miast przaśnego polskiego błota.    Dzięki powabnemu jak stary suchar księciu Walii (to mylący tytuł bo Karol jest klasycznym Angolem) na moment odetchnęliśmy od naszych codziennych  sporów i tej przytłaczającej sztafety prezydenckiej uprawianej przez media pod hasłem „Bronek czy Radek?"   Karol nie przybył do Polski sam (mimo, że to chłodni jak lody na patyku Angole są autorami powiedzenia „po co komu kobiety, gdy są termofory") towarzyszyła mu wytworna osoba gatunku żeńskiego. U boku księcia Karola pałętała się księżna Camilla Parker Bowles cichodajka z czasów, gdy Karol był mężem słynnej Diany. Swego czasu Camilla była najbardziej znienawidzoną kobietą na Wyspach. Poddani królowej uważali  ją za intrygantkę winną rozpadu związku Karola i Diany. Nikt nie mógł zrozumieć jak to się stało, że Karol wolał to babsko od uwielbianej Diany. Gdy jakiś czas potem Lady Diana zginęła w wypadku samochodowym ścigana przez wścibskich dziennikarzy, powszechna niechęć do Camilli jeszcze się zwiększyła. Czas goi rany i dziś o Dianie pamiętają tylko ci, którzy mają w swej płytotece zakurzony singel Eltona Johna z piosenką o świeczce, która gaśnie na wietrze. Camilla przestała być ledwie skrywaną kochanką i wychodząc za Karola sama stała się nie tylko mężatką, ale od razu też księżną. Bo tak już na świecie jest, że gdy jakaś kobieta wychodzi za mąż za księcia lub księdza to od razu jest księżną lub ministrantem.    Camilla nie pojechała do Białowieży na żubry, bo bolał ją kręgosłup. Została w Warszawie bojąc się dzikich ludzi z Polesia. W dalszej części podróży po Polsce wspólnie z Karolem będą oglądać zjawiska starsze od żubrów i młodsze od siebie czyli spróchniałe pałace i dwory. Kraj nasz podobnie jak uzębienie księcia Karola obfituje w zabytki. Niektóre są całkiem, całkiem, a inne przypominają PiS. Niedługo się zawalą.   Karolowi przez lata przyprawiano gębę sztywniaka. Tymczasem jest to człowiek niesamowicie dowcipny. Wyznał, że podoba mu się Warszawa. Nad Wisłą dawno nikt nie słyszał tak udanego żartu. Nieco posępnego Karola zawsze przedstawiano w opozycji do wesołej Diany. Diana miała poczucie humoru o wiele większe. Poświęcała się działalności charytatywnej kupując na ciężarówki drogie suknie od najsłynniejszych projektantów.  Po jednym założeniu suknie takie były licytowane na aukcjach gdzie osiągały zawrotne sumy. Strojenie się księżnej bardzo pomagało biednym i głodnym dzieciom. Dyktatorzy mody do dziś nie trafili lepszej klientki. Arystokratyczny oddech na moment zakołysał gardłem polskich mediów. Jakież to inne powietrze od naszych błazeństw i męczących pyskówek.  Europejska arystokracja to skansen Europy, któremu przyglądamy się jak ginącemu gatunkowi motyla.  W wydaniu brytyjskim jest to motyl szczególnie sklerotyczny. Dziś arystokraci niczym już nie różnią się od zwykłych celebrytów. Gdy w 1965 roku zespół The Beatles odwiedził królową Elżbietę w jej pałacu by odebrać ordery imperium brytyjskiego MBE, John Lennon przyglądając się martwym ceremoniałom królewskim pokusił się o drobną refleksję dotyczącą  arystokracji : „Musi być im ciężko starać się być ludźmi. Nie wiem czy komuś z nich się to udaje, ale współczuje takim ludziom, bo mają jak my tylko gorzej. Jeżeli wierzą w swoją królewskość to jest to żart". Na zdjęciu poniżej agent brytyjskiego wywiadu MI5 Lastrico Bęben obserwuje czy książę Karol zapiął dobrze spodnie po wysikaniu się w krzakach. 