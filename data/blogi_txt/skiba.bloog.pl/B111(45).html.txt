Najpierw był to zwykły znajomy. Taki jakich wiele. Może nieco bardziej ciekawszy niż inni, odrobinę mocniej intrygujący niż pozostali, ale nic ponadto.  Wyróżniały go takie cechy jak nowoczesność i elegancja. Są tacy których to drażni, którzy takie szpanowanie wyglądem i przesadne chwalenie się znajomością najnowszych technologii uważają za korporacyjny obciach.  Mnie to nie przeszkadzało, a wręcz przeciwnie. Dostrzegłem, że jego umiejętności mogą okazać się pomocne. Tak zostaliśmy kolegami. Z czasem stawał się coraz bardziej moim bliskim kumplem. Teraz już wiem, że to była jego perfidna strategia. Chodziło o powolne uzależnienie się od niego. Potrafił załatwić wiele spraw i udawał niezwykle uprzejmego. Jakiż ja byłem ślepy! Jestem dorosły i coś o magmie życia i pułapkach świata wiem, a i tak dałem się nabrać. Tak jest zawsze. Niby pamiętamy, że pod tym słońcem nie ma nic za darmo, ale ostatecznie zawsze dajemy się nabierać jakimś cwaniaczkom. Był moment, że miałem go nawet za przyjaciela. Śmiechu warte! Przecież wszyscy tylko chcemy żeby było łatwiej i wygodniej i to nas gubi.    To, że jest świnią okazało się w trakcie mojej sprawy rozwodowej. Tak na prawdę cały czas na mnie donosił. Notował niemalże wszystkie moje ruchy. To przez niego wszyscy wiedzieli gdzie jestem i co robię. Robił zdjęcia i zachowywał się gorzej niż szuja z Agencji Wywiadu. Nie mogłem w to uwierzyć. Zastanawiałem się jak można być tak perfidnym? Po co gromadzić te wszystkie maile, fotografie i esemesy? Ograł i oszukał mnie nie tylko w trakcie moich niefortunnych perypetii rodzinnych, ale wykorzystał moje słabości podczas kłopotów w pracy, konfliktu z szefem, zadrażnień z kumplami czy nieporozumień z kochanką.    Przez tego szubrawca jestem załatwiony na amen. Muszę gnojowi przyznać jedno: był lepszy niż szpiedzy z CIA i KGB. Był szybszy niż komandosi Gromu. Zjadł mnie po kawałku i wykończył jak amatora. Osaczył mnie i omotał siecią z której nie potrafiłem się już wydostać. Ale teraz ja wykończę jego. Jakaś minimalna sprawiedliwość musi być na tym marnym świecie! Nie ma tak dobrze, aby w dupę dostawała tylko jedna strona. Teraz ja go załatwię! Już czas.    Na moście nie było nikogo oprócz naszej dwójki. Dochodziła północ. - Teraz! - pomyślałem. Chwyciłem go mocno obiema rękami i zrobiłem zamaszysty ruch. Nerwy spowodowały, że nie trafiłem od razu. Smartfon z brzdękiem odbił się od metalowej barierki, po czym wykonując przedziwne salto wpadł do lodowatej rzeki. 