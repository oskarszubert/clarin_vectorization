Czy zawartość ma wartość?  Z wartością to nie jest taka prosta sprawa jakby mogło się wydawać. Dwa kilogramy złota w sztabce trzymane w schowku bankowym to rzecz niezwykle cenna, ale na bezludnej wyspie może być to, co najwyżej ładna półka w szałasie na banany. Ani tego złota nie zjemy, ani nikomu go nie sprzedamy. W ekstremalnych warunkach proste przedmioty takie jak nóż, toporek, łopata czy maczeta mogą się okazać bardziej wartościowe niż naszyjnik z diamentów, tysiąc dolarów w portfelu czy szwajcarski zegarek.    To, co dla jednych jest cenne dla innych może wydać się bezwartościowe. Gazety pełne są informacji o napadach, podczas których dochodzi do zbrodni, a łupem napastników pada np. pięć złotych i trzydzieści groszy. Napad na konwój z milionami nie dziwi, ale napad na stertę śmieci zawsze jest wydarzeniem. Jakiś czas temu głośny był wypadek, młodego Roma polskiego pochodzenia, który na dworcu  w Brukseli zasztyletował jakiegoś ucznia kradnąc mu odtwarzacz MP3. Belgijska prasa dziwiła się jak można zabić kogoś za rzecz, która kosztuje 50 EURO. Kilka lat temu na Litwie zabito polskiego aktora Kubę Zakulkiewicza z Gdańska, który spacerował uliczkami Wilna po spektaklu Teatru Wybrzeże. Aktor zginął bo miał ładną kurtkę, która spodobała się grupce młodych ludzi. Wartość rzeczy jest płynna. Zwykle nowe rzeczy są droższe od starych, czego dowodem popularność lumpeksów. Jednak stare majtki, w których chodziła Madonna mogą być o wiele droższe od tych, które leżą na sklepowej półce. Przekonał się o tym pewien właściciel klubu w Wielkiej Brytanii, który wszedł w posiadanie majtek Madonny, gdy ta u niego w klubie kręciła swój teledysk. Przez wiele lat majtki wisiały dumnie w gablocie klubu jako dowód obecności gwiazdy w lokalu. Z biegiem lat, z biegiem dni majty podupadły na zdrowiu i zaczęły odbierać apetyt gościom. Właściciel zdecydował się je sprzedać na aukcji internetowej i ku swojemu zdziwieniu na starych gaciach zarobił kilka tysięcy funtów.    Przez lata po zapadłych wioskach krążyło pełno cwaniaków, którzy skupowali od rolników żelazka z duszą, lampy naftowe czy stare zegary. Wsiowi ludzie nieświadomi wartości tych przedmiotów oddawali je za grosze lub za nowoczesne lampy i elektroniczne zegary. Coś, co im się wydawało bezwartościowe miało o wiele większą wartość niż nowoczesny szmelc z Korei czy Hong Kongu.    Sprawa się komplikuje, gdy mamy do czynienia ze sztuką. Dla jednych skandalizujące instalacje Doroty Nieznalskiej (słynny penis na krzyżu) to wartościowe dzieła sztuki, dla innych jałowe epatowanie symbolami umieszczanymi w obrazoburczych kontekstach. Artysta jest w dzisiejszych czasach towarem, który podobnie jak ziemniaki, odkurzacze czy garnki podlega relacji kupno-sprzedaż. Jeśli są ludzie, którzy dają spore pieniądze za bohomazy jakiegoś artysty to taką wartość przedstawia ten artysta na rynku sztuki. Namalowany w 1915 roku słynny „Czarny kwadrat na białym tle" Kazimierza Malewicza twórcy suprematyzmu jest obrazem do którego odwołuje się cała europejska awangarda, tymczasem po dziś dzień, dla wielu jest on niezrozumiały, a przez to bezwartościowy.  W dobie świata opanowanego przez popkulturę i płytkiego postrzegania rzeczywistości oraz ogłupiającej mody na lansowanie gwiazd jesteśmy świadkami procesu wypierania wartości artystycznych przez coś co można nazwać wartością plotkarską. Sztuka stała się lampką oświetlającą wejście do burdelu. Media już dawno przestały postrzegać twórców przez pryzmat wartości artystycznych, a oceniają ich wedle wartości plotkarskiej, bo ta tylko dziś się liczy i zwiększa poczytność pism i oglądalność programów. Co, więcej! Śmiem twierdzić, że żyjemy w czasach gdy wysokie wartości artystyczne wciskane w niektórych kanałach telewizji przyczyniają się do radykalnego spadku oglądalności tych programów.    Na potrzeby tego tekstu zróbmy mały przykład takiego wartościowania. Doda - wartość artystyczna zero, wartość plotkarska sto punktów. Julia Hartwig - wartość artystyczna sto punktów, wartość plotkarska zero. Kogo interesuje, w co ubrała się na wieczór poetycki Julia Hartwig? Nikogo. Wielu interesuje jej poezja. Kogo interesuje przesłanie artystyczne Dody. Nikogo, bo takiego przesłania nie ma, za to wszystkich interesuje, w co Doda ubrała się idąc kupić kilo pasztetu do Biedronki.    U dołu otyły wokalista grupy disco Męczące Mikrofony z Supraśla  - wzorcowy przykład artysty, który jest bezwartościowy kompleksowo (wartość artystyczna zero, wartość plotkarska zero). 