W tym roku Wielka Orkiestra Świątecznej Pomocy, szlachetna, sympatyczna akcja, w której od wielu lat uczestniczą miliony Polaków, została brutalnie zaatakowana przez ludzi o małych sercach. Atakujący nie ukrywają, że nie mają żadnych dowodów przeciwko Orkiestrze, bo ta jako wielka zbiórka pieniędzy na cele charytatywne przechodzi pomyślnie wszelkie kontrole finansowe, po prostu nie podoba im się styl Jurka Owsiaka. Denerwuje ich, że facet ma czerwone, spodnie, żółtą koszulę, że ma śmieszne okulary, że mówi językiem potocznym i że się czasami zacina. Tak na prawdę denerwuje ich wszystko to, za co większość Polaków po prostu kocha Jurka Owsiaka. Dyrygent Orkiestry ma swój styl. Bywa zabawny, szalony, niekonwencjonalny, nawet nawiedzony, ale to właśnie jego osoba jest lokomotywą, która napędza Orkiestrę. Nikt nie uwierzyłby facetowi w garniturze, który klepie jęzorem jak polityk czy kaznodzieja. Jurek Owsiak nie jest z ich bajki i dlatego go nienawidzą. Czyli nie ważne są czyny (pomoc dla dzieci), ale ważna jest osoba. Nie wystarczy czynić dobra, jeszcze trzeba mieć poglądy takie, które się nam podobają oraz ojca, którego my zaakceptujemy (przeciwnicy Orkiestry wytykają Jurkowi ojca milicjanta). Grzebanie komuś w rodzinie i weryfikacja osoby na podstawie imputowanych poglądów, to czysty bolszewizm.  Polacy nie potrafią być razem nawet wówczas gdy zbierają pieniądze dla potrzebujących. Przez lata uczestnicząc w WOŚP byliśmy razem i to chyba się bardzo komuś nie spodobało. W Orkiestrze grały i babcie z Koła Gospodyń Wiejskich i muzycy rockowi, strażacy, sportowcy, uczniowie gimnazjów, wojskowi i anarchiści, listonosze i murarze, poeci i analfabeci. Każdy mógł uczestniczyć w Orkiestrze od poważnych polityków po największych świrów. Nie! To nie mogło się podobać! Polacy powinny skakać sobie do gardeł przy każdej okazji. Argumenty prawicowych maniaków opisujących z zapałem jak to Orkiestra wspiera system i umacnia władzę Tuska czy Komorowskiego są jak bredzenie na kacu alkoholika, któremu skrzynka z jabolami spadła na głowę. Przecież Orkiestra gra od 22 lat. W trakcie jej akcji rządziły partie tak różne jak Unia Wolności, Akcja Wyborcza Solidarność, Polskie Stronnictwo Ludowe, Sojusz Lewicy Demokratycznej, Samoobrona, Liga Polskich Rodzin, Prawo i Sprawiedliwość i dopiero przez ostatnich sześć lat Platforma Obywatelska. Jak PiS ponownie dojdzie do władzy, to Orkiestra nadal będzie grała. Kto jest u władzy nie ma dla tej akcji absolutnie żadnego znaczenia, bo pomoc dla dzieci jest ponadpartyjna.  Wszelkie granice zdrowego rozsądku przekroczył zapomniany dziennikarz Mariusz Max Kolonko (wyglądający jak brutalna ofiara samoopalaczy), który porównał dzieci zbierające datki do ataku ZOMO. Znana z wulgarnych wypowiedzi posłanka Krystyna Pawłowicz przestrzegała, że dawanie na Orkiestrę datków to satanizm. Pierwszym przeciwnikiem Orkiestry jest jednak redaktor Łukasz Warzecha z pisma "Fakt", który jest prekursorem ataków na Orkiestrę. Fani redaktora Warzechy piszą o Owsiaku - owsik, że to niby taka ZARAZA, to ja pozwolę sobie Warzechę nazwać WARZYGĄ. Panie Warzyga gratulacje! Pięknie narzygał pan chorym dzieciom do zupy.  PS. A Big Cyc po raz 22 zagrał w Orkiestrze i grać będziemy dalej.   Fot. Tomek Solecki 