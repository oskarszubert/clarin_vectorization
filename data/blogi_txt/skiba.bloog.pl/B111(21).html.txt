Tydzień żałoby narodowej niestety tylko na moment uspokoił wzajemną nienawiść. Histeryczne rzucanie się do gardła wystartowało w prasie już w dwa dni po tragedii, a teraz to już na dobre wróciło do normy. Telewizje (może nawet w dobrej wierze) rozpętały niepotrzebnie nadzieję, że teraz będzie inaczej, że dramat pod Smoleńskiem nas cudownie odmieni i wszyscy będziemy się kochać jak bracia i siostry, jak niewinna Zosia i pan Tadeusz w znanej epopei narodowej.   Naiwne marzenia, że polskie waśnie i spory znikną były niepotrzebnie podsycane. Na tym m.in. polega demokracja, że ludzie mają różne poglądy, koncepcje i pomysły. Sztuczny Front Jedności Narodu z czasów PRL-u już nie powróci. Może nie zawsze swoich poglądów potrafimy bronić elegancko. Zwykle jedni wyzywają swych oponentów od ciemniaków, a drudzy od zdrajców i tak to się w tym polskim młynku kręci. Też chciałbym aby kręciło się ale, bez tej zapiekłości i bez opluwania. To jednak nie dowcipy i żarty zabiły prezydenta Kaczyńskiego. Zabił go prezydencki samolot, który we mgle rozbił się w lesie. Oskarżanie osób, które krytykowały czy nawet szydziły z Lecha Kaczyńskiego o moralną odpowiedzialność za tę śmierć jest okropnym nadużyciem. Powinnością satyry jest patrzeć politykom na ręce i wyśmiewać się w władzy. Każda osoba działająca w sferze publicznej musi liczyć się z tym, że wszystko co robi będzie oceniane. Czasem bardzo surowo i bez taryfy ulgowej. Kpin i żartów z władzy nie ma tylko w krajach totalitarnych np. na Kubie czy w Korei Północnej. A te kraje to nie jest chyba wymarzony model nawet dla największych obrońców powagi majestatu.      Kogoś tak plastycznego i wdzięcznego dla prześmiewców jak zmarły tragicznie prezydent będzie nam bardzo brakować. Lech Kaczyński mógł nam dostarczyć  jeszcze wiele okazji do żartów (np. podczas kampanii wyborczej, która bez jego udziału nie będzie już tak barwna i ciekawa), ale niestety. Nie poznamy już jego kolejnych zabawnych przejęzyczeń, wpadek, decyzji. Bo to właśnie te zabawne wpadki nadawały mu ludzki wymiar i bliskość. Nie był dla nas tylko instytucjonalną głową państwa. Był czymś o wiele więcej. Był świetnym tematem, a dobry temat to dla satyry drogocenny skarb. Taki Bronisław Komorowski to przy nim temat tak mały i mdły, że robienie sobie z niego żartów mało kogo podnieca.  Czy ktoś słyszał dobry dowcip o marszałku Komorowskim?   Dowcipy polityczne powstają tylko o jednostkach charakterystycznych, osobach, które mają wpływ na nasze życie i są obdarzone charyzmą. Nikt nie wymyśli dowcipu o miernocie, która jest bez znaczenia. Skoro były dowcipy o Napoleonie i Churchillu, o Kościuszce i Piłsudskim, o Stalinie i Breżniewie, o Wałęsie i Papieżu to czemu dziwić się, że były też o Lechu Kaczyńskim?   Wiele osób narzekało, że podczas tygodnia żałoby telewizja oszalała. Że bezmyślnie odcięto nas od informacji, ze świata (w żadnej polskiej telewizji nie podano na czas informacji o trzęsieniu ziemi w Chinach podczas którego zginęło dwa tysiące osób), że pogłębiano atmosferę klęski narodowej, co z punktu widzenia kondycji społecznej jest samobójstwem, że rozpięto nad nami płaczliwy sztandar dramatu i końca świata - zamiast udzielić porad jak sobie z takimi problemami sensownie radzić.   Wszystko to prawda, ale pewna korzyść w tym tygodniu zadumy była istotna. Przez tydzień zniknęły z mediów (w tym z Internetu) tematy brukowe. Jak przyjemnie było odpocząć od operacji plastycznej cycków popularnej aktorki, romansów jakiegoś pajaca z telewizji czy pryszczy znanej wokalistki. Przez tydzień odpoczywaliśmy od tych uszminkowanych, podrasowanych, kapuścianych tematów dla debili. Świat wartości wyższych przyćmił na moment świat plastiku i tandety. To właśnie było piękne w tej żałobie, a nie zasmucona prezenterka pogody ze szklanego okienka.   U dołu namalowany z odruchu serca, w dzień po tragedii adekwatny mural. Autorem jest mój przyjaciel Darek Paczkowski z Bielsko Białej. 