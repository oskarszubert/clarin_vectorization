Gwiazdor filmów akcji Steven Seagal chce zostać gubernatorem Arizony! Nie da się ukryć, że aktorów którzy w filmach głównie strzelają i leją po mordzie ciągnie jakoś do polityki. Oni chyba instynktownie wyczuwają, że tzw. kino kopane i polityka to bardzo pokrewne dziedziny.    Aktor Ronald Reagan był kowbojem w wielu westernach i został prezydentem USA. Arnold Schwarzenegger grał maszyny i roboty, które zabijają i został gubernatorem Kalifornii. I teraz ten mistrz aikido Seagal, który w każdym filmie z zabetonowaną twarzą pokerzysty łamie komuś kości, chce być gubernatorem Arizony.   Wyborcy głosują na takich kinowych twardzieli, bo łudzą się, że ci podobnie jak w filmach zrobią wokół siebie porządek. Akurat Seagal może coś o tym wiedzieć, bo był przez jakiś czas policjantem. Teraz wziął się za politykę, bo miał kilka udanych akcji na terenie Rosji. Władimir Putin wykorzystywał go jako swojego ochroniarza, a nawet mianował go na kogoś w rodzaju doradcy do spraw sportu i młodzieży. Seagal za długo tym doradcą nie był, a cała szopka miała charakter bardziej propagandowy i reklamiarski (wiadomo, że Putin uwielbia sztuki walki, szczególnie karate). Ale jak kilku senatorów USA miało jakieś sprawy do załatwienia w Rosji, to Steven załatwił im "dojście" gdzie trzeba.     Zażyłość starego mistrza bicia po ryju z Putinem była do tego stopnia wielka, że w Rosji poważnie zastanawiano się czy aby odtwórca słynnej roli "Nico" nie powinien zostać "twarzą rosyjskiego przemysłu zbrojeniowego". Kto wie? Może był to nawet dobry pomysł. Nie skażone myśleniem oblicze Seagala idealnie pasowałoby jako "twarz" rosyjskich czołgów, wozów bojowych i wyrzutni rakiet tak światu i ludzkości potrzebnych.    Ta moda na przeskakiwanie z filmów akcji na scenę polityczną nie dotarła jeszcze do Polski, a nawet gdyby dotarła to... nic z tego bo... my nie mamy żadnych kinowych twardzieli! Jedyny twardziel polskiego kina Bogusław Linda znany z filmu "Psy" niestety nie nadaje się już na polityka, bo reklamował witaminy dla emerytów, czyli Geriavit. Twardzielami filmowymi bywali też Hans Kloss i Herman Bruner, czyli Stanisław Mikulski i Emil Karewicz, ale kto by tam w Polsce głosował na facetów z Abwehry czy Gestapo. Spokojnie możemy wywiesić transparent "Brak twardzieli na ekranie! Macho politykiem nie zostanie". 