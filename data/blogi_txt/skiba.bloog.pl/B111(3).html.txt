Życie napoczęte Liga Polskich Rodzin Poczętych wraz częścią PiS-u wspierani przez moherową partyzantkę od Ojca Dyrektora domagają się zmian w konstytucji dotyczących zaostrzenia przepisów antyaborcyjnych. Sprawa jest wałkowana od wielu tygodni w mediach, ale przypomnijmy, że chodzi o wprowadzenie takich zapisów w konstytucji, które całkowicie zakażą w Polsce aborcji nawet wówczas, gdy jest ona wynikiem gwałtu lub, gdy płód zagraża zdrowiu czy  życiu matki. Słowem: horror. Przeciwnicy tych zmian ostrzegają, że wprowadzenie takich zapisów doprowadzi do śmierci wielu kobiet. Ucierpią głównie kobiety z biednych środowisk, bo osoby lepiej sytuowane wyjeżdżać będą do Europy Zachodniej gdzie w większości krajów aborcja jest dozwolona (nie tylko w sąsiednich Niemczech, ale także w katolickich Włoszech czy ostatnio np. w Portugalii) lub do popularnych klinik rosyjskich. Aborcja jest złem i jest w Polsce od kilku lat zakazana. Dopuszcza się ją tylko w ekstremalnych wypadkach takich jak zagrożenie zdrowia matki, czy sytuacje, gdy jest ona spowodowana przez gwałciciela. Ochrona życia, na którą tak często powołują się fanatycy z LPR jest więc zapewniona.  Zmiany w konstytucji mają zdaniem ich inicjatorów „wzmocnić” ochronę życia „od poczęcia do naturalnej śmierci”. Problem w tym, czy zapłodnione jajo jest już człowiekiem. Dla wielu nie jest. Dla innych jest. To sprawa do dyskusji. Temat świetnie wyśmiał Andrzej Mleczko rysując w „Polityce” moherową babcię w stroju Supermana. Babcia frunąc w powietrzu wpada przez okno do pokoju, w którym chłopak przytula pod kołdrą panienkę. Moherowa babcia z groźnym grymasem na twarzy krzyczy: „Jestem Supermoher chronię życie od momentu poczęcia”.  Jest taki stary dowcip, który pięknie wpisuje się w cyrk, który nam obecnie zafundowali talibowie od Giertycha. Góral z opuszczonymi do kostek portkami onanizuje się nad rzeką. – Co robicie baco? – pytają zdziwieni turyści. – A nic takiego. Wysyłam dzieci nad morze.  Naprawdę niewiele dzieli nas od sytuacji z dowcipu, gdy jacyś kolejni, bardziej radykalni „Obrońcy Życia” spermę zaczną traktować jako „życie napoczęte”. Onanistów i seks w prezerwatywie karać się będzie więzieniem, a każdy wytrysk poza partnerkę traktowany będzie jak zaplanowane morderstwo. Seks oralny, sądy jakiegoś Super Zbiory Do Kwadratu będą traktować jako kanibalizm. Skoro każdy stosunek płciowy ma być dziełem prokreacji to, co ze stosunkami przerywanymi. Czy nie powstałe z takich stosunków dzieci, to byty co prawda nie istniejące, ale przecież jak najbardziej napoczęte.  Ale żarty na bok, bo cała sprawa, śmieszna oczywiście nie jest. Mam wrażenie, że wrzask i rozpętanie nowej wojny wokół tematu aborcyjnego to zagrywka polityczna, która ma zrobić reklamę LPR-owi. Partia Romka Gie, łasi się do Ojca Dyrektora i takimi zabiegami próbuje odzyskać jego zaufanie. Dla kościoła to idealne odwrócenie uwagi od wstydliwych spraw związanych z agenturalną działalnością niektórych znanych księży, a także nowymi skandalami obyczajowymi (media ujawniły nowe przypadki molestowania kleryków w zakonach), które jak widać nie skończyły się wraz z biskupem Paetzem i jego głośnymi seksualnymi wybrykami. Komiczne w całej sytuacji jest to, że na temat ciąży, czyli czegoś co dotyczy młodych kobiet wypowiadają się ludzie stojący poza tym problemem. Swój głos prezentują stare baby od Rydzyka i panowie politycy (np. marszałek Marek Jurek), czyli twory biologiczne, które w ciążę mimo wysiłków i postępów medycyny raczej nie zajdą. Jest to, więc tak jakby ślepy wypowiadał się na temat kolorów, a głuchy recenzował płyty.  Całkowity zakaz aborcji to fanatyzm taki sam jak np. pomysł wprowadzenia kastracji dla facetów, którzy nie płacą alimentów. Sam słyszałem i przecierałem ze zdumienia oczy jak młody talib z Ligii Polskich Rodzin perorował do kamery, że życie płodu ważniejsze jest od życia matki, a gwałt nie jest dostatecznym powodem do usunięcia ciąży. Ach wy…odurzeni ideologiczną breją biedni ludzie! Życie zawinie was w papierek i wypali jak skręta. Dziecko ma się urodzić, matka ma umrzeć, a zgwałcona ma wychowywać potomka gwałciciela? Gdyby takie rzeczy przytrafiły się w rodzinach „obrońców życia” pierwsi lecieliby do zaprzyjaźnionego ginekologa, aby po cichu załatwić sprawę. Hasło feministek o „piekle kobiet” w Polsce zawsze wydawało mi się przesadzone. Teraz, gdy pomysły moherowej braci się powiodą, to piekło kobiet ze starego, nadętego hasła może stać się rzeczywistością. Tylko czekać, kiedy w imię moralności zabronią całowania się na ulicy jak w Afganistanie czy Arabii Saudyjskiej. 