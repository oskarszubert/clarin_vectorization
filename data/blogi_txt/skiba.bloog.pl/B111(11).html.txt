Tandeta felietonu   „Jak nie wiesz, o czym pisać, pisz o pogodzie" takie ironiczne rady dawał swego czasu swym młodszym kolegom król felietonu Stefan Kisielewski. Mierzi mnie ostatnio, że wszędzie trafiam na podobne do siebie teksty. Mam wrażenie, że ich autorzy najzwyczajniej nie mają pomysłu, o czym pisać i z braku iskry bożej w zwojach mózgowych obsługują taśmowo dyżurne tematy. Niektóre z tych tekstów są lepiej napisane, inne gorzej, ale kilka omawianych historii powtarza się w nieskończoność i wałkowanych jest do bólu niczym ciasto na pierogi, czy romans w brazylijskim serialu.  Jeśli zabieramy głos w znanej i omawianej tysiące razy sprawie to tylko wówczas, jeśli mamy coś oryginalnego do zakomunikowania. Prawdziwie czujny obserwator życia i przyrody powinien być wyczulony na to, aby się w swoich tekstach nie powtarzać. Podstawową zasadą umiejętności obserwacji jest umiejętność nie płynięcia z prądem. Każdy felietonista wie, że z prądem rzeki płyną tylko śmieci. Prawdziwą sztuką jest odkrywanie nowych tematów, pól i przestrzeni do dyskusji.  No tak... ale trudno być odkrywcą co kilka dni. To jest w sposób oczywisty niemożliwe. Należy, więc wyszukiwać takie tematy, które z pozoru wydają się błahe i nieistotne, ale my swym tekstem potrafimy uczynić z nich sprawę ważną, a nawet fundamentalną. Jeśli mamy wielkie ciśnienie na omówienie czegoś, o czym napisano już tyle, że po pierwszych wstukanych w klawiaturę słowach gniją monitory komputerów, to przynajmniej starajmy się znaleźć interesujący szczegół, na który nikt nie zwrócił uwagi. Nawet oklepany temat można omówić interesująco wyszukując w nim poletko spraw, które olali pozostali piszący.   Tymczasem w wielu blogach i felietonach woda leje się szerokim, bezbarwnym strumieniem jak podczas słynnej powodzi w kotlinie Kłodzkiej. Jak więc rozpoznać tandetnego felietonistę, który idzie na łatwiznę, leni się umysłowo i po raz setny omawia rzeczy dawno opisane? Polska rzeczywistość ostatnio dostarczyła nam kilku dyżurnych „chłopców do bicia". Felietonista, który bez polotu używa sobie na zjechanych do granic możliwości tematach to albo niedoświadczony debiutant, któremu tak jest najłatwiej, albo tchórz, który rzuca się na słabego, (bo silnego boi się uderzyć), albo wreszcie wypalony rutyniarz, który nie ma pomysłu, o czym pisać. Niezbyt wysilającego się umysłowo  komentatora poznasz więc po tym, że boksuje się tylko z tymi, którzy już leżą plackiem na ringu.Oto moja prywatna lista kilku ulubionych tematów omawianych przez mięczaków felietonowych:   Programy telewizyjne ze szczególnym uwzględnieniem produkcji telewizji publicznej. Każdy uważa, że się zna na telewizji i każdy ma coś na ten temat do powiedzenia. Zwykle jest to mało ciekawe i jałowe narzekanie na poziom rozrywki i brak wysokiej kultury. Klasyka łatwizny felietonowej! Stan polskich dróg i brak autostrad. Temat jak najbardziej ważny i istotny tyle, że omawiany i wyśmiewany tysiące razy. Tylko naprawdę wielcy potrafią w tym temacie coś ciekawego naskrobać. Klasyka nudy felietonowej!         Nasz fatalny poziom przygotowania do mistrzostw Euro 2012. Jeszcze do niedawna budzący emocje nowy „chłopiec do bicia". Dziś to już tandeta tematyczna. Klasyka bicia piany!    U dołu fotografia Klemensa Piórko mało oryginalnego felietonisty „Głosu Pszczelarza", który napisał 1500 felietonów o gotowaniu ziemniaków, a w necie prowadzi blog „Zwariowana nastolatka". 