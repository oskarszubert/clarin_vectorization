Na Ukrainie bije Berkut, a w Polsce Doda. Berkut bije oficjalnie, a Doda w ukryciu, a konkretnie w kiblu. Najgłośniejszy skandal w polskim show biznesie wybuchł podczas bankietu w klubie "Kultura" po zakończeniu gali Niegrzeczni 2014. Jako uczestnik tej imprezy byłem mimowolnym świadkiem całej awantury czyli braku kultury w klubie "Kultura".   Gala "Niegrzeczni 2014" to kabaretowa parodia gal oskarowych, podczas której wręcza się "klapsy" - nagrody dla tych, którzy w minionym roku zrobili coś niegrzecznego. Wśród wykonawców pojawili się m.in. zespół Piersi, Big Cyc, kabaret Łowcy.B, kabaret Ani Mru Mru i Doda. Wśród laureatów nagrody byli m.in. Szymon Majewski (niegrzeczny w radiu - audycja "Szymorning" , Kacper Ruciński (niegrzeczny w kabarecie) Janusz Korwin Mikke (niegrzeczny w polityce), bracia Figo Fagot (niegrzeczny artysta) i Agnieszka Szulim (niegrzeczny program telewizyjny).   Próby oraz sama gala przebiegły pomyślnie i całość będzie można sobie zobaczyć w niedzielę 23 marca o godz. 20 w telewizji Polsat. Nikt z uczestników i organizatorów nie wiedział, że między Dodą, a Agnieszką Szulim, która pojawiła się na Niegrzecznych, by odebrać nagrodę za program "Na językach" jest jakiś konflikt i napięcie. W końcu gdyby Doda miała lać po mordzie wszystkich dziennikarzy, którzy napisali o niej coś złośliwego, to musiałaby trzaskać po pyskach 90 procent nacji tej branży. Chyba jednak Agnieszka Szulim dopiekła Dodzie szczególnie, bo zaczepki pojawiły się już w scenie finałowej imprezy, która odbywała się w Chorzowskim Centrum Kultury.   Finał zaplanowano tak, że zespół Niegrzeczni śpiewa piosenkę "Dostaniesz klapsa" (hymn imprezy) a wszyscy uczestnicy i nagrodzeni wchodzą na scenę i robią sobie nawzajem zdjęcia przy pomocy laptopów, tabletów i smartfonów. Stojąca po lewej stronie sceny Doda dała Szulimowej kilka kuksańców, ale w tłoku zostało to przykryte przez pozostałych wykonawców. Jak się okazało to było tylko preludium. Doda wykazała bojowy charakter i podczas bankietu po zakończeniu imprezy, gdy Agnieszka poszła do toalety wtargnęła tam za nią. Tak na prawdę to nikt nie widział samej bójki i w ogóle tego czy jakakolwiek bójka była. Faktem jest, że do jakiegoś nieprzyjemnego zajścia musiało dojść, bo Agnieszka po wyjściu z toalety miała zadrapania na szyi i otarcia naskórka na policzku (jak po uderzeniu w twarz).   Siedziałem akurat z grupą przyjaciół przy drinku, gdy przerażony organizator oznajmił, że wzywa policję, bo Szulim płacze po pobiciu przez Dodę. Zażartowałem, aby przygotować aparaty fotograficzne, bo widok Dody w kajdankach może być nawet kuszący. Policja rzeczywiście przybyła, ale nie podjęła żadnej interwencji, ograniczając się do sporządzenia notatki służbowej. Agnieszka Szulim szybko doszła do równowagi informując wszystkich wokół , że tak tej sprawy nie zostawi i pozwie Dodę z powództwa cywilnego.   Goście bankietu podobnie jak cała Polska podzielili się w ocenie tego incydentu. Wielu przyznawało rację Dodzie, że na chamstwo i ataki dziennikarzy (Szulim w swym programie szydziła z Dody i jej rodziny) należy odpowiadać zdecydowanie, inni byli zdania, że co innego ostra wymiana zdań, a co innego wymiana ciosów. Najlepiej podsumował całe zdarzenie organizator imprezy czyli Krzysiek Ferdyn z firmy "Kopalnia Pomysłów" mówiąc, że w przyszłym roku z przyjemnością przygotuje basen z kisielem dla obu pań.  Na fotce poniżej Agnieszka Szulim tuż po awanturze z Dodą. Nie wygląda na pobitą, ale przy Skibie trudno się nie uśmiechnąć. 