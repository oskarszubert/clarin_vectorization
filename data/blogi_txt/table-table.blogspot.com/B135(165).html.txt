Esencjonalna zupa cebulowa. Recepta na listopadowe chłody. Ostatnio kiedy wychodzę z domu tuż przed siódmą rano jest zimno, bardzo zimno. Czuję, że marznę do szpiku kości. W ciągu dnia słupek rtęci wspina się do góry, by wieczorem znowu spaść na łeb na szyję o kilka stopni. Czasem pada deszcz,  czasem prószy pierwszy, ledwo widoczny śnieg. Mój organizm nie radzi sobie z takimi zmianami. Czuję się mocno wychłodzona i osłabiona. Zimowe powietrze jest pociągające tak długo, dopóki nie zacznie siąpać mrożący deszcz, dopóki wiatr nie rujnuje misternie ułożonej fryzury i dopóki niebo jest tak mocno błękitne, że jego niebieskość kłuje w oczy. Można bezkarnie otulić się wełnianym szalem, włożyć grube rękawiczki i dreptać wzdłuż peronu razem z innymi. Lubię obserwować ludzi bo są tak od siebie różni. Część z nich stoi mocno zgarbiona, jakby próbowali w ten sposób zatrzymać zgromadzone w sobie ciepło i obronić swoje ciało przed natarczywym chłodem. Część popija małymi łykami gorącą kawę z termicznych kubków. Część zupełnie niewzruszona odlicza kolejne sekundy do przyjazdu pociągu. Czasem myślę, że tak niewiele mamy ze sobą wspólnego. Oczekujemy od innych tak wiele, a dostajemy w zamian jedno wielkie nic. Czasem to my nie staramy się wystarczająco mocno i rozczarowujemy tych, którzy mają wobec nas pewne nadzieje i wymagania. Ale chyba łączy nas jedno: kiedy doskwiera nam chłód, walczymy z nim z całych sił. Dlatego wieczorem raczymy się kolejną porcją gorącej zupy by naładować nasz organizm dodatkową porcją ciepła na kolejny dzień.     1 kg małej, żółtej cebuli 4 ząbki czosnku pół łyżeczki ksylitolu (lub 1 łyżeczka cukru) 4 łyżki masła 250 ml białego, wytrawnego wina 50 ml czystej wódki 1l bulionu z warzyw sól pieprz (koniecznie świeżo mielony) świeży tymianek (kilka gałązek z listkami) kromki bagietki (po 2 na osobę) ser Gruyère lub parmezanCebulę obieram, kroję wzdłuż na pół i ponownie kroję wzdłuż, by otrzymać grube piórka. Czosnek obieram i kroję w cienkie plasterki. W dużym i szerokim rondlu roztapiam masło. Dodaję cukier, pokrojoną cebulę wraz z czosnkiem i mieszając smażę całość na średniej mocy palnika przez minimum 30 minut. Pod koniec smażenia cebula powinna być skarmelizowana (w kolorze mlecznej czekolady). Zwiększam moc palnika i dodaję wino oraz wódkę. Dokładnie mieszam i gotuję zupę przez 5 minut, aż część alkoholu odparuje. Dodaję bulion, mieszam i ponownie gotuję całość na małym ogniu przez 15 minut. Zupę doprawiam czarnym pieprzem oraz solą. Jeśli bulion był słony, soli już nie dodaję. Piekarnik nagrzewam do 180ºC i opiekam kromki bagietki, aż będą chrupkie. Gorącą zupę rozlewam do małych żaroodpornych misek (lub do jednej większej), przykrywam grzankami, posypuję tartym serem i tymiankiem. Zapiekam całość przez około 5 minut, aż ser się roztopi. Zupę podaję gorącą w towarzystwie kieliszka białego wina.      ------ Around the kitchen table | happiness is homemade. All rights reserved. Follow me on:     Autor:   Around the kitchen table 