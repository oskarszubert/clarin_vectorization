Pszenny chleb razowy z ziarnami na zakwasie. Łatwy i z foremki. 'Breadbaking is one of those almost hypnotic businesses, like a dance from some ancient ceremony. It leaves you filled with one of the world’s sweetest smells… There is no chiropractic treatment, no Yoga exercise, no hour of meditation in a music- throbbing chapel that will leave you emptier of bad thoughts than this homely ceremony of making bread.' The Art of Eating, M. F. K. Fisher   Dziś wychodzę na przeciw prośbom o przepis na łatwy chleb dla początkujących piekarzy. Bez zagniatania, składania, kształtowania bochenków i ich nacinania. Na początek upiekłam chleb razowy, napakowany ziarnami. Wyjdzie każdemu, obiecuję. Ja przetrzymałam go za długo, przerósł mi odrobinę i dlatego w piekarniku zamiast wystrzelić w górę opadł. Ale uwierzcie mi, nic a nic nie stracił na smaku. Chleb jest ciężki, lekko wilgotny, ale sprężysty. Piekłam go w foremce o następujących wymiarach: spód (długość - 27cm, szerokość - 8cm), wierzch (długość - 30cm, szerokość - 11cm), wysokość formy - 7cm. Wygląda ona tak.  I jeszcze dobra nowina dla osób, które chciałby zacząć lub już zaczęły przygodę z pieczeniem chleba i szukają chlebowej biblii, która wspaniale wprowadzi Was w magiczny świat chlebowych wypieków.  Po tegorocznych wakacjach ukaże się polska wersja książki "Bread" Jeffreya Hamelmana (od wydawnictwa Buchmann). Tłumaczeniem książki zajmuje się Jakub Kowalczyk, a za adaptację przepisów na język polski odpowiedzialna jest Eliza Mórawska (Liska).   Pamiętam dni kiedy chleba u nas w domu brakowało. A nie można zjeść czegoś, czego nie ma. Można nakarmić siebie i innych tylko tym, co się ma. Niech zapach i smak świeżego chleba zawsze nam towarzyszy, niech nigdy chleba nam nie zabraknie.      MOJA ULUBIONA MIESZANKA ZIAREN DO WYPIEKU CHLEBA   kasza gryczana niepalona  niełuskany biały sezam  łuskany biały sezam   siemię lniane  słonecznik dynia   Dowolną ilość ziaren mieszam ze sobą i trzymam w zamkniętym pojemniku. Staram się by proporcje poszczególnych składników były równe.      CHLEB PSZENNY RAZOWY BEZ ZAGNIATANIA |przepis własny|    Zaczyn  100g letniej wody  100g mąki pszennej razowej (typ 2000)  1.5 łyżki aktywnego zakwasu żytniego*   Zakwas łączę z wodą w wysokiej misce. Dodaję mąkę, mieszam, przykrywam folią spożywczą lub torebką foliową i zostawiam na 8 godzin w temperaturze pokojowej. Zaczyn będzie gotowy, gdy podniesie się i lekko opadnie. Uwaga: zaczyn na mące pszennej ma formę płynną, więc trzeba na niego uważać. Jeśli okaże się że za bardzo dojrzał i na naczyniu widoczna jest obwódka znacznie wyżej niż poziom mikstury, zaczyn jest przejrzały i nie nadaje się do produkcji chleba. Musimy nastawić go jeszcze raz.    Ciasto właściwe cały zaczyn  400g ciepłej wody  50g płatków owsianych górskich  300g mąki pszennej razowej (typ 2000)  100g mąki pszennej jasnej (typ 750 lub 850)  50g mąki żytniej razowej (typ 2000)  1 łyżka oleju   10g soli  6 łyżek mieszanych ziaren  opcjonalnie jeśli zakwas jest młody: 1/4 łyżeczki drożdży instant lub 5g drożdży świeżych   Zaczyn łączę z wodą. Dodaję sól, drożdże (jeśli używam), olej, płatki owsiane, mąki i 5 łyżek ziaren (1 łyżkę zostawiam by posypać nimi wierzch chleba). Ciasto dokładnie wyrabiam łyżką lub mikserem na niskich obrotach przez kilka minut. Ciasto ma być luźne i lepkie, ale nie lejące. Przy mieszaniu powinno odrywać się od ścianek miski. Wymieszane ciasto przekładam do natłuszczonej i wyłożonej papierem do pieczenia lub wysypanej płatkami lub otrębami prostokątnej formy, spryskuję jego wierzch wodą, wyrównuję łyżką i posypuję ziarnami, lekko je wciskając w ciasto. Formę z ciastem wkładam do torebki foliowej, luźno zawiązuje i odstawiam do wyrośnięcia. Czas rośnięcia zależy od temperatury powietrza. Gdy ciasto chlebowe podwoi swoją objętość jest gotowe do pieczenia. Przed włożeniem do piekarnika spryskuję wodą jego powierzchnię i wstawiam do nagrzanego do 180C piekarnika. Chleb piekę przez około 45 minut, ostrożnie wyjmuję z foremki i dopiekam na blaszce. Upieczony chleb postukany od spodu wyda głuchy dźwięk. Chleb studzę na kratce do pieczywa. Kroję gdy całkowicie ostygnie. Ja bardzo lubię kromkę tego chleba posmarować masłem, obłożyć kawałkami dojrzałego koziego sera i polać odrobiną miodu.  *aktywny zakwas żytni to taki, który wyjmiemy z lodówki na dzień przed pieczeniem chleba, przez parę godzin ocieplimy do temperatury pokojowej, dokarmimy świeżą porcją mąki i wody i zostawimy na 12 godzin aby zaczął pracować. Mój zakwas ma 100% hydracji, czyli dokarmiam go zawsze taką samą porcją wody i mąki (zazwyczaj po 50g). Autor:   Around the kitchen table 