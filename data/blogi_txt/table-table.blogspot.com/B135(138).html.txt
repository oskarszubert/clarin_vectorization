Dla ochłody lody          Bycie blogerem kulinarnym to coś więcej niż robienie zdjęć każdej kawie czy kanapce. Zamiłowanie do gotowania i poszukiwania nowych smaków to pasja, która rodzi się wewnątrz, kiełkuje, dojrzewa a blog to nic innego jak chęć dzielenia się udanymi eksperymentami z innymi, ale (przynajmniej dla mnie) to obieranie coraz to nowych ścieżek i odnajdywanie swojej kulinarnej drogi. Pewnie dlatego każdy wyjazd w nowe miejsce to dla mnie dobra okazja by poczuć nowe smaki i zapachy, a moje szafki zapełniają się przeróżnymi pamiątkami z kolejnych wojaży. I nie jest to para nowych butów czy sukienka w groszki. Nie znajdziesz w mojej walizce również jedwabnych szali. Znajdziesz za to lokalne produkty -  oliwę, suszoną wędlinę, czekoladę, zioła, przyprawy ale także stalowe sitko, silikonową szpatułkę, kuchenną rękawicę czy słoiki na przetwory. Każdą przeprowadzkę w nowe miejsca traktuję jak jeden wielki eksperyment kuchenny. Próbuję, smakuję i jeśli jakiś produkt skradnie moje serce znajdę każdy sposób by nie zabrakło go w mojej kuchni.  Tak było z wędzoną solą Maldon.   Sól Maldon jest produkowana właśnie w miejscowości Maldon, położonej nad ujściem rzeki Blackwater w hrabstwie Essex. To co mnie skusiło do zakupu pierwszego pudełka, to lokalność produktu (producentem i dystrybutorem soli jest firma rodzinna, która jej wytwarzaniem zajmuje się od ponad 130 lat) oraz sposób produkcji, który oparty jest wyłącznie na tradycyjnych metodach.   Ale to co podoba mi się w soli Maldon najbardziej to jej struktura i smak. W pudełku znajdziemy delikatne płatki, które z łatwością można pokruszyć w dłoni. Płatki, które nie są intensywnie słone, dlatego nie zdominują potrawy a pomogą wydobyć z niej to co najlepsze.   Ja zakochałam się od pierwszego wejrzenia w soli wędzonej (smoked sea salt) i jeśli mam jej większy zapas dodaję ją prawie do wszystkiego. Do ziemniaków zapiekanych z parmezanem, do pieczonej ryby, warzywnego bulionu, mocno czekoladowego ciasta... Ta sól jest wspaniała. Pachnie dymem opalanego drewna, szeleści jak suche liście pod stopami i marzę by posypać nią wyjętego z ogniska ziemniaka.  A ostatnio okazało się, że szczypta takiej soli to wspaniały kompan śmietankowych lodów, które wzbogacone zostały oliwą z oliwek. A jak wiadomo, najlepsza pora na jedzenie domowych lodów jest wtedy, gdy świat pokryty jest przez bajeczny biały puch. Eksperymentujcie, bo życie jest zbyt krótkie a smacznych produktów i przepisów jest tak wiele! I z całego serca polecam eksperymentowanie w grupie. Basiu, Moni :*    LODY Z WĘDZONĄ SOLĄ I Z OLIWĄ Z OLIWEK |przepis zmodyfikowany ze strony guardian.co.uk|    400ml pełnotłustego mleka  150ml śmietanki 48%   150g cukru (lub 100g ksylitolu)  6 zółtek   120ml oliwy z oliwek  2 szczypty wędzonej soli  skórka otarta z 1 cytryny   sok wyciśnięty z 1/2 cytryny Mleko, śmietankę i cukier podgrzewamy w rondlu aż do momentu wrzenia. Studzimy przez 2 minuty.  Żółtka jajek ubijamy mikserem, aż będą białe.  Ubite żółtka zalewamy gorącym mlekiem ze śmietanką i cukrem nie przerywając ubijania. Przelewamy połączone składniki do rondla i podgrzewamy na małym ogniu (ciągle mieszając!) tak długo, aż powstanie nam gęsty krem - custard.  Gotowy custard studzimy.  Następnie dodajemy do niego oliwę z oliwek oraz sól. Masa powinna mieć dosyć wyraźny akcent oliwy wykończony smakiem wędzonej soli.   Masę przekładamy do pojemnika i wkładamy do lodówki na minimum 8 godzin. Po tym czasie przekładamy ją do maszynki do lodów lub do zamrażalnika. Wstawione do zamrażalnika mieszamy bardzo dokładnie mikserem lub blenderem cztery razy w odstępie 1 godziny.  Bon Appétit! Autor:   Around the kitchen table 