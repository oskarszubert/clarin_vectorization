Nie ma nic prostszego niż domowy przecier pomidorowy. Schowaj go w słoiku i ciesz się smakiem pomidora w zimie.          Nie do końca jestem przekonana, czy to zdrowo pisać, że kocha się jakieś warzywo lub owoc miłością dozgonną. Ale w przypadku pomidorów tak właśnie jest. Czekam na nie całą zimę, całą wiosnę i połowę lata, a potem mam tylko kilka tygodni by nasycić się nimi na cały kolejny rok. W ich przypadku nasycenie nie przychodzi nigdy. Cierpię kiedy ich nie ma, bo zupełnie nie interesują mnie te, które pomidory tylko udają. Te o smaku waty, bladoczerwone i z skórką twardą jak podeszwa skórzanego buta. Mama co roku sadzi na działce kilka odmian pomidorów, a najbardziej lubi bycze serca. Ja od kilku lat wybieram te koktajlowe, bo w tej małej kulce zawarta jest cała esencja pomidora. Jest słodka, aromatyczna, pełna soku i witamin. Nie wstydzę się cieknącego po brodzie i palcach pomidorowego soku. To smaczne i przyjemne uczucie.   Niestety wszystko co dobre (i smaczne) kończy się tak szybko... W głowie zaświeciła mi się czerwona lampka i najadam się pomidorami na zapas. Co trzy dni pochłaniam (bo jedzeniem tego nazwać nie można) co najmniej 2-3 kilogramy. Zrobiłam ketchup, robię zupy, obkładam nimi kromki pełnoziarnistego chleba, zjadam również te skropione delikatnie oliwą i octem balsamicznym, piekę je, podsmażam... a wczoraj zrobiłam domowy przecier. Zamknęłam go w słoikach i ciągle mi mało Jutro zrobię kolejną porcję.   Wiem, miała być cebulowa, ale pomidory siedzą mi w głowie i póki są smaczne, ja nie odpuszczę.   DOMOWY PRZECIER POMIDOROWY   4 łyżki oliwy z oliwek 1 kg białej, cukrowej cebuli  2 główki czosnku  5kg dojrzałych pomidorów   1 pęczek świeżego oregano  1 pęczek świeżego tymianku  1 pęczek świeżej bazylii  sól morska, ksylitol (lub brązowy cukier), świeżo mielony czarny pieprz - do smaku  pół małej ostrej papryczki chili  2 łyżki czerwonego octu balsamicznego   Zioła dokładne posiekaj. Dokładnie umyj pomidory i przekrój je na połówki, zachowując cały sok i pestki. Pomidory pokrój w cienkie piórka, a obrane ząbki czosnku w cienkie plasterki.  Na dużej patelni rozgrzej oliwę. Dodaj pokrojony czosnek i cebulę i smaż na maleńkiej mocy palnika przez 15 minut. Dodaj pokrojone pomidory wraz z sokiem i pestkami, posiekane zioła i gotuj całość na średniej mocy palnika, aż pomidory zaczną się rozpadać. Wtedy rozdrobnij wszystko dokładnie blenderem, dodaj ocet balsamiczny, dopraw według własnego gustu i gotuj ponownie, aż całość zredukuje się o 1/3. Jeszcze gorący sos przełóż do wyparzonych słoików lub butelek i dokładnie zakręć. Dla pewności, możesz słoiki pasteryzować na sucho lub mokro.  Pasteryzacja na mokro polega na gotowaniu na bardzo małej  mocy palnika słoików z dżemem (oczywiście zakręconych) w szerokim garnku  wypełnionym wodą (woda powinna sięgać mniej więcej do połowy słoików)  przez 20-30 minut. Dno garnka warto wyłożyć kawałkiem ściereczki, by  słoiki nie popękały. Ważne jest także aby słoiki nie stykały się ze  sobą. Słoiki wkładamy do zimnej wody i razem z nią sukcesywnie je podgrzewamy. Po pasteryzacji słoiki trzymamy w garnku tak długo, aż  ostygną. Przyznam, że jest to metoda dość pracochłonna i jak dla mnie  kłopotliwa.  Pasteryzacja na sucho polega na wypiekaniu gotowych dżemów  w piekarniku. Jest ona szybsza i łatwiejsza, bo w piekarniku zmieści  się więcej słoików niż w garnku i nasza kuchnia nie będzie zaparowana.  Temperatura piekarnika nie może przekroczyć 130C. Słoiki ustawiamy na kratce, wstawiamy do zimnego piekarnika i rozgrzewamy go razem ze  słoikami. Przetwory pasteryzujemy maksymalnie do 1 godziny od momentu  osiągnięcia temperatury 130C. Po wyłączeniu piekarnika zostawiamy w nim  słoiki aż do całkowitego ostygnięcia.  Sos jest i d e a l n y do makaronu (a jeśli całość posypiesz wiórkami parmezanu zapewnisz sobie iście niebiańską ucztę), możesz go użyć jako bazę do zupy, jako sos do pizzy, sos do pieczonych warzyw, jako bazę do zimowego sosu pomidorowego do gołąbków... Jest pyszny.       ------  Around the kitchen table | happiness is homemade. All rights reserved. Follow me on: Autor:   Around the kitchen table 