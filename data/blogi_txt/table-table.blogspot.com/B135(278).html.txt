Na śniadanie. Koktajl.           Zasypianie i budzenie się wśród osób, które kochamy to największy skarb jak posiadamy. Celebrowanie wspólnie przygotowanego posiłku to jedne z najpiękniejszych chwil w życiu człowieka - leniwe przeciąganie się w łóżku, gdy otula nas wzajemnie przenikające się ciepło, mruczący Kot, który zajął nam więcej niż połowę poduszki, zaspane oczy i potargane włosy. Wspólne przygotowanie kanapek, parzenie aromatycznej kawy i układanie na talerzu sezonowych warzyw.   Nigdy nie zrozumiem fenomenu jedzenia śniadań 'na mieście', kiedy dookoła nas siedzą obcy nam ludzie, a my zrywamy się z łóżka wcześnie rano żeby zdobyć stolik w jednym z tych musisztambyć śniadaniodajniach. Czy granola zjedzona w takim miejscu smakuje lepiej niż ta przygotowana przez nas w domu? Co jest w tym takiego fenomenalnego, że z szałem w oczach zamawiamy tam kanapki, które z łatwością możemy przygotować w domu? Czasem nie potrafię odnaleźć się w rzeczywistości, w której przyszło mi żyć.   Ja chcę jeść śniadania w domu, trzymając Kota na kolanach i mieć przy stole bliskich mi ludzi.   Chcę być niemodna i staroświecka.  Chcę wstać wcześnie rano i przygotować na śniadanie zdrowy, domowy koktajl.  Drodzy śniadaniopodawcy - na mnie nie zarobicie złamanego grosza.  I dobrze mi z tym. Pysznego weekendu Wam życzę!     KOKTAJL ŚNIADANIOWY  |2 porcje| 4 garście dowolnych sezonowych lub mrożonych owoców  2 małe jogurty naturalne  świeże zioła (np. bazylia, mięta, melisa, rozmaryn - listki i gałązki)  mleko  3 łyżki otrąb  2 łyżki niełuskanego sezamu  2 łyżki zarodków pszennych  2 łyżeczki błonnika w proszku  cukier trzcinowy lub miód do smaku Wszystkie składniki wrzucamy do blendera i miksujemy, aż koktajl będzie gładki (ilość mleka zależy jak gęsty chcemy mieć koktajl).  Słodzimy do smaku i podajemy od razu po przygotowaniu.   Można koktajl posypać sezamem lub otrębami. Smacznego!        Autor:   Around the kitchen table 