Po prostu bigos           Za wpis z recepturą na bigos zabieram się już ponad 2 lata. Ile gospodarstw, ile Gospodyń i ilu Gospodarzy tyle samo różnych wersji przepisu na to staropolskie (narodowe?) danie. Tak strasznie chciałabym napisać coś mądrego i odkrywczego, ale dziedzina bigosu nie jest moim konikiem. Nie wysypie z rękawa historii jego pochodzenia, nie wiążę z nim żadnych wspomnień i opowiastek. Ja po prostu dobry (i chudy) bgios lubię jeść. Dla mnie musi on być chudy. Nie ma w nim miejsca na tłuste żeberka czy zbyt dużą ilość boczku. Jest za to miejsce na dużą ilość chudego  mięsa oraz dobrej, pieczonej kiełbasy. Nie wiem co w bigosie jest tak wyjątkowego, że w każdej rodzinie gotuje się go co najmniej raz w roku. Przynajmniej w mojej rodzinie. I każdy gotuje go na swój, sobie tylko znany sposób. Bigos Babci K. Jest słodki (chyba za sprawą marchewki, której zdaje się Babcia daje sporo).  Bigosu Babci S. nie pamiętam w ogóle i jestem prawie pewna,  że u Niej w domu bigosu się nie jadało. Bigos Mamy jest tak samo chudy jak mój. Tato pewnie dorzuciłby więcej boczku i kawałek żeberka. Młodsza Siostra mięsa nie je, Starsza Siostra za mięsem nie przepada. Ale przecież ktoś musi podtrzymać rodzinną recepturę, więc padło na mnie z czego akurat się bardzo cieszę.   Tak więc bigos ma być chudy, ma zawierać dużo mięsa w kapuście, sporą ilość czerwonego wina, odrobinę nalewki porzeczkowej i kilka sztuk wędzonych śliwek. Mięsa winno być jeden kilogram na jeden kilogram kapusty, kapusty kiszonej winno być mniej więcej połowę ilości kapusty słodkiej, a sam proces gotowania potrawy winien trwać minimum 2 dni. Najlepiej po ugotowaniu bigos odstawić w chłodne miejsce, następnego dnia znów pogotować go kilkanaście minut, znowu odstawić na dzień i następnego dnia proces powtórzyć.   Można do bigosu dodać trochę przecieru pomidorowego lub ze 2 swieże pomidory (to w sezonie). Można dodać kawałki mięsa jakie się lubi lub jakie się akurat pod ręką posiada. Można wrzucić kilka pokrojonych świeżych grzybów, kawałek ostrej papryki, łyżkę powideł śliwkowych, można dodać wszystko na co się ma ochotę pamiętając, że finalna potrawa bigosem być musi. A jeśli chcecie zreknąć sobie jaki bigos lubią moje Kumy lub mój przepis Wam się w ogóle nie podoba, to zajrzyjcie do Basi i Moniki :)      BIGOS   10 sztuk wędzonych śliwek 20 g suszonych prawdziwków 500 ml czerwonego, wytrawnego wina 1.5 kg kiszonej kapusty (może być ta z marchewką) 1 duża główka kapusty białej (o wadze około 1kg) 1 kg wołowiny (moim zdaniem im chudsza tym lepsza) 1 kg pieczonej kiełbasy wieprzowej 200 g wędzonego boczku 2 duże cebule 1 mała główka czosnku 1 kwaśne jabłko 1 kieliszek nalewki z czarnych porzeczek spora garść przypraw – ziele angielskie, jałowiec, liście laurowe, pieprz, kminek (odrobina) gorczyca (odrobina) cukier (szczypta) olej do obsmażenia mięsa i kiełbasyGrzyby i śliwki zalałam 1/3 ilości wina i odstawiłam na bok. W tym czasie kapustę kiszoną posiekałam (gdyby była zbyt kwaśna opłukałabym ją w świeżej wodzie i porządnie odcisnęła), a świeżą poszatkowałam. Obie umieściłam w oddzielnych garnkach, zalałam niwielką ilością wody (w trakcie gotowania wodę dolewałam w razie potrzeby) i ugotowałam prawie do miękkości.  Wołowinę obsmażyłam ze wszystkich stron na silnie rogrzanym tłuszczu, zalałam resztą wina, dodałam obrane ząbki czosnku i dusiłam całość pod przykryciem przez około półtorej godziny, aż była miękka. Nie podlewałam wodą, bo nie było takiej potrzeby.  Kiełbasę pokroiłam w ćwierćplasterki, cebulę w cienkie piórka a obrane jabłko w dużą kostkę. Na patelni ponownie rozgrzałam olej, wrzuciłam cebulę, kiełbasę i wszystko porządnie podsmażyłam. Dodałam grzyby i śliwki (wraz z winem, w którym się moczyły) oraz jabłko. Dusilam całość na patelni przez około 10-15 minut. Uduszoną wołowinę pokroiłam na mniejsze kawałki.  W wielkim garze połączyłam obie kapusty, dodałam wołowinę wraz z całym winem, dodałam kiełbasę wraz z całą zawartością patelni (cebula, śliwki, jabłko, grzyby), dodałam kieliszek nalewki, całość wymieszałam i porządnie doprawiłam. Gotowałam aż kapusta była zupełnie miękka. Bigos ostudziłam, wstawilam do lodówki i zostawiłam w spokoju na całą noc. Na drugi dzień podgrzałam i gotowałam przez 15 minut. Znowu odstawiłam do lodówki na całą noc. Na trzeci dzień podałam na stół.       ------   Around the kitchen table | happiness is homemade. All rights reserved. Follow me on:       Autor:   Around the kitchen table        15 komentarze 