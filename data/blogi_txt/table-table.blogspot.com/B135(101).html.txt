Bo rzecz tkwi w burakach...         Nie ma rzeczy niemożliwych. Wystarczy odrobina inwencji twórczej, cieniutka książeczka z przepisami z roku 2002 i na talerzu pojawia się prawdziwa dama. Dostojna, aromatyczna ćwikła.  Wydawałoby się, że zrobienie ćwikły to nic trudnego - kilka ugotowanych buraków, chrzan, trochę soli i gotowe. Ale bardzo łatwo zrobić ćwikłę bez smaku. Wystarczy dodać zwietrzały chrzan ze słoiczka, rozgotować buraki czy zbyt mało soku z cytryny.  W mojej rodzinie ćwikła to nieodłączny element wielkanocnego stołu. Przygotowywana parę dni wcześniej przez Mamę,  stała w dużych słoikach na drzwiczkach od lodówki.   Nie za ostra, nie za kwaśna, taka w sam raz. Pyszna.   Często Mama musiała przeganiać nas z kuchni, bo z widelcami czaiłyśmy się na największy słoik.   Fajne czasy... Niestety od trzech lat nie spędzamy z Połówkiem wielkanocy w Polsce, więc za każdym razem staram się by odrobinę świątecznej atmosfery zagościło w ten czas w naszym mieszkaniu.   Rok temu prezentowałam już tutaj klasyczną ćwikłę. Była smaczna. Ta, którą przygotowała w tym roku na spróbowanie jest o niebo lepsza.    Warto znaleźć swój ulubiony smak ćwikły. Ja nie lubię, gdy jest zbyt ostra czy kwaśna, ale warto doprawić ją wg własnego smaku. Lepiej zacząć od dodania małej ilości chrzanu i przypraw, próbować i w razie potrzeby dodać więcej lub mniej któregoś ze składników. Pieczone buraki nadają fantastyczny aromat, zapach i smak. To zupełnie inne doznanie kulinarne niż buraki gotowane. Trzeba pamiętać, by upiec je w folii aluminiowej, by zachować ich soczystość i aromat. Ćwikła z tego przepisu podbije niejedno serce, a nutka winno-goździkowa sprawi, że na Waszym wielkanocnym stole zagości powiew świeżości i nowości. Zdecydowanie odradzam dodawanie kwasku cytrynowego i zwykłego, stołowego octy, który moim zdaniem psuje cały smak ćwikły.Za to można dodać odrobinę zmielonego kminku.      Ćwikła wykwintna  Na podstawie 'Wielkanocne przyjęcie',  dodatku do Poradnika Domowego z roku 2002    1 kg buraków  3 łyżki utartego chrzanu (lub dobrej jakości chrzanu ze słoiczka)  2 winne jabłka pół kieliszka czerwonego, wytrawnego wina (60ml)  cytryna  kilka goździków  cukier   sól  świeżo mielony pieprz  Buraki umyć, osuszyć, owinąć w folię aluminiową i upiec. Z cytryny wycisnąć sok. Wystudzone buraki obrać i zetrzeć na tarce do jarzyn o małych oczkach. Na tych samych oczkach zetrzeć obrane jabłka. Buraki wymieszać z jabłkami i chrzanem. Do wina dodać goździki, przelać do małego rondla o grubym dnie i zagotować. Zmniejszyć płomień i gotować na maleńkim ogniu, aż wino zmniejszy objętość o połowę. Odcedzić i lekko ostudzić.  Do buraków z jabłkiem i chrzanem dodać wino, sok z cytryny i doprawić do smaku. Wstawić na minimum 2 godziny do lodówki.  Smacznego!       Autor: Around the kitchen table 