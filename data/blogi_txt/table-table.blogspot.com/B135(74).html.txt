Ale waniliowa galaretka z piwa!          Siedzę sobie przy starym, drewnianym stole o pięknym bursztynowym kolorze i patrzę jak w kuchni krząta się Żaba. Obiera, kroi,  sieka, miesza, doprawia... Wyobraźcie sobie jakie unoszą się dookoła mnie zapachy! Będzie zupa, a ja zjem pełny talerz w moim drugim domu razem z jego uroczą Właścicielką. Dobrze mieć dookoła siebie fajnych ludzi. Ludzi z którymi nadaje się na tych samych falach. Jedni są bliżej, inni dalej ale nawet największa przepaść nie jest w stanie zatrzeć potrzeby ciągłego kontaktu. Z takimi osobami lubię przebywać, lubię gotować w jednej kuchni, mieszać w jednym garnku czy popijać wino z tego samego kieliszka. Mogłabym oddać wszystkie bogactwa świata za bliskość takich ludzi. Na szczęście jest ich dookoła mnie więcej, nie za dużo, w sam raz. Ludzi, którzy mają podobne podejście do życia, od których mogę się dużo nauczyć, dzięki którym poznaję kulinarne nowinki. Kiedy z Basią i Monią siedziałyśmy nie tak całkiem dawno w mojej kuchni, dookoła nas wirowały tysiące kulinarnych myśli. Basia zupełnie przez przypadek (a może nie?:)) opowiedziała o pewnej galaretce, o której możecie przeczytać tutaj. Moni i mnie długo namawiać nie musiała. Wszystkie trzy wysmażyłyśmy coś pysznego, piwnego, każda po swojemu. Sama jestem ciekawa co Dziewczyny zamknęły w słoikach. Ja w swoich zamknęłam angielskie piwo 'ale'* o pięknym bursztynowym kolorze, z lekką goryczką i bardzo wyrazistym smaku i zapachu. Doprawiłam je czarnym pieprzem, sokiem z cytryny, suszonymi cytrynami oraz dużą ilością wanilii. Dzięki temu mam wrażenie, że roztopiłam garść bursztynów, a uzyskaną galaretkę zamknęłam w słoikach. Galaretkę niezwykle smaczną, aromatyczną, mocno waniliową. Galaretkę, która lubi niezbyt słodkie drożdżowe i kremowy, dojrzały ser kozi. A ja wyjadam kolejną porcję myśląc jakie to dobre...    WANILIOWA GALARETKA Z PIWA 'ALE'  |proporcje piwa, cukru i pektyny zaczerpnięte od Basi|     1 litr piwa ale  1 łyżeczka ziarenek wanilii  sok wyciśnięty z 1 cytryny  2 suszone cytryny  1 łyżeczka ziarenek czarnego pieprzu  50g pektyny w proszku  400g cukru   Piwo przelałam do rondla. Poczekałam aż przestało się pienić i ustawiłam na palniku. Dodałam ziarenka wanilii i pieprzu, sok z cytryny oraz zmiażdżone suszone cytryny. Doprowadziłam do wrzenia i gotowałam na małym ogniu przez 15 minut. Zestawiłam z palnika i zostawiłam na 3 godziny. Po tym czasie płyn odcedziłam, zachowując ziarenka wanilii, i przelałam ponownie do rondla. Zagotowałam, dodałam pektynę, dokładnie wymieszałam, gotowałam minutę i dodałam cukier. Całość jeszcze raz wymieszałam i poczekałam, aż cukier się rozpuści. Gorącą galaretkę przelałam do wypieczonych słoików i szczelnie je zamknęłam. Przykryłam ściereczką i poczekałam, aż całkowicie wystygną.  * 'Ale' to ciemnobrązowe lub jasnobrązowe piwa uzyskiwane z mieszanki  słodu zwykłego i skarmelizowanego o smaku od bardzo gorzkiego do  słodkawego. Wytwarzane jest ono przy pomocy drożdży górnej fermentacji,  czyli tych wykorzystywanych w piwowarstwie do warzenia piw pszenicznych, angielskich i niektórych belgijskich.             Autor: Around the kitchen table 