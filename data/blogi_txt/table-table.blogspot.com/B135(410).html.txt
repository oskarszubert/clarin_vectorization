Tuż za rogiem...           Nie wiem o co chodzi z tym czasem. Ucieka, jakby ktoś go gonił, zupełnie nie wiadomo przed kim i przed czym. A najgorsze jest to, że nie można go zatrzymać. Kolejny dzień życia, kolejna zmarszczka i to głupie uczucie, że znowu nie zrobiło się połowy z zaplanowanych rzeczy.  Chciałabym mieć niekończący się worek czasu.     Wielkanoc jest tuż za rogiem. Ktoś powie 'zwariowała! jeszcze trzy tygodnie'. A ja mówię, to tylko trzy tygodnie. Nie wiem, gdzie ją spędzimy, ale na pewno nie w pobliżu komputera. Może Dublin???  Będziemy odpoczywać i łapać w dłonie wolne chwile.  A wczoraj jedliśmy żurek. Na zakwasie. Przepisów na niego jest tyle, ile gospodyń i każda ma swój. Ja też.   A w mieszkaniu unosił się zapach rodzinnego domu.     Zakwas najlepiej ukisić w kamionkowym naczyniu, który przykrywamy kawałkiem gazy lub muślinu. W zeszłym roku dwa razy nastawiłam zakwas i obie 'hodowle' wylądowały z zlewie. Ponoć to wina angielskiego powietrza i zawartych w nim kultur bakterii. W zeszłym roku byłabym w stanie się z tą teorią zgodzić, ale przecież mój zakwas na chleb rośnie w siłę z dnia na dzień! Po konsultacji z Mamą postanowiłam dać mu jeszcze jedną szansę - kupiłam świeża mąkę (musi być żytnia razowa, inna nie wchodzi w grę), użyłam ciepłej przegotowanej wody i wrzuciłam do naczynia kawałek skórki razowego chleba. Odstawiłam w ciepłe miejsce i po trzech dniach zakwas był gotowy. Zakwas można również zrobić na bazie zakwasu , na którym pieczemy chleb. Wystarczy do mieszanki zamiast skorki chleba dodać 1-2 łyżki aktywnego zakwasu. Dobrze ukiszony zakwas jest jasny i lekko pachnie octem. Jeżeli zmieni kolor na brunatny należy go wyrzucić, Wywar na żurek ugotowałam na najładniejszym kawałku wędzonego boczku jaki udało mi się znaleźć, oraz na angielskiej kiełbasie z ziołami kupionej u rzeźnika. Nie jadłam tak dobrego żurku już dawno. Aromatyczny, treściwy, świąteczny...         Zakwas na żurek     10 czubatych łyżek mąki żytniej razowej  4 ząbki czosnku  8 kulek ziela angielskiego  8 kulek czarnego pieprzu  8 kulek jałowca  4 liście laurowe  kawałek skórki razowego chleba  4 szklanki ciepłej przegotowanej wody  duże naczynie kamionkowe  kawałek gazy lub muślinu  sznurek    Mąkę zalewamy wodą i dokładnie mieszamy, aby pozbyć się grudek.  Przelewamy do naczynia i dodajemy wszystkie przyprawy, lekko zmiażdżone ząbki czosnku oraz skórkę chleba. Mieszamy.  Naczynie przykrywamy gazą, obwiązujemy sznurkiem i odstawiamy w ciepłe miejsce (np tuż obok kaloryfera).  Raz dziennie zakwas mieszamy.  Po około 3 dniach powinien być gotowy.       Żurek świąteczny    pęczek włoszczyzny  40 dag białej kiełbasy  10 dag wędzonego boczku  3 suszone grzyby  1 duża cebula  2 ząbki czosnku  3 liście laurowe 2-3 kulki ziela angielskiego  2-3 kulki jałowca  3 szklanki ukiszonego żuru  jajko na osobę  1 pojemnik kwaśnej śmietany  2 łyżeczki majeranku  1/3 łyżeczki kminku  sól  pieprz    Grzyby umyć i namoczyć w wodzie. Zostawić na noc.  Kiełbasę umyć, kilkakrotnie nakłuć widelcem.  Cebulę obrać i przekroić na 4 części.   Czosnek obrać i zgnieść praską.  Zagotować 3 szklanki wody z cebulą, grzybami i przyprawami. Do wrzącego wywaru dodać włoszczyznę, kiełbasę oraz boczek i gotować na małym ogniu przez ok. 40 minut.  Kiełbasę i boczek wyjąć z wywaru i wlać ukiszony żur.   Dodać majeranek, kminek, pieprz, sól, pokrojoną w plasterki kiełbasę pokrojony w kostkę boczek i pokrojone w paski grzyby.  Zagotować.  Zdjąć z ognia i połączyć ze śmietaną. Jajka pokroić na ćwiartki, ułożyć na talerzach i zalać zupą. Smacznego!     Autor:   Around the kitchen table 