Dżem z dyni Cioci Ilonki           W moim osobistym przekonaniu w związku partnerskim obowiązuje zasada, że co twoje to moje. A odwrotnie to już jak tam sobie strony ustalą między sobą ;) Zapewne wiecie, iż pochodzę z rodziny, w której lubi się gotować i na moje szczęście moja Druga Połowa z takiej rodziny również się wywodzi. Konkluzja z tego jest następująca - i na wschodzie Polski i na zachodzie jem domowo, smacznie i zdrowo.  A czasem zwożę do domu różne smaczne cuda, jak na przykład dżem z mirabelek od Mamy ze wschodu, czy dżem z dyni od Cioci Ilonki z zachodu.   Przepis woła o dodanie tajemnego składnika jakim są galaretki pomarańczowe w proszku, ale można zastąpić je cukrem żelującym, agarem czy galaretkami bez żelatyny pochodzenia zwierzęcego w swoim składzie. Gdybym zobaczyła przepis bez uprzedniego kosztowania zawartości słoika, pewnie machnęłabym ręką i nie podjęła się łączenia dyni z kupnymi galaretkami. Jaki błąd bym popełniła! Ten dżem jest pyszny i chociaż zupełnie inny niż te, które zazwyczaj robię, to na mojej liście ulubieńców jest w pierwszej trójce. Od siebie dorzucę na przyszłość ze dwie mięsiste laski wanilii i skórkę cytrynową. Jeśli macie jeszcze zachomikowaną dynię i nie chcecie gotować kolejnej zupy (w końcu ile razy można jeść zupę z dyni?) to zróbcie sobie ze dwa, trzy słoiki na próbę. A jeśli Wam dżem nie posmakuje, to ja z chęcią się nim zaopiekuję... A jeśli chcesz dowiedzieć się więcej o tym jak zrobić dżem idealny zapraszam tutaj.   DŻEM Z DYNI CIOCI ILONKI    5kg dyni  1kg cukru  4 galaretki pomarańczowe w proszku  1 olejek pomarańczowy  4 łyżki stołowe kwasku cytrynowego lub sok z 2 cytryn    Dynię obieramy, kroimy w kostkę, zasypujemy cukrem i odstawiamy na noc.   Rano odlewamy 2 szklanki powstałego soku, a pozostałą dynie gotujemy przez 2 godziny.  Studzimy, a następnie gotujemy jeszcze  przez godzinę. Odlany sok zagotowujemy i rozpuszczamy w nim galaretki, kwasek oraz olejek.   Gorący płyn wlewamy do ugotowanej dyni i gotujemy całość przez pół godziny.  Gorący dżem przekładamy do słoików, zakręcamy i odwracamy do góry dnem do ostygnięcia. Słoiki możemy pasteryzować, jeśli chcemy.   Bon Appétit!       Autor:   Around the kitchen table 