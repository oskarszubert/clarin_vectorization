Domowy burger idealny       Kiedyś  byłam naiwną nastolatką i wierzyłam, że najlepsze burgery serwuje wujek Donald, a jego główna mięsna wkładka to cienki i zbyt długo smażony wieprzowy kotlet mielony.  Po kilku latach mieszkania w Anglii moje oczy szeroko zamknięte otworzyły się i poczułam smak najlepszych burgerów serwowanych w angielskich pub'ach, w których drewniana podłoga jest w całości pokryta wiekową wykładziną (dywanem) przesiąkniętą piwem, tytoniem i tym co przez lata naniosły na nią ludzkie stopy obleczone w zimowe, jesienne, wiosenne i letnie obuwie.   Potem odważyliśmy się z Dawidem robić misterne kopie takich burgerów w domu. Cudo!   Jedyne co potrzebujemy to miękka, puchata bułka (nie mylić z kapciem od wspomnianego wyżej wujka), którą najlepiej upiec dzień wcześniej, dobrej jakości wołowina (dobrze doprawiona i wysmażone) oraz ulubione dodatki. W zeszły weekend na zrobienie takich burgerów namówiłam Anoushkę i Ptit Suisse'a.   Jestem pewna, że niedługo powtórzymy całą zabawę :)   Z poniższych proporcji wychodzi 12 pięknych i smacznych domowych burgerów!      BUŁKI DO BURGERÓW (ORAZ HOT- DOGÓW)  |porcja: 12 bułek, przepis prawie jak tutaj|    Zaczyn 340g pszennej białej mąki chlebowej (typ 750 lub 850)  2 łyżeczki drożdży instant (lub 10g drożdży świeżych)  340g ciepłego mleka (35-38C)    Drożdże mieszamy z mąką i dodajemy mleko. Mieszamy, zakrywamy folią i zostawiamy na 2  godziny w temperaturze pokojowej (zaczyn powinien potroić swoją objętość). Ciasto właściwe  215 g pszennej białej mąki chlebowej (j/w)  1 łyżeczka soli  3 łyżki syropu z agawy, miodu lub cukru  2 żółtka 5 łyżek rozpuszczonego masła lub oleju roślinnego    1 jajko do posmarowania bułek wymieszane za 2 łyżkami jasnego piwa  sezam do posypania bułek    Do zaczynu dodajemy pozostałe składniki i mieszamy.  Wyrabiamy miękkie, elastyczne i gładkie ciasto - mikserem przez 15 minut, ręcznie przez 30 minut. Ten etap jest bardzo ważny, ponieważ bułki muszą być mocno 'dotlenione'.   Z ciasta formujemy kulę, wkładamy ją do naoliwionej misy, zakrywamy folią i wstawiamy do lodówki na całą noc.   Na drugi dzień wyjmujemy ciasto na lekko naoliwiony blat, dłońmi rozciągamy je na prostokąt o grubości około 1.5 cm i 12 mniejszych prostokątów.  Formujemy dobrze naciągnięte bułki (tutaj pokazałam jak ja formuję swoje bułki) i układamy je w odległości około 5cm na dużej blasze wyłożonej papierem do pieczenia.  Przykrywamy luźno folią i zostawiamy na 2 - 2.5 godziny, aż bułki podwoją swoją objętość.   Piekarnik rozgrzewamy do 200C.   Każdą bułkę smarujemy dwukrotnie jajkiem roztrzepanym z piwem i posypujemy ziarnem sezamowym.  Pieczemy przez 15-17 min, aż bułki będą rumiane.  Wyjmujemy z piekarnika i studzimy na blasze.    BURGERY WOŁOWE  |zrobiła Anoushka dosmaczając mięso według własnego gustu|    1 kg wołowiny (najlepiej poprosić o łopatkę)  4 łyżki ostrej musztardy z Dijon 3 cebule  2 jajka  świeżo mielony czarny pieprz  sól  papryczka Espelette (opcjonalnie)  masło ghee do smażenia    Mięso pokroić na kawałki.  Cebulę obrać i zmielić wraz z mięsem.  Dodać musztardę i jajka.  Doprawić do smaku solą i pieprzem i bardzo dokładnie wyrobić.  Podzielić na 12 części i uformować płaskie średniej grubości okrągłe kotlety.  Ułożyć je na talerzu, przykryć folią spożywczą i wstawić do lodówki.   MAJONEZ LEKKI (NA BIAŁKACH)  |przepis jak tutaj, wszystkie składniki powinny mieć temperaturę pokojową|    2 białka  1 łyżeczka musztardy Dijon   1/4 łyżeczki soli  odrobina świeżo mielonego czarnego pieprzu  250ml delikatnego oleju*  1 łyżeczka soku z cytryny Białka ubijamy z sokiem z cytryny, musztardą, szczyptą pieprzu i solą mikserem na najniższych obrotach (do połączenia się składników).  Nie przerywając miksowania dodajemy oliwę bardzo cienkim strumieniem i ubijamy.  Po dodaniu całej oliwy zwiększamy obroty miksera i ubijamy majonez tak długo, aż zgęstnieje.    Gotowy majonez przekładamy do słoiczka i trzymamy nie dłużej niż tydzień w lodówce.  *najlepiej użyć oleju lub oliwy o bardzo delikatnym smaku i aromacie (ja lubię olej z orzechów włoskich lub słonecznikowy)        SOS ŚMIETANOWO- CZOSNKOWY   |przepis własny wymyślony na potrzeby chwili| 150g kwaśniej śmietany (mały kubek)  2 łyżki majonezu na białkach (lub 1 łyżka zwykłego majonezu)  3 duże ząbki czosnku, drobno posiekane  2 łyżki posiekanego koperku  sok z ćwiartki cytryny  sól i grubo mielony pieprz do smaku    Wszystkie składniki mieszamy razem i wstawiamy do lodówki na pół godziny. SOS MAJONEZOWY OSTRY  |przepis własny wymyślony na potrzeby chwili|    150g majonezu na białkach (lub zwykłego majonezu wymieszanego z 2 łyżkami jogurtu naturalnego)  kilka korniszonów pokrojonych w drobną kostkę  2 ząbki czosnku drobno posiekane mały kawałek papryczki Jalapeño drobno posiekanej  natka zielonej pietruszki, drobno posiekana  grubo mielony pieprz do smaku    DODATKI   ketchup  ostra musztarda dobrej jakości (według mnie najlepsza jest Dijon)  umyte i osuszone liście sałaty  małe korniszony (pokrojone w grube plastry)  2 pomidory (pokrojony w plastry)  cebula cukrowa (pokrojona w plastry)  12 plasterków niezbyt tłustego boczku   frytki z batatów (pieczone w piekarniku lub smażone na oleju)  mieszanka sałat polana ostrym sosem vinegret     Składamy naszego burgera!  Na patelni smazymy burgery - skórka ma być rumiana, a wnętrze soczyste i sprężyste, nawet lekko różowe. Plastry boczku smażymy na chrupko na patelni lub pieczemy na blasze w piekarniku. Bułkę przekrajamy na pół i opiekamy w piekarniku lub na suchej patelni. Dolną część bułki smarujemy obficie musztardą od strony miąższu, kładziemy listek sałaty, korniszony, gorącego burgera, plaster boczku, plaster pomidora, plaster cebuli, polewamy ketchupem i przykrywamy posmarowaną majonezem górną częścią bułki. Podajemy natychmiast z frytkami i sałatą skropioną ostrym sosem vinegret.  Bon Appétit!        Autor:   Around the kitchen table 