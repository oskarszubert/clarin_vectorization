TARTA CYTRYNOWA I DŻEM Z GRUSZEK, IMBIRU, CYTRYN I KUMINU. Moje dzieciństwo nie obfitowało w cytrusy. Zdobycie mandarynek czy pomarańczy graniczyło z cudem, a jak już się pojawiały, to zawsze plasowały się poza przeznaczonym na życie budżetem. Grejpfruty można czasem było zjeść u Wujka K., przekrojone na pół i posypane delikatnie cukrem. Do cytryn przez całe dzieciństwo odczuwałam wstręt i to niestety przez Babcię K. A to dlatego, że każda wyprawa do owej Babci kończyła się wypiciem co najmniej jednej szklanki herbaty posłodzonej cukrem i zakwaszonej sokiem wyciśniętym z cytryny. I nie pomagały prośby i błagania, że ja nie lubię i nie chcę, że herbatę to ja wolę gorzką i bez cytryny. Jak już byłam starsza to prosiłam o kawę :)   Mandarynki i pomarańcze przywołują miłe wspomnienia - Dziadek M. był mistrzem w ich zdobywaniu i zawsze w mikołajkowej paczce znalazła się chociaż jedna sztuka. I naprawdę nie wiem, jak On to robił. I teraz ostrożnie, żeby nie popaść w pułapkę pisania o dziadkach i babciach, ale jest coś w niektórych wspomnieniach, że przychodzą same i wcale nie musimy się wysilać, żeby je przywołać. One po prostu są. Dla mnie jednym z takich wspomnień jest właśnie zapach obieranej palcami mandarynki, który do końca życia będzie kojarzył mi się właśnie z grudniem i Dziadkiem.  Teraz nie wyobrażam sobie życia bez zapachu i smaku skórki świeżo otartej z cytryny czy pomarańczy. Nie wyobrażam sobie zimowej, rozgrzewającej herbaty bez dodatku soku i skórki z cytrusów. Nie wyobrażam sobie domowego ciasta bez ich aromatu. Jest coś w tym zapachu, co nie pozwala przejść obok obojętnie. Skórka otarta z chociażby jednej cytryny dodana do drobnego cukru, zupełnie zmienia jego smak i aromat. Ta sama skórka dodana do chociażby naleśników czy racuchów zamienia je w produkt co najmniej luksusowy. I mogłabym tak wymieniać bez końca.   Ale zamiast wymieniać, to Wam coś pokażę.     Ten dżem to absolutny (jak to mówi Alcia) mercedes wśród dżemów, które w parze z dojrzałym serem tworzą kompozycję absolutnie idealną! Inna sprawa, że mój smak z dzieciństwa to kromka chleba z grubym plastrem białego sera i odpowiednio cieńszym plastrem sera żółtego przybrana odpowiednią ilością dżemu wszelakiego rodzaju. No bo jak cytryna to imbir. Jak imbir to gruszki. A jak gruszki to KONIECZNIE uprażone ziarna kuminu (nie kminku! kumin to kmin rzymski, a nie kminek). A skąd ten pomysł? Otóż kiedyś podczas pobytu u naszych znajomych mieliśmy okazję spróbować dżemowego cuda zakupionego w sieci marketów Monoprix. Cudo to stało w lodówce z serami i było połączeniem gruszek z kuminem. I było pyszne. Dodałam imbir i cząstki cytryn i muszę przyznać, że wyrób domowy bije sklepowy na głowę. Pomimo, że dla mnie wyrób francuski to wyrób klasy zerowej.   DŻEM Z GRUSZEK, IMBIRU I CYTRYN Z DODATKIEM KUMINU    250g brązowego cukru  200ml wody 50g korzenia imbiru, obranego i startego na tarce do jarzyn (duże oczka)  3 łyżeczki ziaren kuminu (kminu rzymskiego), uprażonych na suchej patelni  1kg dojrzałych gruszek, obranych i pokrojonych w ósemki  3 duże cytryny, idealnie niewoskowane (skórka otarta, a miąższ pokrojony w cząstki)  200ml białego wina   W szerokim rondlu o grubym dnie z cukru i wody przygotowujemy syrop (cukier wsypujemy do wody i podgrzewamy na małym ogniu, aż cukier się rozpuści, następnie zwiększamy moc palnika i gotujemy całość 'do nitki'). Dodajemy uprażone ziarna kuminu i imbir i gotujemy chwilę. Dodajemy cząstki gruszek oraz skórkę, sok i miąższ z cytryn. Gotujemy całość na średnim ogniu, aż do uzyskania pożądanej konsystencji (czas gotowania zależy od tego, jak dojrzałe były gruszki i ile puszczą soku). Pod koniec gotowania dodajemy wino i gotujemy jeszcze parę minut. Dżem przekładamy do wyprażonych słoików i ewentualnie pasteryzujemy. Tu dowiedz się więcej o pasteryzacji i przygotowywaniu dżemu. Cytrynowa tarta. To moje drugie podejście do niej. Pierwsza, którą zrobiłam zawierała w kremie mąkę i była po prostu niesmaczna. Od wielu przepisów odstraszały mnie dodatki skondensowanego mleka czy właśnie mąki ziemniaczanej oraz tony cukru. A to błąd. Masa ma być kwaśna (ale n i e  z a  b a r d z o), ale jednocześnie słodka (ale  n i e  z b y t  s ł o d k a). Te dwa smaki mają się uzupełniać, a nie nad sobą dominować. Tartę cytrynową z książki The Cook's Book (którą wam gorąco polecam, bo jest fantastyczna i na pewno kiedyś o niej napiszę i w dodatku można ją kupić na amazon za pół ceny) chciałam zrobić już od dawna i ... zrobiłam. Moje zmiany to zmniejszenie ilości cukru z 240g do 150g oraz dodanie domowego cukru waniliowego. Również spód do tarty z dodatkiem mąki razowej i semoliny to mój przepis i jest może trochę trudniejszy w wałkowaniu, ale trud wynagradza jego wspaniały smak i chrupkość. To naprawdę wspaniała tarta i z ręką na sercu mogę Was zapewnić, że nie będziecie zawiedzeni jej smakiem.       TARTE AU CITRON (CYTRYNOWA TARTA) PRAWIE BEZ PIECZENIA    Spód tarty  |z podanych proporcji upiekłam 4 spody o średnicy 12cm|     100g mąki pszennej razowej  50g miałkiej semoliny  100g zimnego masła 1 jajko  szczypta soli  Piekarnik rozgrzałam do 160C.  Mąkę połączyłam z semoliną. Dodałam sól i masło pokrojone w grubą kostkę. Palcami wcierałam masło w mąkę, aż powstały drobne grudki. Wtedy dodałam jajko i całość szybko zagniotłam w kulę. Ciasto owinęłam folią i włożyłam na 1 godzinę do lodówki. Po tym czasie ciasto cienko rozwałkowałam i wyłożyłam nim 4 formy do tart o średnicy 12 cm. Każdą foremkę przykryłam kawałkiem papieru do pieczenia i wypełniłam ceramicznym grochem. Piekłam 20 min, po czym zdjęłam groch i papier i piekłam kolejne 10 minut. Ostudziłam.   Masa cytrynowa (lemon curd)  |źródło: The Cook's Book|     5 dużych cytryn (idealnie niewoskowanych)  100g drobnego cukru  50g domowego cukru waniliowego  4 jajka  200 ml soku wyciśniętego z cytryn  200g masła, pokrojonego w kawałki  Z umytych i osuszonych cytryn ścieramy skórkę, a sok wyciskamy. Otartą skórkę łączymy w misce z cukrem i cukrem waniliowym i mieszamy palcami (WSPANIAŁE uczucie!). Dodajemy do miski sok z cytryny i jajka i ubijamy chwilę mikserem. Miskę z masą umieszczamy na garnku z wrzącą wodą i cały czas mieszając podgrzewamy, aż masa zgęstnieje (UWAGA! nie oszukujemy, mieszamy bo masa nam się zwarzy). Gdy masa zgęstnieje (będzie miała konsystencję budyniu - powinno to zająć około 4-5 minut), zdejmujemy miskę z garnka i chwilę studzimy. Dodajemy masło (po jednym kawałku) i miksujemy ręcznym blenderem (żyrafą). Gotową masą wypełniamy spody tarty i całość chłodzimy w lodówce przez noc.  Smacznego!           Ale chciałam jeszcze o czymś napisać. Jak wiecie razem z Dziewczynami prowadzę Bajeczną Fabrykę. Jest to miejsce dla Dużych i Małych. Miejsce, gdzie nie trzeba być serio. Miejsce, gdzie każdy z nas może poczuć się beztrosko. Miejsce, które możecie tworzyć razem z nami! Więc jeśli macie ochotę na chwilę zapomnienia, zapraszam Was serdecznie! Przekroczcie progi Fabryki, a już nigdy nie będziecie chcieli jej opuścić. Zwłaszcza, że bardzo często organizujemy konkursy i właśnie teraz można wygrać przepiękne foremki oraz pluszowe misie. Jeśli macie chwilę to serdecznie Was zapraszamy! Tu i tu znajdziecie więcej konkursowych szczegółów :)     Wystarczy tylko:  1. zamieścić komentarz pod konkursowym postem (Uwaga!!! Autorzy anonimowych komentarzy nie wezmą udziału w losowaniu); 2.  zamieścić informację o Misiowym Konkursie na swoim blogu wraz z  konkursowym banerkiem, który znajduje się poniżej (dotyczy posiadaczy  własnego bloga)      Co trzeba zrobić, by przygarnąć jednego z pluszowych Misiów?  1. Namówcie swoje dzieci do narysowania, namalowania itd projektu nowego pokoju Misia (technika dowolna);  2. Wyślijcie zdjęcia lub skany prac swoich Pociech na adres e-mailowy Bajecznej Fabryki: BAJECZNAFABRYKA@GMAIL.COM         Losowania misiowych Szczęśliwców odbędą się 4 grudnia. Zgłoszenia (komentarze i rysunki) przyjmujemy do 3 grudnia, do godziny 23.59. Autor:   Around the kitchen table 