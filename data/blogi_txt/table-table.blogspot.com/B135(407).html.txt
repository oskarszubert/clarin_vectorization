Trochę słońca w całym mieście. Pasta z suszonych pomidorów. Czasem to co banalne, jest najsmaczniejsze i ma niezwykłą moc przywoływania pięknych chwil. Patrzycie na stos zdjęć i widzicie tylko kolejne obrazy.  I chcecie czegoś bardziej namacalnego. Sięgacie do lodówki i wyjmujecie z niej garść czerwonego, soczystego słońca.  Odkręcacie mały słoik i wracają do Was wakacyjne wspomnienia.  Są tylko Wasze i chcecie się nimi podzielić tylko z najbliższą Wam osobą.   Jeśli tak jak ja nie lubicie sklepowego koncentratu pomidorowego, to w te pędy biegnijcie do sklepu i kupcie opakowanie suszonych w słońcu pomidorów. Niech to bedą takie pomidory, które mają intensywnie czerwoną skórkę i które nie pływają zanurzone po szyję w oleju. Zróbcie najlepszy na świecie domowy koncentrat i zachowajcie go na jutro.   Pokażę Wam, do czego go użyć.         PASTA Z SUSZONYCH POMIDORÓW    100g suszonych na słońcu pomidorów  2 ząbki czosnku  1 łyżka oliwy z oliwek  kilka kropel octu balsamicznego    Pomidory umyj i namocz we wrzącej wodzie. Pozwól im chłonąć ją przez nie więcej niż 30 minut.  Przełóż je do wysokiego, wąskiego naczynia, dodaj obrane ząbki czosnku, odrobinę wody, w której się moczyły oraz oliwę z oliwek. Zmiksuj wszystko blenderem na gładką (lub mniej gładką) masę. Dopraw octem balsamicznym, schowaj do słoika, zakręć i trzymaj w lodówce.   Uważaj, żeby nie zjeść całej jego zawartości, bo jutro pokażę Ci do czego taką pastę można wykorzystać. Smacznego!     Autor:   Around the kitchen table 