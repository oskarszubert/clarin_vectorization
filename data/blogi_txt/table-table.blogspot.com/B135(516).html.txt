Zanim przygarniesz Kota      /Poniższy wpis nie jest wpisem sponsorowanym i nie napisał go specjalista od badania zachowań kotów. Wszystkie wyrażone poniżej opinie są subiektywne i oparte na prawie rocznym mieszkaniu pod jednym dachem z Kotem przygarniętym z lecznicy/     Zdjęcie z ogłoszenia z portalu tablica.pl. Lola po lewej.  Mały przerywnik futrograficzny. Ten post chodzi mi głowie, chowa się i pojawia, męczy i nęci. Nadszedł czas na Lola update.Już mamy koniec marca i niedługo lecznice i przytułki dla zwierząt wypełnią się małymi Futrami szukającymi ciepłego i zapewniającego jedzenie domu. I jeśli chcemy i jesteśmy w stanie taki dom zapewnić to chwała nam, ale pamiętajmy, że kot to nie zabawka i pod tym stwierdzeniem kryje się naprawdę milion znaczeń.Kiedy przygarnęliśmy Lolę, nie wiedzieliśmy co z Niej wyrośnie. Ojca Loli nikt nie zna, Mama jest czarnym jak węgiel dachowcem, której z oczu dobrze patrzy. Pamiętam do dziś jak znalazłam ogłoszenie na tablica.pl i jeszcze w ten sam dzień pojechałam obejrzeć niespełna miesięczne kociaki.Wszystkie trzy (dwie siostry i jeden brat) były srebrne i pręgowane. Miały malutkie ogonki-kikutki i długie wąsy. Nie sposób je było od siebie odróżnić. Zapisałam się na jedną z Dziewczyn i czekałam na TEN dzień. Nastąpił on szybciej niż się spodziewałam. Trzy (lub dwa – nie pamiętam!) tygodnie później Pani z lecznicy zadzwoniła i powiedziała, że kotki jedzą już pokarm stały, same się myją i są gotowe do odbioru. Zebraliśmy niezbędnik małego kociaka (kuweta, żwirek, jedzenie, zabawki, transporter) i w sobotni poranek pojechaliśmy po Lolę. Nie poznałam Jej. W przeciągu trzech (dwóch) tygodni kociaki zmieniły się nie do poznania! Brat był większy niż Jego Siostry i bardziej śmiały, ale wiedzieliśmy, że chcemy Kobitkę. Gdy Pani wyjęła obie kotki z klatki, Lola przyszła do nas od razu, wdrapała się na kolana i zaczęła nas zaczepiać. Jej Siostra totalnie nas zignorowała i poszła zwiedzać pokój. Jednogłośnie stwierdziliśmy, że skoro nas wybrała to zabieramy ją do domu. Trochę płakała po drodze wzbudzając ogólne zainteresowanie w autobusie (uwierzcie mi lub nie – łzy cisnęły mi się do oczu), ale dojechaliśmy cali i zdrowi.    Lola 2 msc - 1 dzień w nowym domu  Pierwsze koty za płoty... Gdy otworzyliśmy transporter Lola niepewnie zaczęła badać nowy teren. Była tak malutka, że mieściła się w kieszeni kuchennego fartucha. Była mocno wystraszona i znalazła sobie bezpieczną kryjówkę – kieszeń na pościel pod łóżkiem w salonie. Spędziłam z Lolą trzy dni, zaglądając do Niej co chwilę, mówiąc do niej łagodnym głosem i próbując ją głaskać. Wyszła pod koniec pierwszego dnia pobytu u nas i zostawiła w kącie pokoju kupę :) Oczywiście od rana trenowałyśmy załatwianie się do kuwety – zanosiłam Ją tam i pokazywałam jak ma grzebać w żwirku. Udało się o tyle o ile. W niedzielę rano Lola nasikała nam do łóżka w sypialni. Zdarza się i trzeba być do tego przygotowanym. Lola nauczyła się korzystać z kuwety w dwa dni. Nie ukrywam, że chodziłam z Nią tam co chwilę i uczyłyśmy się kopać. Tak samo wyglądała nauka drapania drapaka. Kilkanaście razy dziennie chodziłyśmy do drapaka i ja drapałam palcami pokazując, że to fajny sprzęt domowy :) Udało się. Lola nigdy nie drapała nic poza swoim drapakiem chociaż, przez pewien czas skrobała szafę w sypialni, żeby nas obudzić. Lola 11 msc. w trakcie oblizywania się po zjedzonym tuńczyku, ukradzionym z miski z sałatką  Karmienie Lola przez pierwsze trzy miesiące mieszkania u nas jadła paszteciki Royal Canin oraz suchę karmę tej samej firmy dla kociąt. Gdybym wcześniej przejrzała różne fora, wiedziałabym żeby tej karmy kotu nie podawać. Toczą się o nią ciągłe spory - jedni ją zachwalają, inni przeklinają. Wiem jedno. Lola już nigdy nie dostanie żadnego produktu Royal'a, tak samo jak Whiskas'ów, Nestlowskiej Puriny czy ich tańszych odpowiedników. Dodam, że Lola sama nie chciała tknąć mokrej karmy Royala dla kotów powyżej 3 miesiąca życia, a to chyba o czymś świadczy. Jadła wtedy prawie same chrupki, a ja raz na dwa dni dawałam jej tuńczyka z puszki w sosie własnym. Potem trafiłam na wpis Agnieszki i poszłam po rozum. Od około 5tego miesiąca Lola je (zajada się do nieprzytomności) mokrą karmą Animoda Carny, która w swoim składzie nie ma żadnych zbóż, a zawiera za to minimum 90% mięsa (ulubione smaki to czysta wołowina i wołowina z kurczakiem). Dojada sobie również tuńczyka z dodatkami Shesir'a i suchą karmę Symply, którą teraz zmieniamy na karmę dla kotów sterylizowanych (Animoda). Chciałam być dobrą Panią i szarpnęłam się raz na Orijen - Lola nawet nie wzięła jednego kawałeczka do pyska. No cóż widocznie zdrowa, biologiczna karma kłuje w podniebienie. Dodam tylko, że odkąd Lolka wcina mokrą karmę ma lśniące futro i miękką, ale sprężystą skórę. Lola jest rozpuszczona jak dziadowski bicz. Dostaje wędzonego łososia. tuńczyka i raz na jakiś malutkie porcje tego co lubi - twardy kozi zer, parmezan, mleko sojowe, wędlina bez konserwantów, kabanosy drobiowe mocno wysuszone z Befsztyka, serek wiejski, gotowana wołowina, pieczony kurczak i mogłabym wymieniać bez końca... Nie wiem czemu, ale pcha pysk nawet do słoika z zakwasem na chleb. Mówiłam, że jest dziwna :)   Lola 2 msc - pierwszy dzień w nowym domu  Zabawa Jeśli wrócisz z pracy do domu po całym dniu, jesteś głodny jak sto pięćdziesiąt i jedyne o czym marzysz, to podgrzanie sobie obiadu - zapomnij. Najpierw musisz przywitać się z Kotem, który czeka na Ciebie w drzwiach, potem musisz dać Kotu jeść, potem musisz się z Kotem pobawić przez minimum 30 minut, a dopiero na samym końcu jesteś Ty i Twój głód. Oczywiście możesz tę kolejność odwrócić, ale pomyśl że Ty cały dzień byłeś wśród ludzi, a Kot siedział w domu sam i czekał na Ciebie. Czy naprawdę chcesz odmówić Mu tej odrobiny przyjemności i obcowania z Tobą w zabawie? Ja nie chcę i nie odmawiam, a zabawa z Lolą to dla mnie przyjemność. Mamy kilka swoich ulubionych zabawa - jest myszka na wędce, piłka na wędce, piórko na wędce, piłki i grzechoczące myszki. Można zrobić tunel z poduszek, w którym mieści się tylko 3/4 kociego tułowia, można zawijać kota w puchaty sweter no i można (a może przede wszystkim) biegać po całym domu goniąc się na wzajem. Lola wtedy wskakuje na łydki, odbija się od nich i ucieka, a Ty człowieku goń Ją. Gdy Ją dogonisz kładzie się na brzuchu i udaje, że się poddała, po czym jak szalona zrywa się na cztery łapy i galopem ucieka do drugiego pokoju. Jest wesoło :)   Lola 9 msc. wtulona w Dawida  Na kanapie leży leń... Lola lubi spać w przeróżnych miejscach. W ciągu dnia na desce do prasowania, w pustej walizce, w szafie z butami, na wypranych ręcznikach, pod łóżkiem, na moim swetrze na stole (tak wiem, Koty nie powinny włazić na stół, ale Loli można dużo). Do około 7go miesiąca Lola spała popołudniami u nas na kolanach (piękny czas, kiedy można było obciąć Jej na śpiocha pazury), ale teraz jest dorosła i na kolana przychodzi gdy ma chęć. Lubi zwinąć się w kłębek tuż obok mnie, gdy ja na przykład tak jak teraz piszę post siedząc na kanapie. Lola w nocy śpi z nami w łóżku. Kiedyś lubiła spać z Dawidem, potem Jej przeszło i układa się w moich nogach. Obowiązkowo nad ranem mamy godzinę pieszczot - Lola przychodzi na poduszkę i zaczyna się ocierać o moją twarz. Robi 'bombki', kładzie pyszczek na moim policzku, wkłada nos w mój nos, liże mnie po ręku i policzku, kładzie łapki na moim czole a potem układa się przy głowie i tak dosypiamy do momentu, aż zadzwoni budzik. Czasem się śmieję, że Lola to taki psikot - wszędzie za nami chodzi (chociaż przyznam, ze głównie za mną). Śpi zawsze w tym pokoju, w którym jest jedno z nas a najlepiej oboje. Gdy była malutka zasypiała w moim... dekolcie, a w nocy układała się raz na moim, a raz na Dawida karku.  Problemy zdrowotne Lola jest kotem niewychodzącym i (odpukać) nie miała dotychczas żadnych problemów ze zdrowiem. Jako kociak miała kocie biegunki - nic strasznego, ale trzeba się liczyć z tym, że po takiej akcji może mieć brudne futro wiadomo gdzie. I trudniej wyczyścić kuwetę. Nie mieliśmy również problemów z robakami. Raz na pół roku Lola dostaje pastę na nie, którą sama jej podaję. Raz do roku jest również szczepiona.   Lola 11msc. podczas robienia pedicure  Higiena Lola, jak każdy kot, jest czyściochem. Uwielbiam patrzeć, jak bierze 'kąpiel', przybierając czasem takie pozy, że można się posikać ze śmiechu. Zawsze załatwia swoje potrzeby do kuwety i nie zostawia ich poza nią, nawet gdy ma focha (o kocim fochu w dalszej części wpisu). Zostawiła w przedpokoju kupę jeden raz, gdy miała dosyć naszych gości i jeden jedyny raz nasikała na ścianę w łazience, gdy miała dosyć kaftanika posterylizacyjnego. Lola uwielbia wodę lecącą z prysznica i pianę w wannie. Przednia zabawa :) Co dwa, trzy tygodnie trzeba kotu niewychodzącemu obcinać pazury, bo będzie drapał nas i domowe meble (dodam po raz kolejny - Lola nigdy nic nie drapała). Kocie pazury są ostre i tną jak sztylety, więc warto je przycinać. Trzeba znaleźć sposób - każdy Kot jest inny. My Loli obcinamy pazury na śpiocha. Raz na dwa, trzy dni myję Loli uszy oraz raz na miesiąc oglądamy zęby. Sierść kotu wypada i wypadać będzie. Lola nie cierpi być czesana kocią szczotką, ale za to uwielbia przylepne rolki do ubrań z Ikea.   Lola 11msc.  Charakter i zachowanie Lola jest kotem, a kot to nie pies. Przyjdzie kiedy będzie miała ochotę, chociaż przyznam że często reaguje na wołanie i przychodzi się połasić. Jak każde Futro (i jak każda Baba) jest obrażalska i strzela fochy. Odwraca się wtedy tyłkiem i albo siada ostentacyjnie gapiąc się w okno, albo wolnym, majestatycznym krokiem wychodzi (dosłownie) do drugiego pokoju. Po jakimś czasie Jej przechodzi, ale to śmieszne jest :) /o właśnie zaczepia Dawida i każe się ganiać po domu/. Kotu trzeba dać wygrać w każdej zabawie, bo się obrazi. Nie można go pokonać kładąc na plecy, bo się obrazi. Nie można długo rano spać, bo się obrazi. Nie można go ignorować, bo się obrazi. Generalnie nie można robić wielu rzeczy, bo narazimy się na gniew Kota. Lola czasem ma minę trepka - siedzi i patrzy się na mnie jakby jedna z nas była debilem. Dużo z Nią rozmawiam, a raczej do Niej mówię. Że jest najpiękniejszym kotem na świecie, że ma piękne futerko i śliczne różowe cycuszki :) Czasem nazywamy ją parówą, a czasem szczurkiem :) Lola czasem jest złośliwa, a czasem zazdrosna. Lola ma również silny instynkt łowiecki - szczeka na ptaki za oknem, poluje na maskotki, kulki papieru, bose stopy (szczególnie te ruszające się pod kołdrą) oraz ręce. Oczywiście robi to bezboleśnie, chociaż zdarzają się sytuacje, że na rękach pozostają nam zadrapania, a bardzo często z takich zadrapań robią się blizny. Zapamiętaj to, zanim weźmiesz pod swój dach Kota szczególnie niehodowlanego. Kot jest dzikim zwierzęciem i ma swoje zachowania głęboko w nim zakorzenione. Potrafi się zemścić na Tobie w środku nocy, a potem jak gdyby nigdy nic przyjdzie i da Ci buzi. Koty lubią dominować, dlatego zawsze walczą o przywódczą pozycję wśród domowników. Jesteś gotowy, żeby się poddać?   Lola 10msc - tuż po sterylizacji  Wizyty u weterynarza i sterylizacja To nasz największy horror. Jak się okazało, Lola jest bardzo bojaźliwym kotem i nie znosi wizyt u weterynarza. Syczy, prycha i gryzie każdego, kto próbuje się do niej zbliżyć. By była uśpiona do sterylizacji, weterynarz musiał owinąć ją w ręcznik i mocno przytrzymać, a druga pani dała Loli zastrzyk. Zdjąć szwów w ogóle sobie nie dała - po końskiej dawce środków uspokajających dalej warczała i gryzła. Szwy zdjęła sobie sama, a ostatni zawiązany na supełek zdjęłam Jej w domu.Co do samej sterylizacji - jestem jej zwolennikiem, ale tego co przeszła Lola a potem My nie zapomnę do końca życia. Lola była tak zdenerwowana i przestraszona na wizycie kontrolnej, że pierwszy raz w życiu zsikała się w transporterze¬. Sama sterylizacja nie jest bolesna - kot dostaje narkozę i nic nie czuje. Ma wygolony brzuszek i kawałek łapki. Niestety po pechowej wizycie przy próbie zdjęcia szwów (j/w) przez dwa dni nie dała się dotknąć i w nocy zaatakowała mnie jak spałam, gryząc do krwi moją rękę. Tak odreagowała cały stres i zemściła się na mnie za to, że zaprowadziliśmy ją do lecznicy. W zeszłą sobotę musieliśmy odwiedzić lecznicę jeszcze raz, bo Lola została zaczipowana i dostała swój koci paszport. Znowu koniecznie było uśpienie, bo wariowała i syczała. Pani musiała złapać Lolę w siatkę, nakryć ręcznikiem, przytrzymać i dać jej zastrzyk. Uwierzcie mi takie chwile są dla mnie okropne. Łzy lecą mi po policzkach jak głupie, bo szkoda mi tego małego Nerwusa. Lola po sterylizacji złagodniała i spoważniała. Więcej śpi, chociaż są chwile, że zachowuje się jak mały podlotek. Nabrała ciałka, ale nie przytyła dużo. Nadal szczupła z Niej laska. Zazwyczaj też wykłada się na grzbiecie i wystawia do głaskania brzuch, mrucząc przy tym niemożliwie.    Podróże  Lola od małego podróżuje z nami pociągiem i uwielbia to. Była kilkakrotnie w Zamościu i Szczecinie. W czerwcu jedzie do Wrocławia, a na Wielkanoc za granicę (taki wyjazd wymaga kociego paszportu oraz elektronicznego czipa). Leciała już raz samolotem i w czerwcu poleci drugi raz -  w samolocie była pod działaniem tabletki uspokajającej i musiała siedzieć zamknięta w transporterze. Za każdym razem ma na sobie szelki, do których przypinana jest smycz. W pociągowym przedziale przechadza się po przedziale i zaczepia ludzi, oczywiście będąc pod moją kontrolą (smycz). Nie każdy kot adaptuje się szybko do nowego miejsca - Lola daje sobie świetnie radę i lubi z nami podróżować. Nie cierpi jedynie jechać w samochodzie.   Podsumowując  Pamiętaj, że każdy kot jest indywidualny. To, że Lola jest kotem-przytulakiem, który uwielbia być głaskany i brany na ręce nie oznacza, że wszystkie Futra są takie jak Ona. Zdarzają się koty, które nie dadzą się dotknąć w ogóle, są takie które będą nas atakowały do końca swojego kociego życia, są koty nadzwyczaj łagodne, są koty leniwe, są koty które niszczą meble i są koty które mają wrodzone kocie ADHD. Ale jeśli marzysz o kocie i czekasz na niego przez całe swoje dotychczasowe życie nie wahaj się ani chwili dłużej. Kot wnosi dużo ciepła do domu i nawet jeśli tego nie okaże, będzie Cię kochał kocią miłością. Poociera się o nogi, wyłoży na kolanach, a moment w którym zacznie sie ugniatać przednimi łapkami zapamiętasz na całe życie. Jeśli obawiasz się o swoje życie i mieszkanie, kup kota z hodowli. Jeśli jednak chcesz przygarnąć kociaka, który potrzebuje Twojej pomocy lub który pewnego dnia stanie na Twojej drodze zrób to. Minie krótka chwila i dostaniesz kota na punkcie swojego Futra.  Ode mnie aż tyle. Jeśli macie już swoje Futro i chcielibyście się podzielić uwagami, linkami lub spostrzeżeniami piszcie wszystko w komentarzach. Ja się ciągle Loli uczę, a Lola nas. Może podpowiecie nam coś fajnego?   Polecam:   Renate Jones 'Koty' - kompedium wiedzy o kotach zooplus.pl - najtańsza karma i akcesoria dla zwierzaków) tablica.pl - zwierzaki do przygarnięcia) lecznica na ulicy Dobrej 20, Warszawa żwirek dla kota BestCat Eco - superwydajny, można go wyrzucać do toalety animoda Carny - karma mokra dla kota shesir - karma mokra dla kota z rybami kryta kuweta Bill futrografia.pl - czyli fotografia zwierząt rudomi.pl - czyli blog o Ryśku i Marchewce simonscat.com  - o kotach na wesoło    Autor:   Around the kitchen table 