NA DWA SPOSOBY.  LATKES          Najpierw Basia umówiła się cichcem z Alcią.  Potem Basia namówiła Polkę.  I dzisiaj smażyłyśmy razem (choć osobno), każda w swojej kuchni pyszne placki.  Latkes.  Jedzone przez aszkenazyjskich Żydów w czasie żydowskiego święta Hanukkah - tak powiedziala Basia.  Placki, które można zrobić z każdego warzywa, jakie macie pod ręką - tak powiedziala Basia.  Można do nich dorzucić kawałek lokalnego sera.  Można do nich dodać ulubioną przyprawę.  Smażone (trudne słowo) na oleju.  Nie gładkie, a wiórkowe.  Chrupiące.  W dodatku u mnie razy dwa, bo znalazłam zaległy wpis, którym przygotowałam się na dyniowy tydzień Bei.  Basiu czy te dyniowe placki to też latkes?  I nich mi ktoś powie, że wegetarianie jedzą mało smacznie :)  Latkes muszą mieć wiórki, dlatego najlepiej warzywa zetrzeć na tarce do jarzyn na dużych oczkach. Ja jestem leniwa i swoje warzywa wrzuciłam do blendera z tarczą szatkującą i wszystko mi się ładnie samo poszatkowało. Z lenistwa nie odcisnęłam warzyw przed dodaniem przypraw, ale musicie na to zwrócić uwagę - jeśli wody będzie dużo odcedźcie ją przez gazę, bo Wam się latkes na patelni nie skleją (wszystko zależy od rodzaju ziemniaków, jakie użyjecie). Ja radzę wybrać największe i najbardziej sypkie ziemniaki, jakie macie w piwnicy/spiżarce/na targu/w osiedlowym sklepie.   I jeśli chcecie mieć ładne wiórki, NIE dociskajcie i nie wygładzajcie placków na patelni łyżką.       Po śniegu nie zostało już ani śladu. Biel ustąpiła miejsca szarości. Zawiesiłam w oknie niebieskie światełka, ubrałam naszą małą drewnianą choinkę i próbuję przybliżyć swe myśli do Świąt. Jeszcze 18 dni i odwiedzę Szczecin i Wrocław. Jeszcze 18 dni i zupełnie odłączę się od pracy. Jeszcze 18 dni i będzie pięknie!         LATKES Z ZIEMNIAKAMI, MARCHEWKĄ I POREM  4 duże sypkie ziemniaki o łącznej wadze 800g (w Anglii będą to baking potatoes) 1 średnia biała cebula 2 marchewki 1 duży por 4 duże ząbki czosnku 4 jajka 6 łyżek bułki tartej sok z połowy cytryny 3 łyżki przegotowanego mleka (mleko zapobiegnie czernieniu ziemniaków) sól pieprz, najlepiej świeżo mielony (ja używam mieszanki pieprzy czarnego, białego, różowego, zielonego i syczuańskiego) duża szczypta świeżo startej gałki muszkatołowej duża szczypta colombo* (lub curry) olej do smażenia (lub ulubiona oliwa)    Wszystkie warzywa płuczemy, obieramy i wrzucamy do blendera a tarczą szatkującą lub ścieramy na tarce do jarzyn na największych oczkach.  Do startych warzyw dodajemy jajka, sok z cytryny, mleko, wszystkie przyprawy i bułkę tartą.  Dokładnie mieszamy. Na patelni rozgrzewamy okej (oliwę) i smażymy placki aż się zrumienią  z obu stron (na jeden placek przeznaczamy jedną kopiastą łyżkę stołową masy). Osuszamy delikatnie na ręczniku papierowym i podajemy ciepłe.          LATKES Z ZIEMNIAKAMI  I PIECZONĄ DYNIĄ    pół ulubionej dyni (o wadzie około 500g) duża szczypta colombo (lub curry)  szczypta kurkumy  szczypta suszonych płatków chili  olej palmowy (lub ulubiony olej) wędzona sól lub zwykła sól gruboziarnista  4 bardzo duże sypkie ziemniaki o łącznej wadze 1kg (w Anglii będą to baking potatoes) 1 średnia biała cebula  4 duże ząbki czosnku  1 duży pęczek natki pietruszki   3 jajka  3 łyżki mąki pszennej (białej lub razowej)  sok z połowy cytryny  3 łyżki przegotowanego mleka (mleko zapobiegnie czernieniu ziemniaków)  sól  pieprz, najlepiej świeżo mielony (ja używam mieszanki pieprzy czarnego, białego, różowego, zielonego i syczuańskiego)  duża szczypta świeżo startej gałki muszkatołowej  olej do smażenia (lub ulubiona oliwa)     Dynię obieramy, wyjmujemy pestki a miąższ kroimy w kostkę i następnie układamy na blasze do pieczenia. Skrapiamy octem balsamico i olejem palmowym oraz posypujemy wędzoną solą, płatkami chili, kurkumą  i colombo (lub curry). Całość dokładnie mieszamy i pieczemy w piekarniku nagrzanym do 170C przez około 30 minut. Rozgniatamy widelcem na puree. Resztę warzyw płuczemy, obieramy i wrzucamy do blendera a tarczą szatkującą lub ścieramy na tarce do jarzyn na największych oczkach.  Do startych warzyw dodajemy dynię, jajka, sok z cytryny, mleko, wszystkie przyprawy i mąkę. Dokładnie mieszamy. Na patelni rozgrzewamy okej (oliwę) i smażymy placki aż się zrumienią  z obu stron (na jeden placek przeznaczamy jedną kopiastą łyżkę stołową masy). Osuszamy delikatnie na ręczniku papierowym i podajemy ciepłe. Latkes bardzo dobrze komponują się z kwaśną śmietaną wymieszaną z sokiem z cytryny i świeżym koperkiem.    Smacznego!  * o colombo możecie więcej poczytaj u Anoushki oraz Bei       Autor:   Around the kitchen table 