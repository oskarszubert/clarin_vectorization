Słodko-gorzki. Dżem z całych cytryn.       W tym roku odczuwam niedosyt wszystkiego. Już mikołajki, a ja tak bardzo tęsknię za czerwcem. Za chwilę będziemy ekscytować się nowym rokiem, a ja nie pamiętam ani jednej lipcowej chwili. O sierpniu nawet nie wspomnę, bo co tu wspominać? Ciągły pospiech, zaspana głowa i zmęczone myśli.   Przegapiłam sezon na letnie owoce i warzywa. Zrobiłam zaledwie kilka małych słoików truskawkowego dżemu. Ale tegoroczne truskawki zupełnie nie miały zeszłorocznego aromatu. Teraz mam okazję cieszyć się każdą sekundą. Wyciągam stare książki, zapomniane wycinki z gazet, przeglądam zdjęcia nad którymi raz po raz cichutko wzdycham. Mam tak dużo czasu, że nie mieści się on w moich myślach i mogę zajrzeć do książek, o których zapomniał świat.  Za każdym razem gdy wracam do starych przepisów, zastanawiam się co jest w nich takiego szczególnego, że każdy pragnie je odtwarzać.   "Odtwarzanie dawnych przepisów nie jest  rzeczą łatwą. Trzeba je najpierw znaleźć: zapisane w zapomnianych  książkach kucharskich, pośpiesznie zanotowane w różnych zeszytach i na  luźnych karteluszkach albo ukryte w pamięci osób pamiętających dawne,  dobre czasy. Z tych zapisków i ludzkiej pamięci wydobywamy nie tyle same  potrawy, ile zapomnianą wiedzę, umiejętności oraz wyobrażenia o tym co dobre, zdrowe, odpowiednie dla różnych osób i na dany czas. Żeby na  podstawie dawnych receptur czy zachowanych w pamięci wspomnień o  rodzinnej kuchni przyrządzić zapomniane już dziś potrawy, trzeba  odczytać i zrozumieć język dawnych kucharzy. W wypadku starych książek i  zwłaszcza dawnych rękopisów problemem może być nawet samo odcyfrowanie  liter i wyrazów. Najtrudniejsze jest jednak zrozumienie ducha dawnych  receptur, stylu dawnej kuchni i dotarcie do dawnego smaku. Każde słowo, trudny termin kulinarny, nazwa produktu lub rośliny, a nawet przecinek  mogą stanowić tu pułapkę. Przecinek lub kropka stawiane były przez  dawnych autorów przepisów kuchennych dosyć dowolnie i niedbale, często  bez żadnego związku z dzisiejszymi zasadami interpunkcji, której piszący  sto lat temu po prostu nie mieli okazji poznać. Tymczasem jeden  przecinek może zmienić treść receptury, wyznaczając inną kolejność  kulinarnych procedur, zmieniając czas ich wykonania czy rozdzielając używane składniki (...)  Dawne  receptury, które tak trudno zrozumieć i na dodatek nigdy nie mamy  gwarancji, czy zrozumieliśmy je właściwie, nie pozwalają na dokładne wskrzeszenie przeszłości, bo na to nie pozwala nic. Nie zjemy przecież  przyrządzonego sto lat temu zająca po polsku, a zrobiona sto lat temu  konfitura z niedojrzałych włoskich owoców zdążyła zapewne nie tylko  dojrzeć, ale i przejrzeć, a najpewniej została już dawno zjedzona.  Istotą tych historyczno- kulinarnych poszukiwań, rozmów i prawdziwego  śledztwa nad naturą tajemniczego „aromehlu” albo jeleniego rogu jest nie tyle odtworzenie tego co minęło i zostało zjedzone, ile raczej samo  poszukiwanie, przypominanie sobie i innym zapomnianych smaków, zwyczajów  i nawyków. I choć wskrzesić ich w 100 % nie możemy, to możemy je sobie  wyobrażać, możemy je smakować, możemy o nich pisać i czytać." Słowa Jarosława Dumanowskiego, umieszczone we wstępie do książki 'Pomorska Książka Kucharska' której autorką jest Pani Grażyna "Nina" Szuba  Kiedyś dostałam od Babci S. starą książkę kucharską, której kartki  pachną wilgocią i upływem czasu. Brakuje w niej kartek, spisu treści, okładki. Ale jest w niej to co cenię najbardziej - Babcine serce.  Lubię to grzebanie w przeszłości. Lubię stare przepisy na dżemy i konfitury i mogę jedynie wyobrażać sobie, jak kiedyś pachniały owocowe sady. Nastał grudzień, a ja mieszam w dużym rondlu aromatyczny dżem z całych cytryn. Wyszedł dokładnie taki jak sobie wyobrażałam. Słodki, ale nie za bardzo, lekko gorzkawy i delikatnie kwaskowy. Idealny do tostów i czerstwej chałki odsmażonej na prawdziwym maśle.      DŻEM Z CAŁYCH CYTRYN  | oryginalny przepis znajdziecie tutaj - znalazłam go w Maminych wycinkach ze starych gazet |    1 kg cytryn |najlepsze będą te niewoskowane, ale można użyć zwykłych|  2 szklanki cukru*  2 świeże i mięsiste laski wanilii  100ml czystej wódki    Cytryny dokładnie myjemy i szorujemy pod bieżącą wodą. Wkładamy do dużego słoika, zalewamy zimną wodą i zostawiamy na 24h.  Po tym czasie wodę odlewamy, cytryny przekładamy do dużego garnka, zalewamy je świeżą wodą i gotujemy bez przykrycia przez 30 minut**. Wyjmujemy owoce z wody i studzimy.  Każdą cytrynę kroimy na pół, a potem każdą połówkę kroimy na 4 części. W sumie z jednego owocu będziemy mieć 8 cząstek, z których usuwamy pestki.   W osobnym garnku z cukru i 2 szklanek wody gotujemy gęsty syrop. Dodajemy cząstki cytryn i gotujemy tak długo, aż całość zgęstnieje. Zdejmujemy z palnika i zostawiamy w temperaturze pokojowej na 24h.  Po tym czasie wlewamy wódkę i wszystko miksujemy blenderem na nie całkiem gładką masę. Dodajemy ziarenka wydłubane z wanilii, podgrzewamy nasz dżem do wrzenia i przekładamy do przygotowanych słoików.  Zakręcamy i zostawiamy do ostygnięcia.  Jak przygotować słoiki i sprawdzić konsystencję dżemu możesz poczytać tutaj.  Bon Appétit!  *użyłam cukru trzcinowego nieoczyszczonego, dlatego dżem jest lekko brunatny **30 minut to zdecydowanie za długo jeśli chcecie trzymać się oryginalnego przepisu i pokroić ugotowane cytryny pokroić w cienkie plasterki. Trzeba skrócić czas gotowania o połowę.              Autor:   Around the kitchen table 