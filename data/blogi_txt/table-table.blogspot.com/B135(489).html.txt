Weź mnie ze sobą do pracy. Trufle z suszonych owoców Pociąg odjeżdża cztery minuty po siódmej. Część miasteczka jest jeszcze pogrążona w głębokim śnie, inna część powoli otrzepuje myśli z sennych marzeń, a jeszcze inna zmierza razem ze mną w kierunku stacji kolejowej. Rozglądam się po peronie i ukradkiem obserwuję ludzi. Spora część tłumu siorbie kawę z papierowego kubka, wcina słodkie bułki lub śniadanie z sieciówki. Najbardziej szkoda mi dzieci, bo zamiast kanapki czy domowego drożdżowego połykają w szalonym tempie ciastka upstrzone kolorowymi groszkami i posypkami niewiadomego pochodzenia. Ja popijam kawę z termicznego kubka zaparzoną w domu, w torbie mam kanapkę z chleba na zakwasie zapakowaną w papierową torbę, w pracy w lodówce czekają składniki na sałatkę do której dodam kawałek usmażonej ryby. A na deser zjem kilka daktyli, moreli, gorzką czekoladę lub kawałek domowego ciasta.   A jeśli będę miała ochotę na coś bardziej dekadenckiego, przygotuję swoje ukochane maleńkie kulki z suszonych owoców. Obtoczę je w mielonych migdałach lub kakao najlepszej jakości. Jedna kulka sprawi że będę o krok bliżej do kulinarnego raju.         TRUFLE Z SUSZONYCH OWOCÓW  |na 16 - 18 trufli|   800g ulubionych suszonych owoców (ja użyłam daktyli, niesiarkowanych moreli, fig oraz bananów)  2 łyżki gorącej wody  1 łyżeczka cynamonu  1 łyżka ekstraktu waniliowego na spirytusie lub 1 łyżka spirytusu plus ziarenka wyjęte z 1 laski wanilii 1 łyżka oleju kokosowego nierafinowanego (lub masła)   2 łyżki kakao plus nieco do obtoczenia gotowych trufli  4 łyżki mielonych migdałów ze skórką plus nieco do obtoczenia gotowych trufli    Suszone owoce kroję w cienkie paski (z fig odcinam twarde końcówki) i 2/3 z całej ilości przekładam do blendera (można użyć malaksera czy innego robota kuchennego). Dodaję kakao, płynny olej kokosowy, cynamon, ekstrakt waniliowy i gorącą wodę.  Całość miksuję do momentu, aż owoce połączą się ze sobą i powstanie plastyczna masa. Dodaję wtedy mielone migdały i jeszcze raz krótko miksuję. (UWAGA jeśli nasz blender ma małą moc silnika, owoce miksujemy partiami i robimy przerwy podczas miksowania). Pozostałe 1/3 owoców bardzo drobno siekam ostrym nożem i dodaję do zmiksowanej masy. Dokładnie mieszam.   Z gotowej owocowej masy odrywam małe kawałki i formuję okrągłe kulki. Połowę z nich obtaczam w kakao, a drugą połowę w mielonych migdałach. Gotowe układam na płaskim talerzu i wstawiam do lodówki. Najlepsze są mocno schłodzone. Idealne do mocnej, gorzkiej kawy czy ulubionej herbaty.Trufle sprawdzają się świetnie jako słodka przekąska w pracy. Już nigdy nie sięgnięcie po kupne batoniki.       Autor:   Around the kitchen table 