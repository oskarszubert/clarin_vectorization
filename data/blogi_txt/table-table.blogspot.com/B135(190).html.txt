Inna…konfitura z żurawiny       …słodko-kwaśna z odrobiną goryczy       Czasem przychodzą takie dni, kiedy zaszywam się we własnej ciszy. Kiedy każdy dźwięk porusza moje najbardziej ukryte zmysły. Kiedy zaczynam nienawidzić tego, który wynalazł telefon, komputer chowam pod łóżko, a kroki sąsiada z góry bębnią mi w uszach głośniej niż zwykle. I nie ma to związku ze złym humorem, tęsknotą czy jakimikolwiek emocjami. Potrzebuję tylko ciszy i spokoju. I niczego więcej.   Często porządkuję wtedy kuchenne szafki, robię przegląd szafy, pastuję buty lub po prostu chowam się pod koc, obok stawiam kubek z zieloną herbatą lub kakao i ... marzę. Na kartce powstają kolejne projekty mojej wymarzonej kuchni, robię listę potraw ‘do zrobienia’ albo maluję sobie paznokcie tylko po to, by nałożony kolor zaraz zmyć. Myślę, że każdy ma z nas swoją terapię. Niedawno Delie, do której zaglądam po porcję pięknych słów i myśli,  pisała u siebie o terapii kolorami. Podświadomie i ja to czynię. Dużo ostatnio u mnie ciepłej pomarańczy i intensywnej czerwieni. Dziś znowu coś czerwonego. Coś na przygotowanie czego wpadłam, gdy po raz kolejny przeglądałam stronę poświęconą mojej wymarzonej kuchence. Jeśli to cudo można nazwać kuchenka - chyba raczej piecem :) Zauważyłam, że jest tam zakładka z przepisami, a w owej zakładce przepis na konfiturę z żurawiny. Przepis trochę jak dla mnie mało udany, ale zainspirował mnie do wymyślenia własnego. Dodam tylko, że pod ręką miałam butelkę półsłodkiego Sherry, którą to nabyłam drogą kupna wracając z pracy przemoczona do suchej nitki.  A w zamrażalniku czekały sobie dwa woreczki mrożonych owoców żurawiny. Dodatkowo znalazła się jedna soczysta pomarańcza, kilka goździków, cala gałka muszkatołowa i pyszny figowy ocet balsamiczny  I tak powstała ta konfitura.   INNA niż znane mi dotychczas.   Pyszna!  Pyszna na kromce chleba, pyszna w parze z dojrzałym serem camembert czy cheddar, pyszna do pieczonego mięsa czy nawet wędliny.   Szybka w przygotowaniu, bo nie trzeba jej pasteryzować – uwierzcie mi nie będzie czekała na zjedzenie dłużej niż miesiąc :)  Pracy z nią niewiele, ale jestem pewna że efekt zaskoczy każdego z Was. Dziś dostałam z rana esemesa: ‘(...) a na śniadanie rogaliki z żurawiną oraz marmoladą z pomarańczy’. To chyba Mu smakuje, prawda? :) Dla mnie nie ma lepszej rekomendacji! Oto ona na przekór zimie i pączkom.       Inna konfitura z żurawiny    1 duża pomarańcza  1 szklanka wody  1 szklanka białego cukru  10 goździków*  szczypta świeżo startej gałki muszkatołowej  700g świeżej lub mrożonej żurawiny   30ml balsamicznego octu figowego 150ml Sherry    Pomarańczę porządnie szorujemy pod ciepłą woda, zesterem** obieramy skórkę, a sok wyciskamy do szklanki (powinniśmy otrzymać około 1/4 szklanki soku). Dodajemy tyle wody by otrzymać pełną szklankę.  W szerokim rondlu o grubym dnie zagotowujemy wodę z sokiem, dodajemy goździki i gałkę muszkatołową. Gotujemy chwilkę.   Dodajemy cukier i mieszamy do całkowitego jego rozpuszczenia (uwaga robimy to na małym ogniu). Żurawinę płuczemy na sitku (mrożonej nie rozmrażamy), lekko osuszamy i dodajemy do rondla wraz ze skórką z pomarańczy. Całość doprowadzamy do wrzenia I gotujemy przez 15 minut. Dodajemy ocet, mieszamy i gotujemy kolejne 15-20 minut.   W tym czasie myjemy trzy słoiki o pojemności szklanki w ciepłej wodzie z płynem, dokładnie płuczemy I suszymy w piekarniku (120C). Trzymamy w cieple.  Sprawdzamy konsystencję konfitury – nie powinna być bardzo płynna, ale nie może być ścięta bo wyjdzie nam galaretka.   Pod koniec dodajemy Sherry i gotujemy jeszcze 5 minut na małym ogniu.  Gorącą konfiturę przekładamy do ciepłych słoików, mocno zakręcamy (przez ściereczkę), stawiamy na zakrętkach i czekamy aż ostygnie.   Smacznego!  *jeśli kogoś drażni zapach goździków może dać ich ciut mniej, ale nie radziłabym ich pomijać bo nadają wspaniały aromat. Można je umieścić w kawałku muślinu, który przed dodaniem żurawiny usuwamy. Można również zrobić moim sposobem - jeśli ktoś goździki lubi może je rozetrzeć w moździerzu i dodać takie sproszkowane do konfitury   **jeśli ktoś zestera nie ma może skórki pokroić bardzo cienkim nożem pozbywając się białych błonek           Autor:   Around the kitchen table 