I want to cook you a soup that warms your soul. Sierpniowa pomidorowa.      Droga A.,  Często marzę o dniu, w którym spotkamy się w jednej kuchni, wypijemy dużo zielonej herbaty, ulepimy stertę pierogów z serem oraz z miętą i przegadamy całą noc. I zanucę dla Ciebie refren mojej ulubionej piosenki Sade: I want to cook you a soup that warms your soul... Dużo się dzieje. Świat wokół mnie coraz bardziej robi się nieprzewidywalny, a nagłe zwroty akcji potrafią wzbudzić niepokój. Niepokój, bo tyle dobrego naraz wydaje się być czymś podejrzanym. Kolejne fragmenty układanki wędrują na swoje miejsce i gdzieś przede mną krystalizuje się upragniona całość. Im mniej mam czasu, tym więcej planuję i odhaczam kolejne pozycje na liście. Może w końcu złożę nowe portfolio? Może usiądę i napiszę konspekt do wymarzonej książki kulinarnej? Nic samo się nie zdarzy. Na szczęście trzeba zapracować i cierpliwie czekać. Pisałam Ci już, że w sierpniu objadam się pomidorami do granic ludzkiej przyzwoitości. Mam swoją ulubioną zupę. Sierpniową pomidorową. Jem ją co kilka dni i ciągle mi mało. Nie mogę się nią nasycić, a każda myśl o niej powoduje, że chcę więcej. Potrzebujesz dużo witamin, może pomiń tabasco i pastę curry, a dodaj więcej świeżych ziół? Tymianek będzie dobrze pasował do pomidorów. Zaufaj mi.   SIERPNIOWA POMIDOROWA 500ml soku pomidorowego (najlepiej bez konserwantów i cukru)2 łyżki oliwy1 łyżka masła2 szalotki4 duże ząbki czosnku1 kg dojrzałych, mięsistych pomidorów (sparzonych i obranych ze skórki)garść pomidorów suszonych (mogą być w oleju) 500ml lekkiego bulionu warzywnego (lub więcej w zależności od tego, czy zupa ma być mniej lub bardziej gęsta)2 łyżeczki czerwonej pasty curry* (opcjonalnie, ale polecam)pół łyżeczki cukruszczypta startej gałki muszkatołowejsól, czarny pieprzsok z połowy cytrynyodrobina Tabasco  do podania: chrupiąca bagietka czosnkowa z pieca, kilka listków bazylii Sok pomidorowy przelewam do małego rondla i na niewielkiej mocy palnika redukuję go o połowę. Szalotki obieram i kroję w kawałki, a ząbki czosnku przeciskam przez praskę. W szerokim, płaskim rondlu rozgrzewam oliwę i masło. Dodaję pokrojone szalotki oraz ząbki czosnku i smażę przez około 10 minut na małym ogniu. Dodaję pomidory oraz suszone pomidory pokrojone w paski i duszę kolejne 10 minut. Wlewam bulion, zredukowany sok pomidorowy i całość dokładnie mieszam. Dodaję przyprawy, sok z cytryny oraz pastę curry (jeśli jej używam). Całość gotuję jeszcze chwilę i zdejmuję garnek z palnika. Przed podaniem zupę miksuję w blenderze (mniej lub bardziej) lub przecieram przez sito. Doprawiam ją octem balsamicznym, rozlewam do talerzy i podaję z kromkami bagietki czosnkowej lub z listkami bazylii. Smacznego!   *można pastę kupić w sklepie, który posiada dział z żywnością orientalną       Autor:   Around the kitchen table 