Bigos czy kapuśniak? Młoda kapusta!            Właśnie przejęłam komputer z rąk podstępnego fana piłki nożnej (komputer należący do fana się zepsuł). Właśnie wróciłam ze spotkania z uroczą właścicielką Słodkiej łyżeczki (Olu dziękuję za spotkanie:*). Właśnie usiadłam i kończę post z wczoraj... Kiedy ktoś zapyta mnie, jaki dzień tygodnia jest moim ulubionym, bez wahania odpowiem - sobota. W sobotę można się wyspać, w sobotę w południe na siłowni jest pusto i przyjemnie (większość bywalców odsypia piątkowe imprezy i zbiera siły na kolejne dwa dni szalonej zabawy), w sobotę Pan Łukasz sprzedaje na naszym lokalnym targu prawdziwe* warzywa i owoce, w sobotę po całym tygodniu porannego mijania się jemy z Dawidem wspólne śniadanie... Soboty są leniwie, powolne i pyszne.   Po sobotniej wizycie na targu przytargaliśmy do domu trzy płócienne torby pełne młodych warzyw - pomiędzy chrupką marchewką, dorodnymi buraczkami, młodziutkim bobem, wiejskimi jajkami i innymi dobrami, znalazła swoje miejsce spora główka młodej kapusty (nasza pierwsza w tym sezonie). Od razu wiedziałam co z niej zrobię - coś czego smak i zapach przeniesie mnie w jakieś miłe miejsce. W miejsce, w  którym mogłabym być tą samą małą dziewczynką siedzącą na kuchennym taborecie i patrzącą jak Mama z lekkością i gracją krząta się po kuchni i gotuje najpyszniejszy na świecie bigos z młodej kapusty. Jarski. Pozostaje tylko pytanie, czy będzie to bigos, czy kapuśniak? Musicie wiedzieć, że w moim domu rodzinnym bigos i kapuśniak z młodej kapusty przygotowuje się w identyczny sposób i z tych samych składników. Oba dania gościły u nas na stole wraz z pojawieniem się pierwszych główek młodej kapusty w ogrodzie Mamy. Różnica jest taka, że do kapuśniaku dodajemy więcej wody, a z bigosu nadmiar wody odlewamy tuż przed dodaniem pomidorów. Ponieważ o tej porze roku pomidory nie są jeszcze tak smaczne i aromatyczne jak lubię, użyłam moich ulubionych pomidorów z puszki San Marzano. Wersja oryginalna nie zawiera grzybów i pieczarek, ale moim zdaniem po ich dodaniu bigos dużo zyskuje na smaku. Jeśli ktoś grzybów nie lubi, może je śmiało pominąć, a jeśli ktoś woli wersję mięsną to zapraszam do Kikki. Oczywiście namawiam Was do znalezienia swojej ulubionej wersji tego dania, a mój przepis potraktujcie jako inspirację do znalezienia swojego ulubionego smaku.       Bigos lub kapuśniak z młodej kapusty    2 łyżki masła  2 łyżki oliwy  1 duża główka młodej kapusty  2 marchewki  garść suszonych prawdziwków  3 małe białe cebule (ostre)  4 duże ząbki czosnku (najlepiej świeżego) 12-15 brązowych pieczarek (użyłam chestnut)  1 puszka pomidorów (użyłam San Marzano)  sól  świeżo mielony czarny pieprz  1 łyżeczka domowego pieprzu ziołowego  szczypta płatków chili  2 szczypty ziaren kminku  duży pęczek koperku   Kapustę obieramy z wierzchnich, uszkodzonych liści i drobno szatkujemy. Marchew kroimy w półplasterki. W rondlu  podsmażamy pokrojoną marchewkę i poszatkowaną kapustę na łyżce masła i łyżce oliwy, lekko solimy i dodajemy tyle wody by przykryła kapustę. Dodajemy kminek, opłukane suszone grzyby i dusimy przez 10 minut.  UWAGA! Jeśli robimy bigos to odlewamy nadmiar wody, jeśli gotujemy kapuśniak wodę dolewamy (ilość wody zależy od tego czy lubimy kapuśniak/bigos bardziej/mniej gęsty).  Dodajemy pomidory z puszki i gotujemy na małym ogniu kolejne 10 minut. Cebulę kroimy w drobna kostkę, a czosnek przeciskamy przez praskę.  Pieczarki kroimy w plasterki. Na patelni rozgrzewamy łyżkę masła i łyżkę oliwy, dodajemy cebulę i smażymy, aż się zeszkli.  Dodajemy czosnek i pieczarki, lekko solimy i smażymy przez 5 minut Zawartość patelni dodajemy do bigosu wraz z płynem, jaki powstał podczas smażenia. Dusimy kolejne 5-10 minut (czas duszenia zależy od tego, jak drobno poszatkowaliśmy kapustę). Doprawiamy solą, pieprzem, pieprzem ziołowym i płatkami chili. Po zdjęciu z palnika dodajemy posiekany koperek. Podajemy z młodymi ziemniakami lub pieczywem (wspaniale pasuje razowy żytni chleb). Smacznego!   Kusiło mnie by do bigosu dodać odrobinę sosu sojowego, ale uznałam, że jest on zupełnie zbędny i zdusi smak kapusty. Młoda kapusta jest wspaniałym warzywem - nie potrzebuje miliona przypraw i uważam, że warto dać jej szansę.    *nie lubię smaku warzyw kupionych w osiedlowym markecie - przez cały rok smakują tak samo sztucznie            Autor:   Around the kitchen table 