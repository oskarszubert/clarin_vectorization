Shortbread prawie jak z Bourke Street Bakery           7:00. Przystanek Dolna.  Warszawa.   Majowy chłód przeszywa do szpiku kości.  Chowam dłoń w kieszeni cienkiego swetra.   Płaszcz przypadkowego przechodnia łopocze na wietrze jak pierwszomajowa flaga.  Wiatr wyciska z oczu łzy, a deszcz uderza miarowym rytmem w lichy parasol.   W taki dzień mam ochotę jak najszybciej wrócić do domu, a wskazówki zegara jak na złość stoją w miejscu.  Wiem, że dziś nie będę liczyć zjedzonych wieczorem kalorii.   Potrzebuję czegoś prostego i zarazem wyrafinowanego. Czegoś, co przyjemnie ułoży się na języku. Wypiję duży kubek gorącej herbaty (dziś różanej z wanilią) i zjem maślane ciastka. W końcu shortbread są najlepsze zaraz po upieczeniu, a także na drugi dzień.    Shortbread to szkockie, sypkie ciasteczka, które zwojowały całą Wielką Brytanię. To typ ciastek, które każda Babcia piecze swoim ukochanym wnuczętom i podaje do popołudniowej herbaty - na stole stawia tacę z porcelanowymi filiżankami z kwiatowym wzorem, obok imbryk wypełniony po brzegi pachnącą herbatą i talerz pełen świeżych, maślanych shortbread. Shortbread często są nazywane ciastkami kruchymi co nie do końca jest prawdą. Ciastka kruche zawierają w sobie żółtka, a zimne masło wciera się palcami w mąkę do powstania kruszonki. Potem dodaje się resztę składników i szybko zagniata ciasto w kulę. Ciasteczka shortbread nie mają w zasadzie kontaktu z naszymi dłońmi (oprócz ostatniej fazy tuż przed pieczeniem, gdzie musimy ciasto przełożyć do formy okrągłej lub kwadratowej), gdyż miękkie masło ubija się z cukrem i mąką na puszystą masę. To zapewnia im wspomnianą wyżej sypkość i niepowtarzalną strukturę.  To bardzo proste i tanie ciastka. Jak podaje Florence Marian McNeill w swojej książce The Scots Kitchen opublikowanej w roku 1929, klasyczne shortbread zawierają tylko trzy składniki - mąkę, masło i cukier i to właśnie od jakości tych składników zależy smak samych ciastek. Ale istnieje jeszcze czwarty, sekretny składnik, który zapewni naszym ciastkom niesamowitą strukturę. To mąką ryżowa, która w niektórych przepisach jest zastępowana skrobią kukurydzianą czy miałką semoliną.   Shortbread muszą być podziurkowane i jak przystało na cerę każdego Brytyjczyka, raczej blade niż rumiane. Powinny być drobne i prostokątne lub trójkątne.  Mogą być okrągłe, ale mi w takim kształcie wydają się zbyt pospolite.  I wreszcie NIE MOGĄ zawierać żółtka i proszku do pieczenia.  I uwierzcie mi, ze domowe ciasteczka shortbread są o niebo lepsze niż Walkers'y. A może macie ochotę upiec ciasteczka Basi? CIASTECZKA SHORTBREAD   |przepis zmodyfikowany na podstawie przepisu na 'Macadamia shortbread' z książki Bourke Street Bakery, która skradła moje serce i o której opowiem Wam niebawem|    skórka otarta z 2 cytryn     175g miękkiego masła 50g ksylitolu (lub miałkiego cukru)  50g cukru z wanilią  250g pszennej mąki  60g mąki z brązowego ryżu  duża szczypta soli Otartą skórkę z cytryn suszę w piekarniku rozgrzanym do temperatury 150C przez około 15 minut.  Masło ubijam z solą, cukrem i ksylitolem na puszystą masę.  Obie mąki mieszam z wysuszoną skórką z cytryny i dodaję stopniowo do ubitego masła miksując całość na małych obrotach miksera.  Gdy masa zacznie zbijać się w duże grudki przestaję miksować i przekładam ją do okrągłej lub kwadratowej formy o średnicy (boku) 20cm.  Formę z ciastem wkładam do lodówki i chłodzę przez 30 minut,  W tym czasie rozgrzewam piekarnik do 150C.  Nożem tnę surowe ciasto na trójkąty, robię w nim dziurki, posypuję grubym, brązowym cukrem i wkładam do piekarnika, po czym piekę przez 30 minut (niska temperatura pieczenia sprawi, że ciastka będą upieczone, ale pozostaną blade).  Po 30 minutach ciasto wyjmuję na blat, studzę przez 10 minut i tnę na trójkąty.  Gdy całkowicie ostygnie wyjmuję je z formy.    Smacznego!          Autor:   Around the kitchen table 