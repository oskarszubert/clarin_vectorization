Rabarbarowo-truskawkowy z nutą figową          Jest go coraz więcej. Leży sobie na sklepowych półkach i czeka. Kupiłam jeden pęczek, bo czekałam aż pojawi się ten bardziej różowy.   Obok niego w plastikowych pojemniczkach leżały truskawki. Piękne czerwone, dorodne. Wpadł mi do głowy pomysł i nie mogłam się powstrzymać.  Po powrocie do domu mój entuzjazm opadł, bo wujek google szyderczo powiedział, że takich dżemów pokaże mi od ręki co najmniej 100. Może i pokaże, ale na pewno nie taki sam jak mój.   Usmażyłam ten dżem na próbę. Dwa pełne niewielkie słoiczki i po kilku dniach nie została ani łyżeczka. Aromatyczny, o pięknym kolorze karminowej czerwieni, słodko- kwaśny, wspaniały! Po majowym weekendzie, który u nas kończy się dzisiaj zaopatrzę się w rabarbar i usmażę ten dżem ponownie z (co najmniej) potrójnej ilości składników.  Ktoś może powiedzieć, że to szaleństwo, ponieważ sumując koszty składników domowy słoiczek tego dżemu kosztuje minimum cztery razy więcej niż słoik dżemu ze sklepowej półki, myślę jednak, że czasem warto pozwolić sobie na odrobinę luksusu.      Pomysł na dodanie ziarnek wanilii do dżemu zaczerpnęłam z przepisu ze strony BBC Good Food, który sam w sobie wydał mi się bardzo ubogi oraz... za słodki. Rabarbar jest kwaśny, to prawda, ale dodanie kilograma cukru na taką samą jego ilość wydało mi się czystym szaleństwem. Postanowiłam wykorzystać również figowy ocet balsamicznym, który ostatnio mogłabym dodawać dosłownie do wszystkiego. Wzbogaciłam smak dżemu karmelem zrobionym z części cukru oraz sokiem z cytryny. Jeszcze kilka przypraw (nie za dużo, bo zdominują one smak truskawek) i możemy rozpieszczać nasze podniebienia prawdziwym dziełem sztuki. Dżemu nie pasteryzowałam - nie mam miejsca na trzymanie domowych przetworów  i staram się robić jednorazowo maksymalnie cztery słoiki, które znikną zanim dżem pomyśli o tym, by się zepsuć. Oczywiście jeśli zamierzacie trzymać dżem dłużej, lepiej pobawić się w pasteryzację. Tutaj na forum CinCin możecie poczytać o pasteryzacji dzięki Dziuni, a z tego samego forum, ale dzięki Nutince zasypałam rabarbar i truskawki cukrem oddzielnie, chociaż tak naprawdę nie wiem, czy ma to jakieś znaczenie :) Dżem rabarbarowo-truskawkowy z nutą figową  (2 słoiki o pojemności 250ml)     400g rabarbaru  400g truskawek  350g cukru trzcinowego Demerara  4 łyżki octu balsamicznego (użyłam figowego)  sok wyciśnięty z 1 cytryny  2 laski wanilii szczypta świeżo startej gałki muszkatołowej  szczypta mielonego imbiru  skórka otarta (lub zdjęta zesterem) z jednej sparzonej (idealnie niewoskowanej) cytryny  Rabarbaru nie obierany, myjemy, odcinamy końcówki i kroimy na kawałki o szerokości około 2 cm i przekładamy do garnka. Do drugiego garnka wkładamy umyte i pozbawione szypułek truskawki. Rabarbar i truskawki zasypujemy 8 łyżkami cukru (po 4 łyżki na garnek) i odstawiamy na godzinę. Przygotowujemy karmel Resztę cukru wsypujemy do szerokiego rondla z grubym dnem - najlepiej jeśli jest stalowy lub jasny, bo wtedy widzimy jaki kolor ma nasz karmel. Na małym ogniu (mocy palnika) cukier podgrzewamy do momentu jego całkowitego rozpuszczenia (nie może zostać ani jedno ziarenko). Zwiększamy ogień i gotujemy nasz karmel do uzyskania pożądanego koloru pamiętając, że im ciemniejszy tym jego smak jest mniej słodki. Następnie dodajemy sok z cytryny i 2 łyżki octu balsamicznego. Mieszamy. Do garnka z karmelem dodajemy zasypane cukrem owoce wraz z cukrem i całym sokiem, jaki z nich powstał. Mieszamy i dodajemy ziarenka wyskrobane z 2 lasek wanilii, gałkę muszkatołową, imbir i skórkę  cytryny. Dżem smażymy aż do uzyskania pożądanej konsystencji (próba talerzyka). Pod koniec smażenia dodajemy pozostałe 2 łyżki octu balsamicznego (trzeba próbować, bo może się okazać, że dla Was dwie łyżki to za dużo i że zdecydowanie wolicie dodać łyżkę jedną). Ja słoiki wymyłam w ciepłej wodzie z płynem do mycia naczyń, opłukałam i suszyłam w nagrzanym piekarniku. Do ciepłych słoików przełożyłam ciepły dżem, szczelnie je zakręciłam i postawiłam na zakrętkach, aż ostygły.   Dżem pasuje do wszystkiego - naleśników, placuszków z serem, pancakes, razowego chleba, tostów, gofrów i serów. Jest świetny jako dodatek do szarlotki czy ciasta z rabarbarem. Tak naprawdę wszystko zależy od naszej wyobraźni!  Smacznego! Autor:   Around the kitchen table 