Weź mnie ze sobą do pracy          Ostatnio przeprowadziłam w pracy małe śledztwo. Na 30 osób pracujących w budynku (cała reszta czyli jakieś 360 osób pracuje 'w terenie') tylko 2 do 5 osób przynoszą ze sobą do pracy obiad (w tym ja i moja koleżanka Turczynka urodzona i wychowana w Londynie). Codziennie wymieniamy się przepisami i zaglądamy sobie do pudełek na lunch :) M. próbowała namówić mnie na dietę (zabijcie mnie, ale nie pamiętam jak się nazywa), ale w skrócie chodziło o to, że nie spożywa się żadnych przetworzonych produktów (puszek, gotowych obiadów, sosów z torebek). No jaka to dieta, jak my jemy (a raczej NIE jemy) tak na co dzień? Pod warunkiem, że nie wliczamy w to imbirowego piwa i Martini :)  Najczęściej zabieram ze sobą do pracy sałatki, bo nie trzeba ich podgrzewać i świetnie sycą, jeśli mają odpowiednio dobrane składniki.  I tak. Moją ulubioną jest sałatka siłacza (Serwusowo ukłon w pas!). Zabieram ją ze sobą w dni, kiedy idę po pracy na siłownię. Niestety ze względu na zawartość soczewicy nie mogę jeść jej częściej niż raz na tydzien.   Moją drugą ulubioną sałatką jest prosta jak budowa cepa sałatka z ryżu i tuńczyka. Tą robię zdecydowanie częściej (ostatnio mam wrażenie, że nawet za często) i zupełnie nie przeszkadza mi zapach tuńczyka w pracy (od czego jest szczoteczka do zębów i dropsy miętowe?:)). Przepisów na ten rodzaj sałatki jest w sieci setki. Ja nie skorzystałam z żadnego. Przepis, którym dzielę się z Wami dzisiaj to wynik tzw. metody prób i błędów. Ryżu nie może być za dużo, bo wtedy tuńczyka nawet w sałatce nie poczujemy. Jeśli chodzi o gatunek ryżu, to najlepszy jest tutaj ryż dlugoziarnisty. Ja lubię bardzo basmati, dziki, czerwony lub mieszanka wszystkich wymienionych. Inny się po prostu nie sprawdzi, bo będzie się kleił. Gdy mam ochotę zaszaleć, do wody w którym gotuje się ryż dodaję szczyptę curry (dla zaostrzenia smaku) oraz kurkumy (dla ładnego koloru).  Niech ten wpis będzie początkiem serii o szybkich, smacznych i sycących 'lanczów'. Postaram się co jakiś czas podsunąć Wam jakiś ciekawy pomysł :)   Sałatka z ryżu, tuńczyka i czerwonej fasoli  Przepis własny     1 łyżka oliwy z migdałów (lub zwykłego oleju)  1 szklanka ryżu długoziarnistego (gorąco polecam mieszkankę ryżu długoziarnistego, czerwonego Camargue i dzikiego)  1 szklanka suchej czerwonej fasoli  2 puszki tuńczyka w oleju  1 mała czerwona cebula, pokrojona w drobną kostkę  2 szczypiory z młodymi cebulkami, pokrojone w małe kawałki  2 ząbki czosnku, przeciśnięte przez praskę skórka otarta z 2 cytryn   sok wyciśnięty z 2 cytryn  4 łyżki domowego majonezu na białkach (lub 2 łyżki ulubionego majonezu wymieszane z 2 łyżkami jogurtu naturalnego)  sól  świeżo mielony czarny pieprz  szczypta suszonych płatków chili (opcjonalnie) szczypta ostrego żółtego curry    pół pęczka koperku  pół pęczka natki pietruszki  Mój lubiony sposób na sypki ryż (na 1 szklankę suchego ryżu używam 1.5 szklanki wody)  Ryż płuczemy na sicie kilka razy, aż woda będzie czysta (to pozwoli wypłukać z ryżu skrobię i ziarenka nie będą się do siebie kleić). W szerokim płaskim rondlu rozgrzewamy oliwę i dodajemy szczyptę curry i chilli, smażymy minutę. Dodajemy wypłukany ryż i smażymy przez około 5 minut, aż ryż zrobi się szklisty (często mieszamy - ryż nie może się przypalić). Dolewamy 1.5 szklanki wody, pół łyżeczki soli, zmniejszamy moc palnika do minimum, przykrywamy garnek pokrywką i zostawiamy ryż na 20 minut. Gdy ryż wchłonie prawie całą wodę, zdejmujemy pokrywkę i pozwalamy by reszta wody wyparowała (również mieszamy ryż). Studzimy.  Fasolę moczymy w zimnej wodzie przez całą noc. Na drugi dzień wodę wylewamy i gotujemy fasolę w świeżej wodzie, aż będzie miękka. Tuńczyka odsączamy z oleju (odrobinę zalewy możemy zostawić, wtedy sałatka będzie smaczniejsza). W dużej misce mieszamy ugotowaną fasolę, tuńczyka, ryż, cebulę, szczypiorek, czosnek, sok i skórkę z cytryny oraz przyprawy. Dodajemy majonez i dokładnie mieszamy (ilość majonezu możemy zwiększyć oraz możemy dodać łyżeczkę dobrej musztardy). Na końcu dodajemy świeże zioła i ewentualnie doprawiamy do smaku.  Smacznego!  *Ugotowany ryż (szczególnie taki trzymany w cieple) jest idealną pożywką dla bakterii bacillus cereus, które powodują zatrucie pokarmowe. Ryż należy albo bardzo szybko schłodzić, albo od razu zjeść. W lodówce nie powinniśmy przechowywać go dłużej niż 2-3 dni, dlatego lepiej jest go zamrozić.       Autor:   Around the kitchen table 