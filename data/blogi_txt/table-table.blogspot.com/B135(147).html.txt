Domowy sos pomidorowy        Był taki rok, że smażyłam dżemy na potęgę. Uwijałam się jak pszczoła na haju żeby przerobić kolejne owoce. Dodawałam świeże zioła, czerwony pieprz, lawendę. Łączyłam takie smaki i aromaty, że efekt końcowy niejednokrotnie mnie zachwycał. Wiem, że wiele osób inspirowało się moimi przepisami, jedni z Was mocniej a inni mniej. To dobrze. Gdybym chciała trzymać swoje przepisy w sekrecie, nie pisałabym bloga. W zeszłym roku krążyło nade mną widmo przeprowadzki, więc z przetworów zrezygnowałam. W tym roku ceny owoców zaskoczyły mnie okrutnie. Do tego smak truskawek wołał o pomstę do nieba. Maliny zjadałam świeże zanim zdążyłam pomyśleć o zamknięciu ich w słoikach. Borówki amerykańskie to nie moja bajka. Z porzeczek zrobiłam nalewkę. Mirabelek nie lubię, a śliwki pewnie zapakuję w maślane drożdżowe i zrobię buchty. Jedyny przetwór jaki zamknę w słoiku to domowy ketchup bo udało mi się opracować fantastyczny przepis. Niekombinowany jak ten poniżej, który ma mocną nutę selera naciowego i pieczonej papryki. No dobrze nie będę ukrywać jest troszkę pracochłonny, ale idealnie nadaje się jako sos pomidorowy do pizzy. Na kanapce uwiedzie Was mocniej niż niejeden kupny sos ze słoika.   Wychodzi go sporo, jeden słoiczek zachomikowałam i ciężko mi się z nim rozstać. Teraz kiedy pomidory są najsmaczniejsze aż grzech nie zrobić z nich chociażby domowej passaty. Uwielbiam te małe czerwone kulki. Za zapach, za smak, za schyłek lata. Przez ostatni miesiąc mam je zawsze pod ręką. W pracy sprawdzają się świetnie jako niewielka przekąska, dodatek do sałatki czy kanapki. Ostatnio nieustannie wałkuję swoją ulubioną sałatkę w skład której wchodzą pomidorki koktajlowe, ser feta, orzechy włoskie, chleb, oliwa, czosnek i pieprz. Przyda się również odrobina wędzonej soli. Jedną ręką możecie zajadać kanapkę, a drugą mieszać bazę na sos. I nie przyjmuję do wiadomości, że osoba pracująca nie ma czasu na domowe przetwory. Po prostu nie.      DOMOWY SOS POMIDOROWY Dzień pierwszy   6 łyżek oleju  1 duża główka czosnku  5 białych słodkich cebul 2 jabłka do przetworów   4 łodygi selera naciowego kawałek korzenia imbiru (wielkości kciuka)  pół szklanki brązowego cukru |lub 1/3 szklanki ksylitolu|  po 1 łyżeczce: nasion kolendry, nasion kopru włoskiego, czarnego pieprzu  po 0.5 łyżeczki: ziaren jałowca, goździków  1 szklanka białego wytrawnego wina  3kg pomidorów    Czosnek drobno posiekaj, a cebulę pokrój w cienkie piórka. Łodygi selera pokrój na 2-centymetrowe kawałki, a imbir obierz i pokrój w plasterki. Jabłka obierz i pokrój w ósemki, a pomidory pokrój w ćwiartki. Zachowaj cały sok jaki wypłynie z nich podczas krojenia. W dużym rondlu o grubym dnie rozgrzej olej. Dodaj przyprawy oraz cukier i zrób z niego jasny karmel. Dodaj warzywa (oprócz pomidorów) i wino. Gdy alkohol wyparuje dodaj pomidory i gotuj całość, przez godzinę. Zostaw na noc w chłodnym miejscu.    Dzień drugi   5 dużych czerwonych papryk  1 główka czosnku  1 łyżeczka Tabasco 1 łyżeczka wędzonej papryki  2 łyżeczki soli  pęczek bazylii pół pęczka kolendry  sok z połowy cytryny   Papryki upiecz w piekarniku razem z główką czosnku. Papryki obierz ze skórki, a ząbki czosnku wyjmij z łupinek. Przełóż je do garnka z warzywami, dodaj resztę składników i doprowadź całość do wrzenia. Zmniejsz moc palnika i gotuj sos na małym ogniu przez około godzinę lub jeśli pomidory były bardzo soczyste to odrobinę dłużej. Sos powinien zmniejszyć objętość prawie o połowę. Gdy będzie gotowy przelej go do blendera, rozdrobnij a następnie przetrzyj przez sito. Jeśli sos wydaje się być zbyt rzadki, możesz ponownie podgrzewać go w rondlu na małym ogniu, aż zgęstnieje. Ciepły sos przełóż do gorących, wysterylizowanych słoików, zakręć i odstaw do wystygnięcia. Słoiki pasteryzuj, jeśli sos ma wytrzymać do zimy. Możesz to zrobić dwojako: Pasteryzacja na mokro polega na gotowaniu na bardzo małej mocy palnika słoików z dżemem (oczywiście zakręconych) w szerokim garnku wypełnionym wodą (woda powinna sięgać mniej więcej do połowy słoików) przez 20-30 minut. Dno garnka warto wyłożyć kawałkiem ściereczki, by słoiki nie popękały. Ważne jest także aby słoiki nie stykały się ze sobą. Słoiki wkładamy do zimnej wody i razem z nią sukcesywnie je podgrzewamy. Po pasteryzacji słoiki trzymamy w garnku tak długo, aż ostygną. Przyznam, że jest to metoda dość pracochłonna i jak dla mnie kłopotliwa. Pasteryzacja na sucho polega na wypiekaniu gotowych dżemów w piekarniku. Jest ona szybsza i łatwiejsza, bo w piekarniku zmieści się więcej słoików niż w garnku i nasza kuchnia nie będzie zaparowana. Temperatura piekarnika nie może przekroczyć 130C. Słoiki ustawiamy na kratce, wstawiamy do zimnego piekarnika i rozgrzewamy go razem ze słoikami. Przetwory pasteryzujemy maksymalnie do 1 godziny od momentu osiągnięcia temperatury 130C. Po wyłączeniu piekarnika zostawiamy w nim słoiki aż do całkowitego ostygnięcia.        Autor:   Around the kitchen table 