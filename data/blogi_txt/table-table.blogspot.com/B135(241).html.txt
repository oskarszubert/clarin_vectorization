Małe grzeszki, wielkie przyjemności          Ha! Wczoraj zrobiłam coś baaaaaaardzo złego :) I jak mi dobrze z tym! Ponieważ ostatnio jestem niepoprawna muzycznie, postanowiłam być również niepoprawna kulinarnie. Za namową kolegi z pracy (uff dobrze, że nie pracuje ze mną w zespole, bo pewnie takie rzeczy zdarzałaby się częściej) poszliśmy na lunch do popularnej sieci restauracji fast food na moją ulubioną 'legendarną kanapkę z kurczakiem' duuuże frytki i colę (dietetyczną ma się rozumieć;)).  I co? I nic. Dobre było. Ani się nie otrułam, ani mi nic nie odpadło, ani mi nic nie przybyło. Niektórzy widzieli 'moje' djęcie to mogą potwierdzić :) Nie mam ani jednego wyrzutu sumienia :)  I tak sobie myślę, że człowiek, który pozwala sobie na szaleństwa i nie odmawia sobie przyjemności to człowiek szczęśliwy. I kropka.    Ale żeby nie rozbestwić się na dobre, dzisiejsza kolacja była jak najbardziej niskokaloryczna i zdrowa. W dodatu pyszna. Czego chcieć więcej? Jak jest łosoś, są i kapary. Jak są kapary, jest sok z cytryny. Potem już avokado, szpinak, jajko i pomidory.  I wychodzi nam smaczna sałatka. Nawet bardzo smaczna.    Warunki są trzy. Przede wszystkim dojrzałe avokado. Bezdyskusyjnie. Inaczej będzie mdłe i zupełnie bez smaku.  Drugi warunek to wędzony łosoś dobrej jakości. Można dodać go mniej, ale musi mieć delikatne mięso.  Po trzecie kapary. Jeśli kupimy te w zalewie octowej, daje sobie rękę uciąć, że sałatka będzie dosyć niezjadliwa. Takie kapary są okrutnie kwaśne. No chyba, że ktoś lubi jak mu kwasota buzię wykręca :) Ja nie lubię i zdecydowanie preferuję kapary w oliwie.    Trochę brakowało mi koperku, jako smacznego dopełnienia całości, ale ja jestem w temacie koperku zboczona. Mogłabym go dodawać wszędzie (tak samo jak czosnek zresztą). Ale tak sobie myślę, że z łososiem stworzyłby on (ten koperek) bardzo zgrany duet.    No dobrze koniec gadania. Moja wena jeszcze nie wróciła na dobre i dzisiaj pozwoliła mi napisać tylko to, co powyżej :)    Całusy!     Sałatka z wędzonego łososia, jajek i pomidorów (2 duże porcje) |źródło: BBC Good Food Magazine, September 2009|   4 jajka  opakowanie liści młodego szpinaku (400g)  12 pomidorków koktajlowych  pół zielonego ogórka  1 dojrzałe avokado*  szczypior**  250g wędzonego łososia (ja dałam 120g i było go dużo)   Sos   3 łyzki oliwy (ja dałam 5)  1 łyżka soku z cytryny  1 łyżeczka musztardy Dijon  1 łyżka kaparów w oliwie  1 łyżka wody  sól  czarny pieprz  ew. koperek   Jajka gotujemy 'na twardo'. Jeśli lubimy mieć bardzo ścięte żółtko gotujemy je przez 8 minut, jeśli mniej to 7. Obieramy i dzielimy na ćwiartki lub szóstki. Jeśli podzielimy je na ósemki, to będziemy ich w sałatce szukać grabiami.  Pomidory myjemy i dzielimy na połówki.  Ogórka kroimy w kostkę.  Awokado obieramy, kroimy na cienkie cząstki i skrapiamy sokiem z cytryny.  Szpinak myjemy, osuszamy (najlepiej w suszarce do sałaty) i rozdzielamy pomiędzy talerze.  Na szpinaku układamy pomidory, kawałki ogórka, szczypior i cząstki awokado.   Na wierzchu układamy cząstki jajek i kawałki wędzonego łososia.  Oliwę, sok z cytryny, musztardę, wodę i połowę ilości kaparów miksujemy  w blenderze. Doprawiamy świeżo mielonym czarnym pieprzem i solą.  Sałatkę polewamy sosem i dodajemy resztę niezmiksowanych kaparów.    Smacznego!    PS Ja pod koniec konsumowania dodałam do sałatki cząstki rzodkiewki - efekt powalający bo fajnie chrupie i dodaje delikatnej ostrości. *avokado skrapiamy sokiem z cytryny od razu po obraniu i pokrojeniu - to zapobiegnie jego czernieniu **szczpiorek ma być gruby, nie cienki :)       Autor:   Around the kitchen table 