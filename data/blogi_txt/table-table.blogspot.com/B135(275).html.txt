Naleśniki, korzenny farsz dyniowo-serowy i winny sok z pieczonych śliwek. Jesień.       Lato nie zasłużyło na to, by za nim tęsknić. W tym roku jesień ma przewagę. Dumnie mieni się tysiącem barw i ogrzewa nas pomarańczowym słońcem. Wdzięcznie kusi brązem kasztanów i wilgocią ziemi. Szumi wiatrem i orzeźwia chłodnym powietrzem.    Cieszę się na tą jesień.  Na wełniane rękawiczki bez palców, na wojskowe buty, na długie wełniane swetry z bujnymi kołnierzami i na swój ulubiony jesienny płaszcz. Na Jej zapach.Tak, jesień pachnie!  Pachnie skoszoną trawą, wilgotnym wiatrem i pierwszymi żółtymi liśćmi, które po cichu spadły z drzewa. Pachnie wrześniowymi pomidorami, które smakują odchodzącym latem. Pachnie pomidorową i czosnkowymi grzankami. Pachnie grzybami i pieczoną dynią. Pachnie pieczonymi śliwkami, korzennymi ciastami i rozgrzewającymi zupami. Pachnie pieczonym ziemniakiem z rozmarynem i gruszkami z cynamonem. Pachnie... sobą.          NALEŚNIKI Z KORZENNYM NADZIENIEM DYNIOWO-SEROWYM I WINNYM SOSEM Z PIECZONYCH ŚLIWEK     Słodkie, korzenne puree z dyni    1 mała dynia o wadze 1.5kg  2 płaskie łyżki brązowego cukru  1 łyżka przyprawy korzennej  6 łyżek delikatnego oleju (np. z pestek winogron)  1 łyżeczka octu ryżowego (lub soku z cytryny)    Dynię obieram, kroję na ćwiartki. Każdą ćwiartkę kroję w poprzek na cienkie paski, a następnie każdy pasek w kostkę.  W dużej, płaskiej misce mieszam dokładnie kostki dyni z cukrem, przyprawą korzenną, olejem i octem.   Dużą blachę do pieczenia wykładam papierem i równomiernie rozkładam kawałki dyni.  Piekę w piekarniku nagrzanym do temperatury 180C z włączonym termoobiegiem, aż dynia będzie miękka (ok.15 minut).  Wystudzone kawałki dyni rozdrabniam na puree za pomocą blendera.       Winny sos z pieczonych śliwek    30-40 śliwek węgierek  150ml wina śliwkowego  1 płaska łyżka brązowego cukru   pół łyżki przyprawy korzennej    Śliwki dokładnie myję, przekrawam na połówki i usuwam pestki.  Przekładam do zamykanego pojemnika, zalewam winem i zostawiam na całą noc.  Na drugi dzień przekładam śliwki wraz z winem do naczynia żaroodpornego, posypuję równomiernie cukrem oraz przyprawą i zapiekam w piekarniku przez 20 minut, w temperaturze 170C.   Śliwki mają być miękkie, ale powinny zachować swój kształt.  Sos trzymam w piekarniku, by był ciepły. Ciasto naleśnikowe     |tutaj przeczytasz jak zrobić idealne naleśniki|    125g mąki pszennej  100ml wody lekko gazowane 150ml mleka  1 jajko  szczypta soli  pół łyżki delikatnego oleju (np. z pestek winogron)  Mąkę mieszam dokładnie z mlekiem i wodą za pomocą trzepaczki balonowej (można ubić szybko mikserem na jak najniższych obrotach).  Dodaję jajko, sól i olej i jeszcze raz dokładnie mieszam.  Ciasto odstawiam do lodówki na minimum 30 minut.  Na rozgrzanej patelni o średnicy 26cm smażę kolejno cienkie naleśniki (z podanej porcji powinno wyjść 6 cienkich naleśników).  Usmażone naleśniki przykrywam ścierką i odstawiam w ciepłe miejsce.     Farsz dyniowo-serowy    200g białego sera 300g korzennego puree z dyni (j/w)  1 jajko  2 łyżki cukru  sok wyciśnięty z jednej cytryny  2 łyżki miodu pitnego dwójniaka (a najlepiej półtoraka)  1-2 łyżki mielonego siemienia lnianego (do zagęszczenia masy)   Wszystkie składniki nadzienia dokładnie mieszamy w blenderze lub miksujemy mikserem (będą małe grudki). Wykonanie  Każdy naleśnik smarujemy obficie nadzieniem serowo- dyniowym (zostawiając około 1cm od brzegów naleśnika) i składamy w kopertę.  Na patelni rozgrzewamy 1 łyżkę masła i 1 łyżkę oleju i układamy naleśniki.  Smażymy z obu stron na złoty kolor i w trakcie smażenia posypujemy brązowym cukrem.  Podajemy ciepłe prosto z patelni polane sosem z pieczonych śliwek.   Smacznego! Autor:   Around the kitchen table 