Bez tytułu           Myślałam, że przepadł, ale na szczęście wysłałam go Monice wieki temu i mogę Wam go dzisiaj pokazać. Robiony na oko, z tego co miałam pod ręką.   Moje pierwsze ciasto upieczone po przeprowadzce do Londynu.  Moje pierwsze ciasto upieczone z dodatkiem białej mąki orkiszowej, której nigdy nie mogłam kupić na północy Anglii.  Moja pierwsza szarlotka od ponad dwóch(!) lat.   Moje pierwsze zdjęcia robione pożyczonym aparatem (zakup naszego się finalizował)  - złe oświetlenie, zły kontrast  - kto to słyszał by robić zdjęcia pod światło?    I NIE kokietuję - nie jestem ślepa wiem, że na zdjęciu niewiele z tej szarlotki widać.  Ale obiecałam, że kolejny post będzie właśnie o niej, zwłaszcza że mi bardzo smakowała, a ja jestem wybredna.  Trochę mnie skręca - nie lubię obniżać raz ustawionej sobie poprzeczki (wysooooooko), ale chowam dumę do kieszeni i mam nadzieję, że ktoś z Was się skusi, bo to naprawdę dobre ciasto.  Od trzech godzin składam w całość ten wpis. Wącham chłodny wieczór, kątem oka patrzę na Dawida, myślę co muszę zrobić jutro w pracy i w jakiej kolejności, a w głowie odliczam dni do wyjazdu do domu (!!!). Obok leży stos książek. Jestem zmęczona, ale szczęśliwa.          Lekka szarlotka  Na małą formę (20cm)    Ciasto (Spód)     100g mąki pszennej  50g mąki orkiszowej białej  50g mąki orkiszowej razowej  50g mielonych migdałów  50g cukru drobnego lub pudru 100g zimnego masła   2 żółtka  esencja migdałowa (kilka kropel) pół łyżeczki cynamonu  pół łyżeczki mielonego imbiru  Zrobiłam ciasto tak samo jak zwykł kruche - popatrz na polkowe tegoroczne mazurki      Nadzienie    750g kwaśnych jabłek  2 łyżki cukru waniliowego  2 łyżki cukru brązowego  łyżeczka lub więcej mielonego cynamonu (dałam łyżkę)  szczypta mielonego imbiru (do smaku)   łyżka masła  Jabłka obrałam, pokroiłam w ósemki, posypałam cukrem waniliowym i imbirem.  Resztę cukru skarmelizowałam w rondlu, dodałam masło, stopiłam i dodałam jabłka. Dusiłam, aż jabłka lekko zmiękły (nie mogą się rozpaść) Piana    2 białka  1 łyżka cukru  Ubiłam sztywną pianę.   No i najgorsze kruszonka - nie pamiętam proporcji.  Naprawdę nie pamiętam, jaka to była kruszonka. Na pewno najprostsza, jaką można zrobić - 100g mąki, 50g cukru i 70g masła. I na pewno dodałam cukier waniliowy.   Na podpieczony spód wykładamy jabłka, polewamy sosem z duszonych jabłek, nakładamy pianę (dużo bo i tak trochę opadnie), posypujemy kruszonką i wkładamy do rozgrzanego pieca (170C) na 30 - 40 minut (zależy od piekarnika) I już :)  Smacznego!       Autor:   Around the kitchen table 