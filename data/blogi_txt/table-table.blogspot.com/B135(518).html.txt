Zapiekanka-kartoflanka           Czasem najprostsze danie smakuje lepiej niż to podane w wielogwiazdkowej restauracji. Bo przywołuje wspomnienia, bo przynosi ze sobą zapachy dzieciństwa, bo koi i uspokaja.  Są takie dni kiedy wertuję po kolei książki kucharskie i z każdą kolejną brak mi pomysłu na obiad. Może gdyby w sklepach było mniej wszystkiego, gdyby chociaż przez krótką chwilę przenieść się w czasy kiedy na sklepowych półkach było bardzo mało albo nic, wymyślenie obiadu trwało by tyle co mrugnięcie powieką.  Próbuję wyciszyć myśli i przywołać wspomnienia. O tym, gdy siedziałam na kuchennym stołku i patrzyłam, jak Mama smaży drożdżowe racuszki z jabłkami, jak przekłada biszkoptowy tort maślaną masą, jak Babcia lepi pierogi i nadziewa kurczaka.  Mamy i Babcie jak wróżki potrafią wyczarować coś pysznego z niczego. Niedościgniony wzór.  Czasem to co najprostsze, jest najlepsze.     ZAPIEKANKA Z ZIEMNIAKÓW I BOCZKU    1kg ziemniaków (lepsze będą te sałatkowe)  400g chudego wędzonego boczku, pokrojonego w kostkę  2 małe cebule, pokrojone w cienkie piórka lub drobną kostkę  biała część małego pora, pokrojonego w plasterki  3 ząbki czosnku, pokrojone w cienkie plasterki  kilka pieczarek pokrojonych w plasterki pieprz, sól, suszony lubczyk, szczypta pieprzu cayenne, sól wędzona (opcjonalnie)  olej do smażenia (z pestek winogron jest moim ulubionym)  1 duża śmietana  3 jajka  150g twardego zółtego sera (użyłam sera Gruyère), startego   sporo pieprzu ziołowego, sól  Piekarnik rozgrzewamy do 180C (z funkcją termoobieg do 160C). Ziemniaki obieramy, kroimy w plasterki i gotujemy w osolonej wodzie przez 15 minut, aż zaczną robić się miękkie (uwaga! nie mogą się rozpadać). Na patelni rozgrzewamy olej, dodajemy cebulę i por i smażymy, aż warzywa zaczną nabierać złotego koloru.  Dodajemy czosnek i pieczarki, przyprawiamy (pomijamy sól) i smażymy jeszcze chwilę.  Na oddzielnej suchej patelni wysmażamy krótko boczek i dodajemy do warzyw. Mieszamy całość, próbujemy i solimy. Śmietanę rozbijamy z jajkami i dodajemy ser. Przyprawiamy pieprzem i solą. W naczyniu do zapiekania układamy warstwę ziemniaków, warstwę warzyw z boczkiem, znowu warstwę ziemniaków, warzyw i ziemniaków. Polewamy wszystko masą śmietanową, wstawiamy do piekarnika i pieczemy przez około 40 minut.  Góra zapiekanki powinna być chrupka, a ziemniaki wypieczone.  Przed krojeniem chwilkę zapiekankę studzimy, ale podajemy ciepłą.  Bon Appétit! Autor:   Around the kitchen table 