Call me Lucky. Prosta zupa paprykowa z soczewicą. Pomijając zdarzenia sprzed dwóch tygodni, śmiało można nazwać mnie szczęściarą. W pierwszej klasie podstawówki wygrałam konkurs na najlepszy wiersz i zdeklasowałam przeciwników aż po samą klasę ósmą, dwa lata później w księgarni mieszczącej się przy ulicy Żeromskiego 3 w Zamościu  wyciągnęłam szczęśliwy los i wygrałam płytę gramofonową z bajkami dla dzieci, potem zostałam przewodniczącą aż po sam koniuszek podstawówki, dostałam się do wymarzonego liceum, na maturze ustnej z matematyki nie trafiłam na pytanie z rachunku prawdopodobieństwa, a na obronie pracy magisterskiej nie trafiłam na pytania z finansów i rachunkowości. W międzyczasie strzeliłam parę trójek w totka, wygrałam bandamkę podczas Inwazji Mocy w 1996 roku oraz znalazłam najpiękniejszego kota na świecie. Ale za największego farta w swoim życiu uważam fakt, że na mojej drodze stają prawie same wspaniałe kobiety. Jedną z nich jest Maria. Maria ma iskierki dobroci w oczach, pełne dobroci serce i roztacza dookoła siebie prawdziwie domową atmosferę ciepła i miłości. A jak gotuje! Wszystko co wychodzi spod Jej rąk to prawdziwe niebo w gębie i rozkoszna uczta dla podniebienia. Potrafi połączyć trzy składniki w niesamowicie pyszne danie. Wszystko co miałam okazję spróbować (włącznie z mrożoną kawą Inką) smakowało jak danie podane w światowej klasy restauracji. Dlatego wiedziałam, że jak przygotuję Jej prostą zupę z papryki to będę pochłaniała kolejne porcje dopóki nie ujrzę dna garnka. Wprowadziłam maleńkie zmiany, które zupie na szczęście nie zaszkodziły. Może się skusicie? Ja podążając za słowami Adama Nowaka*, że im więcej przestrzeni zostawiamy słowu, tym większa jego siła oddziaływania milknę i pozostawiam przepis do Waszej dyspozycji.   PROSTA ZUPA PAPRYKOWA Z SOCZEWICĄ   |8 porcji|    3 łyżki oleju  3 pokrojone w piórka cebule  4 pozbawione gniazd nasiennych i pokrojone w kostkę czerwone papryki  4 obrane i pokrojone w kostkę słodkie ziemniaki /bataty/  10 łyżek zielonej soczewicy  400 ml passaty lub posiekanych pomidorów  2.5 litra litra bulionu wegetariańskiego   zawartość jednej puszki kukurydzy  świeżo zmielony pieprz  3 łyżki łagodnego curry w proszku  2 czubate łyżki łagodnej papryki w proszku  1 łyżeczka ksylitolu /lub cukru/    opcjonalnie: natka do posypania, słodka śmietanka lub mleko kokosowe do zabielenia,  pokruszona feta  Cebulę i papryki smażyć na oleju 10-12 minut, aż warzywa zyskają słodki smak. Dodać ziemniaki oraz soczewicę i smażyć kolejne 10 minut. Warzywa zalać bulionem, dodać kukurydzę i  passatą i gotować kolejne 10 minut.   Doprawić do smaku cukrem, pieprzem, papryką i curry i jeśli trzeba, solą. Podawać z natką pietruszki, ewentualnie zabielić śmietanką lub mlekiem kokosowym w wersji wegańskiej.  Bon appétit!  *Adam Nowak, lider zespołu Raz, Dwa, Trzy, w wywiadzie dla tygodnika Polityka nr 31         Autor: Around the kitchen table 