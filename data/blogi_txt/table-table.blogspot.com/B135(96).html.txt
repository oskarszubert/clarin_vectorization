Biały ser i świeży chleb. Domowe. Najlepsze.           Dwie rzeczy są dla mnie rano najważniejsze - dobra, mocna kawa zaparzona we włoskim ekspresie i smaczne, treściwe śniadanie. A treściwe śniadanie to nie płatki czy muesli, po których za godzinę robię się głodna. Dla mnie takim śniadaniem jest kanapka. Na własnoręcznie upieczonym chlebie (pieczywo kupuję bardzo rzadko i tylko wtedy gdy nie mam czasu nic upiec), koniecznie z dobrym, lekko solonym masłem i dodatkami. A dodatki mogą być różne. Przeróżne. Co kto lubi :)   Istnieje dla mnie kanapka No. 1 - chleb, masło, biały ser, pomidor, sól i świeżo mielony czarny pieprz. Nie ma lepszej. Niech się schowają wszelkie mięsa, wędliny i pasztety.  O miłości i tęsknocie za dobrym serem można poczytać u Anoushki. Mogłabym się podpiąć obiema rękami pod tym co napisała. Z jedną różnicą - tutaj w Anglii w każym większym mieście jest sklep z polskimi artykułami. Co więcej i w Tesco można je znaleźć. Ale co z tego jak ser jest pakowany i po otwarciu wylewa się z niego pół szklanki wody. Mrożony ser jest fuj. Uwierzcie.   Pamiętam wielkie bloki sera w osiedlowym spożywczaku. To była magia! Panie, które zawsze dokładnie wiedziały jaki kawałek odkroić, żeby wyszło 30 dag. Zawsze się zastanawiałam skąd One wiedzą? Pamiętam ten ser. Świeży, pachnący, soczysty. Zawsze półtłusty. Zastanawialiście się kiedyś, czemu człowiek zaczyna doceniać pewne rzeczy dopiero wtedy,  kiedy nie może ich mieć na co dzień? Dziwne z nas stworzenia.    Ponad dwa lata temu pewna forumowiczka o wdzięcznym nicku Pinkink2 założyła pewnien wątek, za który do końca życia będę biła jej pokłony do samej ziemi. Wątek zaczęła takimi oto słowami:   'Od czasu do czasu  na różnych kuchennych forach można napotkać na rozpaczliwe pytania od tych z daleka od Polski gdzie albo jak zdobyć polski w smaku biały ser.'    Później wątek rozwija się (tutaj jest jego kontynuacja i gdzieś tam pod koniec można znaleźć mój pierwszy ser:)) i gorąco polecam Wam jego przeczytanie. Bo warto. Warto również poświęcić godzinę, żeby później móc delektować się ulubioną kanapką.  Ser z przepisu Pinkink robiłam już wielokrotnie i chyba udało mi się dopasować proporcje do swoich kubków smakowych. Warto popróbować różnych kombinacji i znaleźć odpowiedni dla siebie smak.   A do sera oczywiście domowy chleb. Oczywiście od Mistrza Hamelmana. Chleb eksperyment, bo z konieczności musiałam użyć inną mąkę niż podano w przepise. Ponad rok temu kupiłam mieszankę, w skład której wchodzą trzy różne mąki - mąka pszenna, mąka pszenna razowa i mąka żytnia, oraz ziarna pszenicy. I właśnie ją użyłam do wypieku chleba na zakwasie z ziarnami (Sourdough Seed Bread - dla posiadających książkę strona 176)        Chleb na zakwasie z ziarnami (Sourdough Seed Bread)  |źródło: "Bread' Jeffrey Hamelman| Zaczyn    1 i 1/8 szkl. mąki pszennej chlebowej (138g)  3/4 szkl. wody (170g)  2 łyżki aktywnego zakwasu*  Składniki zaczynu wymieszać, przykryć folią i zostawić w temperaturze pokojowej na 12-16 godzin.   Namaczanka    3/8 szkl. ziaren  siemienia lnianego (60g)  3/4 szkl. wody (170g)  Wymieszać, przykryć folią i zostawić na 12-16 godzin w temperaturze pokojowej   Ciasto właściwie    5 5/8 szkl. mąki pszennej chlebowej** (697g)  5/8 szkl. mąki żytniej razowej** (73g)  7/8 szkl. ziaren słonecznika (108g)  3/8 szkl. ziaren sezamu (54)  1 3/8 szkl. wody (320g)  1 łyżka i 1/2 łyżeczki soli  zaczyn (całość minus 2 łyżki) namaczanka    Ziarna słonecznika i sezamu tostujemy przez 6 minut w temperaturze  190st.C.  Studzimy.  Wszystkie składniki ciasta chlebowego umieszczamy w misce, mieszamy i wyrabiamy gładkie i elastyczne ciasto.  Przykrywamy folią i zostawiamy na 2.5 godziny (fermentacja). Ciasto składamy dwukrotnie po 50 minutach wyrastania.  Po tym czasie ciasto lekko odgazowujemy i dzielimy na dwie części. Z obu części formujemy bochenki (podłużne lub okrągłe), umieszczamy w koszykach złaczeniami do góry, przykrywamy folią i zostawiamy do ponownej fermentacji (do podwojenia objętości).  Wyrośnięte nacinamy, wkładamy do rozgrzanego pieca (230st.C) i pieczemy z parą przez 45 minut. Studzimy na kratce.  *po wszelkie porady i informacje zapraszam do Mistrzyni Tatter  ** ja obie mąki zastąpiłam w/w mieszanką mąk     Domowy biały ser  |źródło: Galeria Potraw|   3.5 litra świeżego mleka (nie UHT)  1 litr maślanki  mały kubek jogurtu naturalnego  mały kubek kwaśnej śmietany   Do dużego garnka wlewamy maślankę, śmietanę i jogurt. Mieszamy.  Dodajemy mleko, mieszamy, przykrywamy gazą i odstawiamy do skwaśnienia (u mnie trwało to półtorej doby).  Gdy całość skwaśnieje, stawiamy garnek na małym ogniu i podrzewamy. Gotujemy około 45 minut, aż powstaną grudki sera i serwatka. Zauważyłam, że czas gotowania zależy od stopnia skwaśnienia sera. Dla mnie idealne jest 45 minut później ser robi się twardy i suchy.  Sito wykładamy gazą i odcedzamy ser od serwatki. Zostawiamy na chwilę i gdy większość serwatki odcieknie, gazę zawiązujemy i ser zawieszamy nad naczyniem, do którego będzie skapywać resztę serwatki. Należy zachować czujność, bo zbyt długie skapywanie sprawi, że ser będzie suchy. U mnie trwało to 4 godziny i ser lekko się kruszył przy krojeniu.  A teraz bierzemy kromkę świeżego chleba, smarujemy grubo masłem,  obkładamy plasterkami sera, pomidora, posypujemy solą i pieprzem i jemy za smakiem :))    Smacznego! Autor:   Around the kitchen table 