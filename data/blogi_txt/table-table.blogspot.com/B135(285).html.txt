Niebezpieczna i rozgrzewająca. Kawa.          Raz na jakiś czas nadchodzi ten dzień, kiedy jestem o krok od trafienia do wariatkowa. W jednej chwili spotykają się same przeciwności losu. Kot właśnie znowu wylał wodę z miski, syn sąsiada włączył (głośno) tą samą muzykę, którą katował mnie wczoraj i przedwczoraj, małe dzieci drugiej sąsiadki biegają po stalowej podłodze na piętrze i obijają się o nasze drzwi, blender niebezpiecznie wychylił się z kubka i ma zamiar ochlapać oliwą wszystko co mam na sobie, wrzucam kolejną partię pączków na rozgrzany tłuszcz, próbuję nałożyć dżem do szprycy, która wypada mi z rąk i do tego telefon. Dzwoni raz. Dzwoni drugi, trzeci, czwarty. Za piątym razem naciskam nosem (palce mam oblepione dżemem) zieloną słuchawkę i lekko poirytowanym głosem pytam: co Ty chcesz? (5 minut temu rozmawiałam z tą osobą). I kiedy słyszę wypowiedziane obrażonym tonem: już nic coś we mnie zaczyna pękać.  Nie lubię gromadzić wokół siebie złej energii, szczególnie kiedy gotuję. Ściszyłam telefon.   Zostawiłam smażenie pączków.   Włączyłam Cafe del Mar.  Otuliłam się kocem. Pomalowałam paznokcie na granatowo.    Popatrzyłam jak pięknie sypie śnieg za oknem!  Nie będę się złościć, nie będę narzekać. Dookoła jest tyle pięknych rzeczy, z których można czerpać garściami.   Niech dalej sypie śnieg. Przecież jest zima. Niebo nie jest błękitne? Trudno, taki urok lutego.  Luty też może być piękny.   Tylko daj mu szansę i posłuchaj co ma ci do powiedzenia.   Zaparzyłam kawę, zeszłam na dół do sypialni, założyłam słuchawki i wzięłam książkę. Jeśli miałabym zabrać ze sobą na bezludną wyspę tylko jedną książkę i tylko jeden napój to byłaby to książka Nakarmić duszę oraz rozgrzewająca kawa. Kiedyś mocno kawy nadużywałam, dziś pozwalam sobie na jedną porcję mocnego napoju dziennie. Dlatego nie piję kawy rozpuszczalnej czy tej w kapsułkach. Kupuję kawę w ziarnach, którą mielę i zaparzam w kawiarce ciśnieniowej. Ale uważajcie na nią, bo chociaż smaczna to zwiększa ciśnienie krwi i podnosi poziom tłuszczów we krwi, a także powoduje wzmożone wydzielanie insuliny przez trzustkę, co obniża poziom cukru we krwi i zakwasza treść żołądka.       KAWA ROZGRZEWAJĄCA  |rozbudowana wersja tej kawy|     8 łyżek kawy w ziarnach  1-2 strączki kardamonu  1 laska wanilii  kawałek kory cynamonu  10 nasion kolendry  5 kulek ziela angielskiego   3 goździki    5-8 kulek pieprzu (czarny, zielony, biały, czerwony)  gałka muszkatołowa szczypta kurkumy  skórka otarta z 1 cytryny    Korę cynamonu i laskę wanilii tnę nożyczkami na mniejsze kawałki.   Do młynka wsypuję kawę, dodaję wszystkie przyprawy i mielę.  Jeśli używacie kawy rozpuszczalnej lub zmielonej, możecie utrzeć wszystkie przyprawy w moździerzu i wymieszać je z 6 łyżkami takiej kawy. Możecie użyć kawy bezkofeinowej lub zbożowej, takiej którą lubicie najbardziej.  Swoją kawę zaparzam w kawiarce ciśnieniowej lub w tygielku przyjmując 3-4 łyżeczki kawy z przyprawami na jedną porcję napoju.  Jeśli mam ochotę na kawę z mlekiem dodaję mleko kokosowe, kozie, owcze lub sojowe bo mleko krowie wychładza i osłabia organizm, a dodatkowo zawiera laktozę, która nie wpływa korzystnie na organizm dorosłego człowieka.   Możecie użyć domowego mleka z orzechów, pestek lub zbóż (owsiane, ryżowe). A na kawę oraz inne napoje rozgrzewające dla dorosłych zapraszam do magazynu fineLIFE.  Bon Appétit! Autor:   Around the kitchen table 