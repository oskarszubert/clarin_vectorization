Truskawki z makaronem i o szacunku blogowym słów kilka       W świetle tego, że sama sprzedałam się dla IKEA za niewiele ponad 100zł pewnie byłoby dla mnie lepiej nie pisać ani słowa na poniższy temat. Ale muszę. Muszę, bo jeśli nie będziemy o tym pisać to traktowanie nas, blogerów kulinarnych jako frajerów stanie się plagą nie do opanowania.Temat reklamy na blogach kulinarnych jest, powiedzmy sobie szczerze, śliski. Bo skąd wiadomo kiedy kończy się granica dobrego smaku, a wkracza działanie na rzecz osób trzecich? Patrząc na przykład na moje posty producent soli wędzonej Maldon powinien zapłacić mi fortunę za stosowanie tej soli w każdym przepisie. Na pewno też macie swoje ulubione produkty, które jesteście w stanie, z ręką na sercu, zarekomendować każdemu. Dla mnie sprawa jest o tyle jasna, że jeśli ktoś pisze u siebie na blogu że promuje zdrowy tryb życia oraz domową kuchnię to oczywiste jest, że zgodnie z duchem bloga i własnym sumieniem nie będzie reklamował kostek rosołowych, zup w torebkach czy ciast w proszku. Ale są osoby, które nigdy nie zarzekały się publicznie, że są przeciwne używaniu takich produktów i jeśli miga mi u nich reklama Knorra to nie mam się do czego przyczepić. Zasada jest prosta - każdy ma na swoim blogu to, co uważa za słuszne i ani ja ani nikt z Was nie mamy prawa w daną treść ingerować.Są osoby dla których blog jest jednym ze źródeł utrzymania i dla nich każda (płatna) reklama jest kolejną gwiazdką z nieba. To też musimy zrozumieć i zaakceptować. Ale gdzieś tkwi przyczyna tego, że blogerzy technologiczni dostają ultrabooki, iPady, czytniki Kindle czy iPhony, blogerki modowe dostają potężny zestaw kosmetyków Chanel, markowe torby czy buty, a nam proponuje się kilogram drobiowego, mielonego mięsa czy przygotowanie artykułów kulinarnych z kilkoma wpisami i kilkunastoma zdjęciami (najlepiej po 4 do każdego przepisu) za 150zł brutto. Halo, halo nie tędy droga!Piszę o tym wszystkim ponieważ natknęłam się w sieci na przykrą dla kilkunastu (jeśli nie kilkudziesięciu) blogerów przygodę z firmą Bakal. Jeśli dobrze zrozumiałam to za powieszenie u siebie na blogu baneru reklamowego ów bloger miał dostać zestaw bakalii o wartości 100zł. Żeby było jasne - nie wychowałam się w luksusie i wiem że dla kogoś taka wartość paczki to majątek i jak bardzo może ona komuś uratować świąteczne wypieki. Tak moi Drodzy, dla jednych 100zł to nic, ale dra drugich to całe mnóstwo. I wszystko byłoby w porządku, gdyby wysyłane paczki nie wyglądały tak jak poniżej...  Zdjęcia należą do Właścicieli paczek Śmiechu warte, co? Tragedia. Nie dość, że większość worków nie posiada terminu przydatności do spożycia to bakalie, które go posiadają są przeterminowane. Ale najbardziej rozzłościło mnie tłumaczenie samego Producenta - zajrzyjcie sobie na ich stronę na FB (niech Was ręka opatrzności broni przed jej polubieniem). Ja uśmiałam się do łez. Współczuję wszystkim tym, którzy dali się nabrać i cieszę się, że pojawiło się tak wiele komentarzy wyrażających niesmak i żal. Pytanie co na to Producent? Pewnie się nie dowiemy, ale tu pojawia się czerwone światło. Im częściej zgadzamy się na na takie traktowanie, darmowe reklamy czy linkowanie za grosze, tym bardziej nie mamy na co liczyć, że nasi potencjalni klienci będą traktować nas poważnie i na każdym rogu będą nas chcieli (przepraszam za słowo) wypupczyć.  Rzecz najważniejsza - nikogo nie chcę tym wpisem oceniać i nikomu nie chcę robić przykrości, - nie mam do tego prawa bo każdy działa według swoich zasad i zgodnie ze swoim sumieniem. Ja mam sytuację prawie komfortową - pracuję na pełny etat i co miesiąc jakaś tam kwota (o jej wysokości nie będziemy dyskutować, bo nie chcę na wieczór psuć sobie humoru) wpada na moje konto, więc mogę wybrzydzać. Jak widzicie u mnie też pojawiają się konkursy, co prawda mocno je filtruję, ale są i pewnie będą, więc ten tekst mogłabym również odnieść do siebie. Ale staram się mieć  czyste ręce. Nie oszukuję Was i nie przemycam cichaczem product placement i to w dodatku za darmo. Ale nie ukrywam, że jeśli poproszono by mnie o reklamę produktu, który idzie w parze z moim kuchniopoglądem, a dochód z tej reklamy pomógłby mi kupić wymarzony aparat pełnoklatkowy (wiadomo, że marki Canon), na który mnie po prostu nie stać, to bym się zgodziła. Wszystko zależy od proponowanych warunków, nie tylko (ale głównie) finansowych. Pamiętajmy tylko o jednym - szacunek do naszej osoby zaczyna się od nas samych,więc zacznijmy siebie i swoją ciężką pracę cenić. Kończąc polecam gorąco ten artykuł.  A skoro się tak dużo nagadałam, to zapraszam na super szybki, super prosty i super smaczny obiad. Co jakiś czas narasta we mnie tęsknota za soczystym czerwcem pełnym dojrzałych w słońcu owoców, za ich sokami ściekającymi po palcach, za ich smakami i aromatami  - to czas by sięgnąć po mrożone... truskawki. Do tego dobry, jajeczny makaron, kefir, odrobina cukru i można z niecierpliwością wyczekiwać czerwca. Jedna uwaga - w lecie lubię takie truskawki podać z ryżem, a składniki sosu rozgniatam widelcem i niedbale mieszam ze sobą. MAKARON Z SOSEM TRUSKAWKOWYM opakowanie mrożonych truskawek (około 400g)mały kefirkilka łyżek ulubionego mleka (użyłam mleko sojowe)3-4 łyżeczki fruktozy (lub odpowiednio 5-6 łyżeczek cukru)kilka kropel aromatu waniliowego2 porcje makaronu jajecznego kilka listków bazylii (opcjonalnie) Truskawki rozmroziłam na durszlaku. Na wpół rozmrożone wrzuciłam do blendera, dodałam kefir, mleko, fruktozę i wanilię oraz bazylię (jeśli używacie). Zmiksowałam wszystko na gęsty sos. Makaron ugotowałam w lekko osolonej wodzie, odcedziłam, nie przelewałam zimną wodą. Rozłożyłam do misek i polałam obficie truskawkowym sosem. Taki obiad smakuje zarówno na ciepło, jak i na zimno. Smacznego!        Autor:   Around the kitchen table 