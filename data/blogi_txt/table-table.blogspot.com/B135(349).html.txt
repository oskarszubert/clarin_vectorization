Precz z chemią! Domowy budyń waniliowy.       Z trwogą uświadamiam sobie, że część otaczającej mnie rzeczywistości jest sztuczna. Sztucznie kreowane potrzeby konsumpcyjne, rzędy wieszaków z ubraniami ze sztucznych tkanin, sztuczne barwniki, aromaty i plastikowi ludzie z syntetycznymi poglądami, od których trzymam się z daleka. Potrzebuję otaczać się naturalnością. Szukam roślinnych kosmetyków, bawełnianych ubrań, ograniczam makijaż do minimum. Ścięłam włosy, bo ich (przy)długość była jak niechciany ciężar. Najchętniej codziennie otulałabym się wełnianym szalem i swetrem, by poczuć ich zapach i sploty wełnianych nitek. Nie gromadzę zapasów jedzenia, bo chcę jeść produkty bieżące. Przeżywam drugą miłość do surowego drewna i papieru. Pakuję ziarna do chlebowego ciasta i chrupię surowe warzywa. Czuję, że nie jestem tą samą osobą, którą byłam rok temu. Inne rzeczy są dla mnie ważne, przywołuję zakurzone wspomnienia, zapominam to czego nie chcę pamiętać. I znowu robię domowy budyń. Bo warto.      DOMOWY BUDYŃ WANILIOWY   500 ml mleka   4 łyżki cukru ziarenka wyjęte z jednej laski wanilii  2 łyżki skrobi kukurydzianej (maizeny)  4 żółtka od kur z wolnego wybiegu  1 łyżka prawdziwego masła kilka listków tymianku (opcjonalnie, jeśli lubicie)    Mleko, mąkę i dwie łyżki cukru dokładnie mieszamy trzepaczką balonową i  przelewamy do szerokiego rondla. Dodajemy kilka listków tymianku, ziarenka wanilii oraz jej łupinkę (laskę)  przekrojoną wzdłuż na pół i doprowadzamy całość do wrzenia, ciągle mieszając. W  misce ubijamy żółtka oraz pozostałe dwie łyżki cukru. Zalewamy je gorącym mlekiem z  mąką i cukrem i dokładnie mieszamy. Całość przelewamy do rondla,  natychmiast obniżamy moc palnika i mieszamy intensywnie, aż masa się  zagotuje. Gdy zgęstnieje, gotujemy jeszcze 2-3 minuty nie przerywając  mieszania (najlepiej robić to trzepaczką balonową).  Zestawiamy  garnek z palnika, pozwalamy budyniowi chwilę ostygnąć, dodajemy masło, energicznie mieszamy całość i jeśli chcemy możemy budyń przełożyć do  mniejszych miseczek. Naczynie z budyniem przykrywamy folią spożywczą i zostawiamy do całkowitego ostygnięcia.  UWAGA: NIE MIESZAMY budyniu podczas studzenia, bo zrobi się płynny.        Autor:   Around the kitchen table 