A Change Is Gonna Come. Gazpacho z pieczoną papryką Łączy mnie z blogiem dziwna więź, której nie umiem opisać. Prawie jak związek dwojga ludzi, którym na sobie zależy i którzy zawsze do siebie wracają. Boję się jednak, że jeśli zostawię go na dłużej to o nim zapomnę i nie znajdę już w sobie ani odrobiny chęci i woli by sobie o nim przypomnieć. Dlatego zawsze tutaj wracałam. Kiedyś miałam misję. Chciałam by wszyscy dookoła mnie byli tak samo uczciwi jak osoba którą staram się być. Płakałam, gdy złość przeradzała się w bezsilność. Kiedy blogowa rzeczywistość zaczęła przenikać w sferę moich snów powiedziałam stop. Nie naprawię świata. Mogę tylko sprawić, by ta jego część która mnie otacza była coraz lepsza. Dlatego ruszam naprzód mając nadzieję, że blog dotrzyma mi kroku.  Sierpień mija mi na objadaniu się pomidorami. Jem je na śniadanie, obiad, podwieczorek i kolację. Jem je na okrągło, najchętniej w ich pierwotnej postaci, ze szczyptą soli i kilka kroplami dobrej oliwy. Ostatnio zrobiłam gazpacho. Dla Niego. Powiedział, że lepszego nie jadł. Dla takich chwil warto żyć.   GAZPACHO (Z PIECZONĄ PAPRYKĄ)  |4 duże porcje|   2 czerwone papryki 6 dużych, dojrzałych pomidorów  6 małych ogórków gruntowych lub 1 duży ogórek szklarniowy  4 duże ząbki czosnku  1 czerwona cebula 1 biała cebula pół czerwonej papryki  600ml bulionu z warzyw  3 kromki pszennego chleba na zakwasie  1 łyżka białego octu balsamicznego (lub soku z cytryny)  1 łyżka czerwonego octu balsamicznego  kilka łyżek oliwy extra vergine (lub zwykłej oliwy, ale polecam tą pierwszą)  2 łyżki białego sherry (opcjonalnie)  sól i świeżo zmielony pieprz do smaku  do podania: bagietka, oliwa, świeżo zmielony pieprz, kostek sera feta lub twardego sera koziego   Wieczór wcześniej podpiekam 2 papryki - każdą z osobna zawijam w kawałek folii aluminiowej (matową stroną folii od zewnątrz, a błyszczącą do środka) i piekę przez 20 minut w temperaturze 180C. Jeszcze ciepłe obieram ze skórki, studzę i chowam na noc do lodówki.  Na drugi dzień kromki chleba kroję w dużą kostkę (miąższ razem ze skórką) i namaczam w bulionie.   Ogórki obieram ze skórki i kroję w drobną kostkę. Również w drobną kostkę kroję dodatkowe pół papryki i obrane obie cebule. Czosnek drobno siekam. Pokrojone warzywa doprawiam świeżo zmielonym pieprzem i wstawiam do lodówki. Pomidory sparzam wrzątkiem i obieram ze skórki. Obrane kroję na ćwiartki i wraz z całym sokiem przekładam do blendera. Do pomidorów dodaję upieczoną paprykę, chleb wraz z bulionem w którym się moczył oraz połowę pokrojonych w kostkę warzyw. Dodaję również 4 łyżki oliwy, oba octy i sherry. Całość miksuję przez około pół minuty na wysokich obrotach. Doprawiam solą, świeżo zmielonym pieprzem i gotowe gazpacho chłodzę w lodówce. Przed podaniem przelewam do miseczek lub szklanek,  posypuję pokrojonymi w kostkę warzywami, pieprzem oraz obficie skrapiam oliwą. Jeśli gazpacho nie jest dostatecznie schłodzone, dodaję do niego kostki lodu.    Jeśli chcemy by gazpacho było mocno czerwone, ilość bulionu należy zmniejszyć o połowę i dodać 300ml soku pomidorowego. Ilość oliwy zależy od tego jak gęste gazpacho lubimy.        Autor:   Around the kitchen table 