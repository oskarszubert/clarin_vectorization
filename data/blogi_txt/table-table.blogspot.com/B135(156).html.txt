Dzień dobry...          Nie będę bojkotować Walentynek. Nie będzie tu dziś wyszukanych cytatów, natchnionych przemyśleń i wyegzaltowanych życzeń. Dlaczego?   A na przykład dlatego, że tradycja ta wywodzi się z XIV- wiecznej Anglii, a ja ponoć jestem ignorantką wobec wszystkiego co angielskie :) Św. Walenty, patron zakochanych, był ponoć chrześcijańskim kapłanem, który, według legendy, za czasów cesarza rzymskiego Klaudiusza II udzielał potajemnie ślubów. Robił to wbrew cesarskiemu edyktowi, zabraniającemu udzielania małżeństw (imperium potrzebowało młodych mężczyzn do zaciągu do wojska) i został za to zamordowany w 270 roku.   I co z tego, że w sklepach od co najmniej trzech tygodni jest przesłodko różowo? Że na każdym kroku czyhają na nas różowe serca? A może ktoś ten kolor lubi? I tak sobie myślę, że negując Walentynki musiałabym wyrzec się kawałka siebie. Nie będę przekreślać tego, co kiedyś dostarczało mi tyle emocji. I co z tego, że człowiek dorasta i zaczyna inaczej wartościować swoje życie? Pamiętacie jak byliście nastolatkami? Jak z utęsknieniem czekało się na TEN dzień? Jak bardzo chciało dostać się chociaż jedną walentynkę? Podrzucanie walentynkowych kartek do plecaków, zostawianie ich na wycieraczkach, znajdowanie kwiatów przy drzwiach wejściowych do domu... Jakie to było... niewinne. A ile emocji temu towarzyszyło. I te motyle w brzuchu... Wybaczcie to odważne stwierdzenie, ale mam wrażenie że teraz bycie fajnym jest modne... Trzeba słuchać 'ambitnej muzyki, czytać 'mądre książki' i za nic w świecie nie można się przyznać, że np. Walentynki nie są takie złe... A może ktoś przeżywa teraz największą miłość swojego życia? Może ktoś właśnie pierwszy raz się zakochał? Dlaczego mamy to wszystko oceniać?  I chociaż z Połówkiem Walentynek nie świętujemy, bo tak naprawdę mamy je przez cały rok w spojrzeniach, splecionych dłoniach, w oczekiwaniu na weekendy, w podarowanym słoiku marmolady, w kromce chleba ukrojonej na śniadanie, w każdej spędzonej razem chwili, to zawsze kupimy sobie nawzajem jakiś mały drobiazg. To przecież taka dobra okazja, żeby się trochę porozpieszczać :)  I chociaż osobiście za Walentynkami nie przepadam, to nie będę się dziś mądrzyć.   Zatem w walentynkowym duchu, choć na przekór różowym sercom, czerwonym ustom i kapiącej od nadmiaru słodyczy mam dla Was piosenkę i zielony przepis.    Tiramisu zielone (z podanych proporcji wyszło mi 5 niedużych szklanek deseru)  Kiedyś zobaczyłam piękne zdjęcie tutaj i pomyślałam, że dostosuję przepis do upodobań swoich kubków smakowych      Biszkopt z Matcha    3 jajka 1/2 szkl cukru 1/2 szkl mąki pszennej 2 łyżeczki herbaty w proszku Matcha  5 kropli ekstraktu z migdałów Piekarnik nagrzewamy do temperatury 160 st.C. Mąkę przesiewamy do miski. Jajka ubijamy z cukrem do białości mikserem na najwyższych obrotach.  Do ubitej masy jajecznej dodajemy ekstrakt z migdałów oraz partiami mąkę i łyżką delikatnie(!) mieszamy całość, sięgając dna miski. Prostokątną blachę o wymiarach 20x30 cm smarujemy masłem, spód wykładamy papierem do pieczenia i wylewamy do niej masę mączno-jajeczną. Wkładamy do piekarnika i pieczemy 20 minut. Zostawiamy w piekarniku do przestygnięcia, następnie studzimy na kratce.       Syrop z Matcha    ½ szkl wody  ½ szkl cukru  2 łyżki Sake (u mnie Honjōzō-shu)  1 łyżeczka zielonej herbaty w proszku Matcha Wodę doprowadzić do wrzenia. Dodać cukier i gotować przez 5 minut do tzw. nitki  Zdjąć z palnika dodać Sake i Matcha. Dokładnie wymieszać i ostudzić.        Masa Mascarpone   500 g sera Mascarpone  4 żółtka  3 łyżki cukru pudru lub bardzo drobnego cukru do wypieków (ja użyłam golden caster sugar)  3 łyżki Sake  1 łyżeczka zielonej herbaty w proszku Matcha  5 kropli ekstraktu z migdałów    Żółtka ubijamy z cukrem jak najkrócej (dłuższe ubijanie pozwala na przedostanie się większej ilości pęcherzyków powietrza, a to powoduje rozrzedzenie się masy jajecznej).  Stopniowo dodajemy ser Mascarpone i bardzo powoli (ale jak najkrócej) ubijamy całość mikserem na najniższych obrotach.   Dodajemy ekstrakt z migdałów, Sake i Matcha, jeszcze raz mieszamy.          Galaretka    200ml naparu z zielonej herbaty  3 łyżki Sake  1 łyżeczka zielonej herbaty w proszku Matcha  2 łyżki białego cukru  4 listki żelatyny Listki żelatyny namaczamy w zimnej wodzie tak, by swobodnie pływały.   Zostawiamy na 10 minut.   Po tym czasie dobrze je odciskamy i wkładamy do blaszanej miski.   Miskę ustawiamy na garnku z wrzącą wodą i rozpuszczamy żelatynę (uwaga miska nie może dotykać wody).  W małym rondlu  podgrzewamy zieloną herbatę i cukier.   Gdy cukier rozpuści się, zestawiamy z palnika do ostygnięcia.   Dodajemy Sake i Matcha. Mieszamy.  Całość dodajemy do rozpuszczonej żelatyny dokładnie mieszając. Lekko studzimy.         Wykonanie     Na dno pucharków lub szklanek wlać trochę galaretki. Poczekać, aż zastygnie.  Z biszkoptu wyciąć krążki o średnicy szklanki lub paski (gdy używamy prostokątnego naczynia).   Na zastygniętą galaretkę wyłożyć cienką warstwę masy Mascarpone.  Na nią ułożyć krążek biszkoptu namoczony w syropie.   Na biszkopt wyłożyć znowu masę Mascaropne.   Na to znów biszkopt i znowu masa.  Przykryć folią spożywczą i zostawić na całą noc w lodówce.  Przed podaniem posypać herbatą w proszku Matcha.  Smacznego!            Autor: Around the kitchen table 