AROMATYCZNY RYŻ Z KARDAMONEM I RÓŻOWYM PIEPRZEM          Bo może ktoś będzie chciał się rozgrzać w niedzielne południe.  Bo może ktoś tak jak ja ma ochotę czasem zjeść aromatycznie.  Bo może ktoś nie ma pomysłu na dodatek do dzisiejszego obiadu.  Ryż inaczej.   Na podstawie przepisu z książki Alastair'a Hendy Food and Travels. Asia. Na podstawie, bo liście laurowe zastąpiłam ziarnami różowego pieprzu, roztartymi w moździerzu. Aromatyczny dodatek do wielu dań drugich i zup.   Wspaniale komponuje się z tajską zupą z kurczaka (o niej niebawem...)  A gdy już nasycicie swoje zmysły, zapraszam na ucztę dla oczu. Kilka kadrów z jednego z najpiękniejszych miejsc na ziemi.   Z miejsca, które bardzo chciałabym nazwać swoim drugim domem. AROMATYCZNY RYŻ Z KARDAMONEM I RÓŻOWYM PIEPRZEM  |na podstawie: Alastair Hendy 'Food and Travels. Asia'|    1 łyżka oleju z orzechów włoskich (lub ulubionego oleju czy oliwy) 12 strączków zielonego kardamonu 6 goździków 1 kawałek kory cynamonu pół łyżeczki ziaren różowego pieprzu, roztartych w moździerzu 500g ryżu basmati (u mnie mieszanka ryżu basmati, dzikiego i czerwonego) sól   Kardamon, pieprz i goździki rozcieramy w moździerzu na proszek.  Ryż płuczemy na sicie pod zimną, bieżącą wodą tak długo, aż woda spływająca z ryżu będzie czysta. Osuszamy.  W rondlu rozgrzewamy olej (oliwę) i dodajemy przyprawy.   Smażymy chwilę, aż przyprawy uwolnią swój aromat. Do rondla dodajemy ryż i smażymy kolejną chwilę, aż ziarenka ryżu będą szkliste.  Ryż zalewamy 700ml wody (woda ma przykryć ryż na około 2cm ponad jego powierzchnię) i dodajemy sól.  Gdy woda zacznie wrzeć, gotujemy całość przez 2 minuty, a następnie zmniejszamy moc palnika, garnek przykrywamy pokrywką i parujemy ryż przez 10-15 minut.  Wyłączamy palnik i zostawiamy ryż na kolejne 10 minut.  Przed podaniem mieszamy ryz widelcem i pozbywamy się kory cynamonu.   Smacznego!     ********* Autor:   Around the kitchen table 