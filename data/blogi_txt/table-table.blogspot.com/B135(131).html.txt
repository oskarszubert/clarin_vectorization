Czekoladowe placuszki śniadaniowe na dobry dzień          Jutro Duży Piątek (cała ja krzyczy głośno hura!).  Macie w domu mąkę, kakao, mleko i jajka?   Przydadzą się również mięsiste śliwki i kilka kostek dobrej, gorzkiej czekolady.  Jeśli macie również banany, których skórka pokryta jest ciemnymi plamami, a miąższ słodki i dojrzały to wstańcie jutro odrobinę wcześniej i usmażcie sobie te placki.  Są pyszne.  I na pewno nastroją Was bardzo pozytywnie na cały dzień.  Z podanych proporcji wyjdzie Wam około 12-14 placków. Nie są one bardzo słodkie, bo my jemy je z dżemem, miodem i słodzoną cukrem waniliowym kwaśną śmietaną.  I właśnie przyszła mi do głowy bananowo-czekoladowa myśl, którą na pewno uskutecznię w weekend...    CZEKOLADOWE PLACKI ŚNIADANIOWE  |przepis własny|    100g mąki pszennej krupczatki  100g mąki żytniej razowej (typ 2000)  2 czubate łyżki dobrego, ciemnego kakao  1 łyżeczka proszku do pieczenia 0.5 łyżeczki sody  3 czubate łyżki cukru z prawdziwą wanilią  2 jajka   300-350ml ulubionego mleka*  kilka kostek dobrej ciemnej czekolady (70-90% kakao)  kilka mięsistych suszonych śliwek  50g płatków migdałowych  2 dojrzałe banany  1 łyżka oliwy    Do podania  mały kubek kwaśnej śmietany ulubiony dżem i ulubiony miód    W misce mieszamy razem obie mąki, kakao, proszek do pieczenia i sodę.   Oba jajka ubijamy lekko z 2 łyżkami cukru za pomocą miksera lub mieszamy trzepaczką balonową.   Do ubitych jajek dodajemy mleko i mieszamy.  Składniki płynne dodajemy do mąki i wszystko dokładnie mieszamy (*ciasto powinno mieć konsystencję gęstej, wiejskiej śmietany).  Do ciasta dodajemy posiekane kostki czekolady, płatki migdałowe, śliwki pokrojone w paski, banany pokrojone w plasterki i łyżkę oliwy. Dokładnie mieszamy.  Rozgrzewamy patelnię i nakładamy łyżką ciasto – na jeden placek przypada 1 pełna łyżka stołowa ciasta.   Placuszki smażymy na wolnym ogniu z obu stron, aż się ładnie zrumienią. Podajemy ze śmietaną wymieszaną z 1 łyżką cukru waniliowego lub ulubionym dżemem czy miodem.    Smacznego!       Autor:   Around the kitchen table 