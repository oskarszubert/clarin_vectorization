Czekoladowa granola dla czekoholików i rozwiązanie konkursu z IKEA       Setki planów, tysiące myśli i tylko 24h.  Humor zmieniający się jak pogoda w kwietniu, ból głowy i zatkany nos. I ogromna radość, bo za parę godzin wyjeżdżamy całą Rodziną (e+d+l) spędzić Wielkanoc z B i Ł.  Cieszę się bardzo na ten czas i nie przeraża mnie 10-cio godzinna jazda pociągiem, bo wiem że jak z niego wysiądziemy znajdziemy się w miejscu, które zawsze chciałam odwiedzić.  2 rolki filmu, 2 obiektywy, 2 aparaty. To będzie piękny czas.    Nie zdążyłam z kilkoma przepisami tutaj, ale jeśli jeszcze wahacie się czy upiec mazurek czy sernik, to polecam pyszny mazurek sernikowy na kakaowym spodzie. Po przepis zapraszam na Chabrowe Pole. Znajdziecie tam również inne wielkanocne przepisy - na domowy majonez, sos chrzanowy, faszerowane jajka, ćwikłę, żurek, babę z makiem i mazurek kasztanowy.       Sprawa kolejna to wybranie jednego komentarza pod wpisem ze sponsorem. Wygrała stylizacja 3 (bardzo się cieszę z tego powodu bo właśnie to zdjęcie znajdzie się w prezentacji dla Mediów na konferencji prasowej!). Mam kurczę problem z wybraniem jednego komentarza - nie potrafię. Mam na oku 4 i kropka.    1. Ona (Mar 20, 2012 02:00 PM)Upaćkany czekoladą stolik po niekończącym się podwieczorku? Blat, na którym turlają się trufle szukające właściciela? To zdecydowanie najlepsza, trzecia stylizacja!I choć głos rozsądku podpowiada, że to nie wypada, że tak nie wolno, nieelegancko, ja chcę właśnie tak! Śmiać się, gdy słodkości wysypią się z talerza, bawić się meblem, który udaje miskę i czuć się w domu jak w.. domu właśnie, w którym to ja dyktuję reguły, gdzie meble i jedzenie świetnie współgrają. Gdzie nie biegam ze szmatką, co chwilę porządkując i strofując samą siebie. Tu meble są dla mnie, a nie ja dla nich!2. rudomi (Mar 21, 2012 02:57 PM)Stylizacja 2 - pokój dzienny. Dlaczego?Powoduje, że niemożliwe staje się możliwym!Kamienie, owoce lub inne drobiazgi są wciąż na miejscu (dzięki wgłębieniu w stoliku), gdy kot jest w domu. Funkcjonalny "dołek" w stoliku będzie się codziennie prosił o wypełnienie, dzięki temu pokój dzienny będzie zawsze witał gości - cukierkami, orzechami, pachnącymi suszkami.Jeśli kiedyś gospodarz domu zapomni stolik "nakarmić", kot doskonale spełni się w roli wypełniacza. Takie koty już są, że żadnej misce nie odpuszczą. Ani koszykowi, więc gdyby wgłębienie w stoliku było zajęte, kot zawsze będzie mógł usadowić się dwa piętra niżej. Środkowe piętro zostaje na gazety, książkę lub... laptopa. W końcu to dom blogerki.   3. Mollisia (Mar 29, 2012 11:58 PM)Cudowne są te Twoje stylizacje i bardzo trudno byłoby mi wybrać jedną. Wiem, że u siebie zapewne postawiłabym ten stolik w pokoju dziennym. Jednak w sypialni również ma swoje zastosowanie i bardzo dobrze oddane to było na pierwszym zdjęciu. Najlepszym rozwiązaniem byłoby mieć dwa takie stoliki :).Ale chyba dziś postawię na coś innego i wybiorę ostatnią stylizację. Nie jest ona jakoś bardzo praktyczna dla mnie, ale z łatwością mogą sobie wyobrazić intymność wnętrza, w którym znajduje się stolik, szlachetne trufle o aksamitnym smaku i najbardziej romantyczne urodziny z moją Drugą Połową przy tym fikuśnym stoliku. Teraz już niczego nam nie potrzeba, pozostaje tylko wieczne nienasycenie wzajemnych spojrzeń. I trufle, oczywiście.Pozdrawiam ,mollisia4. Anonymous (Mar 16, 2012 08:03 AM)Wybieram rozwiązanie 2, a to dlaczego:początkowo stolik ten w ogóle mi się nie podobał. Nie przemawiały do mnie aranżacje, w których dotychczas miałam okazję go oglądać. Dopiero zdjęcie nr 2 odkryło przede mną jego urok i praktyczność. Każdy ma chyba w domu kąt, do którego naprędce odstawia niepotrzebne w danej chwili rzeczy (szczególnie gdy idą niezapowiedziani goście), chowa drobiazgi przed zgubieniem, odstawia "na chwilę" podręczne przedmioty. I ciężko jest zachować w takim kącie, gdzie żadna rzecz do siebie nie pasuje, porządek. Tymczasem zdjęcie nr 2 przekonało mnie, że można estetycznie zakomponować ten cały chaos. Lekka, nieprzytłaczająca estetycznie konstrukcja stolika sprawia, że nawet przy większej ilości położnych na nim rzeczy wygląda on schludnie i dobrze komponuje się z innymi elementami wyposażenia. Zagłębienie w blacie pozwala schować i uchronić przed zgubieniem całą masę drobiazgów, a wysoka półka mieści koszyk na większe drobiazgi. Aranżacja ze zdjęcia nr 2 podoba mi się na tyle, iż w całości wprowadziłabym ją do korytarza pomiędzy przedpokojem a salonem w moim mieszkaniu.marta o. Niestety zasady ustanowione przez Sponsora są twarde. Dziewczyny ciężko mi było zdecydować.  Kartę upominkową IKEA o wartości 100zł dostanie Marta O  (komentarz nr 4 z powyższych). Marto proszę o przesłanie mi swoich danych adresowych :)  Mollisia, Ona i Rudomi - postanowiłam przygotować dla Was jakiś mały upominek. Was również poproszę o dane adresowe :)    A wszystkim Wam, którzy tutaj zaglądali, zaglądają albo zajrzą życzę by kolejne dni upłynęły właśnie tak, jak sobie wymarzyliście czy zaplanowaliście. Pogoda nas nie rozpieszcza, ale niech ogrzeje Was ciepło ludzi, z którymi spędzicie tą Wielkanoc.    A gdybyście we wtorek chcieli zrobić sobie mały detox, zachęcam do przygotowania czekoladowej granoli. Zamknijcie ją w swojej ulubionej puszce czy słoiku i z nieukrywaną nieprzyzwoitością wybierajcie z niej ulubione składniki. Ja zawsze sięgam po kawałki czekolady lub uprażone laskowe orzechy. Czuję się wtedy jak dziecko, które sięga po to, co zakazane...    Trzymajcie się ciepło i do zobaczenia za kilka dni!   DOMOWA GRANOLA CZEKOLADOWA  |na podstawie przepisu na domową granolę dla wymagających|    2 łyżki delikatnej oliwy z oliwek  200ml niesłodzonego soku jabłkowo-gruszkowego (lub ulubionego)  100ml syropu z daktyli (syropu z agawy lub miodu)  1 łyżeczka ekstraktu z migdałów (lub ekstraktu z wanilii)  sok z 1 cytryny 6 łyżek ciemnego, gorzkiego kakao  400g płatków owsianych górskich  6 łyżek niełuskanych ziaren sezamu  6 łyżek ziaren siemienia lnianego  6 łyżek orzechów laskowych  6 łyżek wyłuskanych ziaren słonecznika  200g suszonych bananów w plasterkach  2 tabliczki (2x100g) gorzkiej czekolady o zawartości kakao minimum 70%    Piekarnik rozgrzewamy do 160C (termoobieg - 140C, piekarnik gazowy - poziom 3).Dużą blachę do pieczenia wykładamy papierem do pieczenia.W rondelku mieszamy dokładnie oliwę, sok, syrop z daktyli, ekstrakt z migdałów i szczyptę soli i delikatnie podgrzewamy, aż składniki się ze sobą połączą.W dużej misce mieszamy płatki wraz ze wszystkimi sypkimi składnikami.Wyciskamy sok z cytryny i dodajemy naszą miksturę z rondelka.Granolę dokładnie mieszamy i próbujemy, dodając któryś ze składników wedle uznania.Granolę rozkładamy cienką warstwą na blasze i pieczemy przez około 45 minut, aż zbrązowieje i będzie chrupka, mieszając dokładnie kilka razy w trakcie pieczenia.Czekoladę siekamy nożem. Upieczoną granolę wyjmujemy z piekarnika, studzimy, mieszamy z czekoladą i przekładamy do szklanego słoika lub puszki.Podajemy z ulubionym mlekiem, jogurtem lub sokiem.  Smacznego!          Autor:   Around the kitchen table 