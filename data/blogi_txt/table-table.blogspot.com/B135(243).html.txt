Malinowe Vodka Mojito i do siego!          Nie przepadam za końcem roku. Zawsze tak było.  Te  wszystkie podsumowania, zestawienia i postanowienia kojarzą mi się  tylko z jednym - nadmiernym spinaniem mięśni i frustracją, że któregoś z postanowień nie udało się zrealizować, że coś trzeba przenieść na przyszły rok, że coś trzeba wykreślać...  Nie jestem typem zatwardziałego planisty. Podążam za głosem serca bo ono wie co dla mnie najlepsze. Nie boję się marzyć, ja uwielbiam marzyć, bo marzenia mają to do siebie, że lubią się spełniać. Nie marzę zachłannie. Marzę powoli. Niespiesznie czekam na to, co przyniosą kolejne minuty. Spontaniczne zakręty w życiu, łzy radości, przeprowadzki...  I Wam życzę tego samego. Nieplanowanych spotkań, rozmów, wyjazdów, które przyniosą Wam radość, a może nawet zmienią życie?  Nie bójcie się marzyć, bo to marzenia sprawiają, że chce nam się żyć, działać, spełniać swoje pasje, rozwijać się.  Najlepszego!    MALINOWA VODKA MOJITO      80ml czystej wódki  20ml syropu z malin  1/2 limonki garść mrożonych malin  10 liści mięty  gazowana woda mineralna kruszony lód   Z limonki odcinamy końcówki (tzw. dupki) i kroimy ją na 4 cząstki. Z każdej cząstki wykrawamy środek i kroimy ją na 3 części.   Do wysokiej szklanki wrzucamy kawałki limonki (po 6 na jedną szklankę) i syrop z malin oraz kilka mrożonych malin. Dodajemy listki mięty przebite w dłoniach i całość delikatnie ugniatamy muddler'em .  Wlewamy wódkę, dodajemy pozostałe maliny i wsypujemy kruszony lód do wysokości połowy szklanki. Mieszamy łyżką koktajlową.  Dopełniamy szklankę kruszonym lodem i uzupełniamy gazowaną wodą.  Dekorujemy listkami mięty i cząstkami limonki.           Autor:   Around the kitchen table 