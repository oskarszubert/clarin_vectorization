1400 kilometrów stąd       Grüezi!  Gdybym chciała podsumować ostatnie 18 miesięcy mojego życia, powiedziałabym, że warto było do Ciebie wrócić. Chociażby tylko po to, by upewnić się że wolę za Tobą tęsknić niż mieć Cię pod ręką. Nie mam do Ciebie żalu ani pretensji. Po prostu w wirze myśli cichutko popiskuje jedno pytanie: co z Tobą Polsko? Dlaczego coraz częściej króluje w Tobie bylejakość i populizm? Stawia się nam za przykład bylejakich ludzi, wciska opiniotwórczość bylejakich czasopism i stron internetowych, przymusowość bylejakich zachowań, bylejaką wszechstronność i bylejaki styl życia. Gdzie się podziała nasza indywidualność i nonkonformizm?   Napisze Pani dla nas artykuł ze zdjęciami? A ile są w stanie Państwo zapłacić? Nie, no nic. Przecież to promocja dla Pani bloga. Dziękuję za taką promocję. To może chociaż sam artykuł? Bez zdjęć? A na jaki temat? Potrzebujemy czegoś o kuchni szwajcarskiej. Ale ja się nie znam na kuchni szwajcarskiej! Dopiero tu przyjechałam. Ale to nie szkodzi! Proszę napisać tak, żeby się dobrze czytało. Czyli jak rozumiem równie dobrze mogę napisać o garncarstwie, przetwórstwie chemicznym czy o hodowli świń? Byle się dobrze czytało?   Warszawa pewnie tętni swoim poniedziałkowym życiem, a ja wdycham spokojne powietrze i cieszę się, że dzieli nas około 1400 kilometrów. Dziś przede mną pusta kartka. Kolejny początek kolejnej historii. Lubię to. Lekki skok adrenaliny, lekkie zagubienie, nowe wyzwania i rosnący bagaż doświadczeń. Niemieckojęzyczna Bazylea to nasz przystanek pośredni, dlatego staram się do niej przyzwyczaić. Spędziłam tu połowę swojego letniego urlopu - wystarczająco dużo czasu by jedną z przegródek pełnych wspomnień zarezerwować dla tego miasteczka.   Bazylea jest specyficzna. Gdybym miała opisać to miasto jednym zdaniem powiedziałabym, że panuje tu szwajcarski porządek i niemiecki ład. Mieszanka wybuchowa. Za oknem po sąsiedzku szkoła, a w niej na przerwę wzywa odtwarzany dźwięk bijącego Big Bena. Ale są miejsca gdzie można wypić pyszną kawę z mlekiem, zjeść pyszną brioche czy kupić chrupiącą bagietkę na zakwasie. Oczywiście Bazylea, jak na szwajcarskie miasto przystało, obfituje w pyszne sery chociaż nie spotkaliśmy tutaj klimatycznego 'serowego' sklepu. Na prowadzeniu, niezmiennie od dwóch tygodni jest dla mnie półtwardy, lekko śmierdzący Appenzeller. Architektura tego miasta jest bardzo różna - od pięknego starego miasta poprzez duże supermarkety aż do osiedli przypominających osiedla robotnicze, gdzie słyszysz gdy sąsiad za ścianą kicha czy drapie się po nosie. Zdziwiła mnie również ilość pstrokatych sklepów, w których można kupić podejrzanej jakości sprzęt AGD oraz porażającą ilość kołder i poduszek czy bibeloty udające antyki. Takie nibydyskonty, w których można kupić 'wszystko od 5 złotych' od butów, poprzez ziemniaki, aż po artykuły spożywczo- chemiczne. Mówią, że Szwajcarzy mieszkający w niemieckojęzycznej części tego kraju są specyficzni, co w skrócie można określić jednym zdaniem: ordnung muss sein. Ja zgodnie z sugestią pewnej Damy dodałabym jeszcze hierarchię.   A wracając do kawy dodam, że niestety można się naciąć. Nam przydarzyło się to wczoraj, kiedy po zjedzeniu pysznego obiadu w tajskiej knajpie chcieliśmy zakończyć udany posiłek dobrą kawą. Była ohydna. Na szczęście znalazłam przyjemną kawiarenkę koło domu gdzie podają wspaniałą Schale.  To co mnie urzeka tutaj codziennie to pyszne owoce i warzywa. Wreszcie mogę zjeść aksamitne awokado czy soczyste figi, a gdy mam ochotę na tajskie curry mogę kupić jeden z trzech zestawów świeżych tajskich warzyw w zależności czy mam ochotę na curry żółte, zielone czy czerwone. Pomidory pachną słońcem, wędlina smakuje wędliną, a jajka mają pyszne żółtka. Zupełnie przez przypadek znalazłam ostatnio OGROMNY i bajkowo zaopatrzony sklep zoologiczny.    Byłabym niesprawiedliwa, gdybym nie wspomniała o głównej letniej atrakcji mieszkańców Bazylei, czyli o  Basler Rheinschwimmen. Jest to nic innego jak spływ rzeką Rhein razem z innymi żądnymi kąpieli pływakami. Jest wyznaczona trasa oraz dodatkowo można zaopatrzyć się w Wickelfisch. Jest w Bazylei również niewielki park, w którym znajduje się przyjemna knajpa serwująca pyszny hummus (mit Taschenbrot) oraz przepyszne lokalne piwo. Chyba nawet lepsze niż moje ulubione piwo Żytnie z Browaru Konstancin.  Gdybyście kiedykolwiek potrzebowali konkretnych informacji o Bazylei, możecie zajrzeć tutaj lub tutaj. Ja mam lekki chaos w głowie, bo nie wiem czy mi się tutaj podoba czy nie. Zrobiłam kilkadziesiąt zdjęć na których starałam się uchwycić to co urzekło mnie w tym miasteczku najbardziej. Jest trochę zdjęć z sierpnia i trochę z października. A jeśli myślicie, że język niemiecki którego używają w Niemczech jest dokładnie taki sam jak ten, którego używają niemieckojęzyczni Szwajcarzy to proponuję zajrzeć na przykład tu i tu. Zrobienie dzisiejszego wpisu zajęło mi kilka dni. Ratunku, chyba się starzeję...   Gnüss de schöni Tag! Autor:   Around the kitchen table 