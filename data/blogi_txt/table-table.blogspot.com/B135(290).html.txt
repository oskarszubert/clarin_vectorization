Nie zdążyłam...        ...zanim Alcia zamknęła Weekendową Piekarnię        Teraz WP ma nowe opiekunki i została otwarta na nowo.  Na ile Alę znam na tyle wiem, że każdą decyzję rozważa długo i nigdy nie podejmuje pochopnie żadnych działań. Alu dziękuję za to, że byłaś tak wspaniałą Gospodynią, że z takim zaangażowaniem prowadziłaś Weekendową Piekarnię i chociaż łza mi się w oku kręci, to wiem że tak musiało być :*       A dzisiaj chleb. To zmodyfikowany przepis na Pain Breton zaproponowany przez Gospodarną Narzeczoną w ramach WP #63. Ponieważ miałam nadwyżkę aktywnego zakwasu, postanowiłam drożdże całkowicie pominąć i zrobić chleb właśnie zakwasowy.  Powiem Wam PYCHA! Już kombinuję żeby zwiększyć ilość mąk razowych w stosunku do białej, a dlaczego to napiszę Wam w następnym poście.      ‘Pain Breton’  Źródło: Zmodyfikowany przepis R. Bertineta    Zaczyn 250g mąki pszennej chlebowej (100%)  175g wody (70%)  50g aktywnego zakwasu żytniego (20%)  W misce mieszamy zakwas i wodę. Dodajemy mąkę i dokładnie mieszamy. Wymieszany zaczyn wkładamy do miski, przykrywamy folią spożywczą i odstawiamy do wyrastania w temperaturze pokojowej na 12-16 godzin. Wyrośnięte ciasto podniesie się, opadnie i będzie miało charakterystyczny dołek, a przede wszystkim podwoi swoją objętość.   Ciasto właściwe     20g soli morskiej  650g wody  750g mąki pszennej chlebowej  200g mąki gryczanej razowej (do kupienia w sklepach eko, można tez zmielić kaszę krakowską lub inna niepaloną gryczaną)  50g mąki żytniej razowej  300g zaczynu  semolina do wysypania łopaty i biała mąka do podsypywania  Grubą sól rozpuszczamy w wodzie.  Gdy sól się rozpuści dodajemy zaczyn i mieszamy. Następnie dodajemy mąki, mieszamy ponownie i kiedy ciasto będzie jednolite, wykładamy je na suchy blat i wyrabiamy metodą Bertineta (można też wyrabiać po swojemu).  Gdy ciasto będzie wyrobione (gładkie, elastyczne, z dobrze rozwiniętym glutenem) wykładamy je na oprószony mąka blat i formujemy kulę. Ponownie wkładamy do miski, zakrywamy folią spożywczą i odstawiamy na 2 - 2.5 godziny. W trakcie rośnięcia ciasto składamy dwa razy co 45 minut.  Ponownie wykładamy ciasto na oprószony mąka blat, odgazowujemy i formujemy dwa bochenki, które wkładamy do koszyków złączeniami do góry. Zostawiamy ponownie do wyrośnięcia na 2 - 2.5 godziny (chleb powinien podwoić objętość). W tym czasie rozgrzewamy piekarnik do 250 st. C. Wlewamy wrzątek do naczynia żaroodpornego wstawionego na sam dół piekarnika. Łopatę obsypujemy semoliną.  Wykładamy wyrośnięty chleb, nacinamy i wkładamy go do pieca. Po pięciu minutach obniżamy temperaturę do 210 st. C i pieczemy kolejne 15-20 minut. Studzimy na kratce.  Smacznego!           Autor: Around the kitchen table 