Inna jakość...         Sześć składników. Dzisiaj mogę powiedzieć - banał. I wcale się nie warzy. Pyszny. Na dwa sposoby. Jeden lekki jak puch, drugi gęsty jak wiejska śmietana. Jeden do sosów, drugi na kanapkę, do sałatki, do jajek. Oba delikatne, świeże. Oba DOMOWE.   Przygotowanie domowego majonezu jest banalnie proste. Wystarczy odrobina cierpliwości, a majonez nie ma prawa się warzyć.    Jajka i musztardę (najlepiej użyć francuskiej musztardy Dijon należy wyjąć z lodówki wyjąć dzień wcześniej i trzymać w temperaturze pokojowej. Kolor naszego majonezu zależy od rodzaju jajek jakie użyjemy do jego produkcji - najlepiej użyć jajek wiejskich pochodzących od kur z wolnego wybiegu. Głównymi składnikami majonezu są jajka (żółtka lub białka), oliwa lub olej, sok z cytryny, musztarda i sól.   Do produkcji majonezu nie należy używać musztardy z ziarnami gorczycy oraz takiej o mocnym aromacie, gdyż będzie zanadto dominować i przytłumi inne smaki. Wiele przepisów podaje użycie białego octu winnego - ja osobiście nie polecam, gdyż ocet jest zbyt silny i będzie go bardzo czuć w majonezie.   Najlepiej majonez przygotować na bazie delikatnego oleju, który jest neutralny w smaku lub bardzo delikatnej oliwy z oliwek. Do produkcji majonezu na żółtkach użyłam olej z migdałów i to był strzał w dziesiątkę. Majonez wyszedł pyszny z bardzo delikatnym aromatem migdałowym. Do produkcji majonezu na białkach użyłam delikatnej oliwy z oliwek, która również nadała wspaniały smak. Majonez na białkach jest lekki jak puch i świetnie nadaje się do wszelkich sosów. Nie nadaje się jako dodatek do farszów do jajek, gdyż jego struktura jest bardzo delikatna. Majonez na żółtkach świetnie sprawdzi się jako dodatek do sałatek, kanapek, frytek czy wszelkich farszów oraz do dekoracji - jest gęsty i wspaniale trzyma nadany mu kształt.   Majonez można ubijać zarówno ręczną trzepaczką balonową, taką samą końcówką do blendera lub mikserem na najmniejszych obrotach.   Kluczem do sukcesu jest odrobina cierpliwości i jestem pewna, że każdemu z Was uda się przygotować majonez w domu. Naprawdę warto spróbować, gdyż smak majonezu ze sklepu nie umywa się do tego domowego.      Majonez na żółtkach   Wszystkie składniki powinny mieć temperaturę pokojową   2 żółtka jaja  1 łyżeczka musztardy Dijon   1/4 łyżeczki soli  odrobina świeżo mielonego czarnego pieprzu  250ml oleju z migdałów  1 łyżeczka soku z cytryny  1 łyżka ciepłej przegotowanej wody   Żółtka ubijamy z musztardą, szczyptą pieprzu i solą mikserem na najniższych obrotach (do połączenia się składników).  Teraz będzie najważniejszy etap - nie przerywając ubijania do żółtek dodajemy po JEDNEJ kropli oleju dodając kolejną dopiero wtedy, gdy poprzednia zostanie wchłonięta przez żółtka. Gdy żółtka zaczną gęstnięć, dodajemy sok z cytryny i dalej ubijamy.  Po dodaniu kilkunastu kropel oleju zauważymy, że majonez robi się coraz gęstszy to znak, że możemy zacząć dodawać o cienkim strumieniem nie przerywając ubijania.  Po dodaniu mniej więcej 3/4 ilości oleju majonez będzie bardzo gęsty, wtedy należy dodać łyżkę wody, wmiksować ją w majonez i cienkim strumieniem dodać resztę oleju.  Gotowy majonez przekładamy do słoiczka i trzymamy nie dłużej niż tydzień w lodówce.      Majonez na białkach (prosty)  Wszystkie składniki powinny mieć temperaturę pokojową    2 białka jaja  1 łyżeczka musztardy Dijon   1/4 łyżeczki soli  odrobina świeżo mielonego czarnego pieprzu  250ml delikatnej oliwy z oliwek  1 łyżeczka soku z cytryny    Białka ubijamy z sokiem z cytryny, musztardą, szczyptą pieprzu i solą mikserem na najniższych obrotach (do połączenia się składników).  Nie przerywając miksowania dodajemy oliwę bardzo cienkim strumieniem i ubijamy. Po dodaniu całej oliwy zwiększamy obroty miksera i ubijamy majonez tak długo, aż zgęstnieje.    Gotowy majonez przekładamy do słoiczka i trzymamy nie dłużej niż tydzień w lodówce.  Gdyby majonez jednak zwarzył się, nie należy go wyrzucać bo można go uratować. Należy wziąć świeże żółtko, ubić i nie przerywając ubijania po troszku dodawać nasz zwarzony majonez, a następnie resztę oleju jaka nam została.  Na bazie majonezu z białek można przygotować wspaniałe sosy do wędlin, jaj czy kanapek. Moim faworytem jest sos zielony, ale wszystkie trzy robię co roku bo są pyszne. Ilość majonezu w poszczególnym sosie można zwiększyć lub zmniejszyć w zależności od własnych upodobań.       Sos koperkowy    4 łyżki jogurtu naturalnego  2 łyżki majonezu  1 łyżeczka musztardy Dijon   1 pęczek koperku, drobno posiekanego pół pęczka rzodkiewek  1 łyżka posiekanego szczypiorku  pół łyżeczki suszonej kolendry  1 ząbek czosnku   sól  świeżo mielony pieprz  sok z cytryny  Rzodkiewkę ścieramy na tarce do jarzyn (duże oczka). Czosnek przepuścić przez praskę.  Jogurt mieszamy z majonezem, musztardą, czosnkiem, koperkiem, szczypiorkiem, stratą rzodkiewką i kolendrą. Doprawiamy do smaku.      Sos zielony    4 łyżki jogurtu naturalnego  4 łyżki majonezu  2 duże garście szpinaku  pęczek koperku  pół pęczka pietruszki  pół pęczka szczypiorku  dwie garście rzeżuchy  dwie garście rukoli  2 ząbki czosnku   sok z cytryny  sól  świeżo mielony pieprz  szczypta cukru  Majonez wymieszać z jogurtem. Szpinak, koperek (wraz z łodyżkami), nać pietruszki (wraz z łodyżkami), szczypiorek, rzeżuchę, rukolę oraz czosnek rozdrabniamy w blenderze. Mieszamy z majonezem i jogurtem. Doprawiamy do smaku.      Sos pomidorowo-chrzanowy    4 łyżki jogurtu naturalnego  4 łyżki majonezu  3 łyżeczki startego chrzanu (lub dobrej jakości chrzanu ze słoiczka)  1 łyżeczka koncentratu pomidorowego  sok z cytryny  sól  świeżo mielony pieprz  szczypta pieprzy cayenne  szczypta wędzonej papryki w proszku  Majonez mieszamy z jogurtem, chrzanem i koncentratem. Doprawiamy do smaku.   Smacznego!       Autor:   Around the kitchen table 