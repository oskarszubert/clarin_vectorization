Omlet, naleśnik czy zakalec? Nie. To clafoutis.          Między ciszą a ciszą sprawy się kołyszą    i idą i płyną póki nie przeminą […]     a ja czekam i czekam i czekam  ciszę wplatam we włosy i na palce nawlekam*  Są takie słowa, które nie przychodzą kiedy chcemy z nich ułożyć zdanie. Są takie dni, kiedy cisza jest naszą przyjaciółką. Taką od serca. Są takie decyzje, które sprawiają że musimy zacząć wszystko od nowa.  Są takie osoby, z którymi zjedzenie wspólnego śniadania to jedna z największych przyjemności w życiu. Są takie miasta, które się kocha lub nienawidzi.  Tak jak clafoutis [klafuti] Dla jednych zakalec, dla innych prawdziwa poezja. Najpierw rośnie jak szalony, a potem robi nam na złość i opada. Przepis? Jest banalnie prosty! Weź jajka, prawdziwe masło, trochę cukru, mąkę i mleko.  Dodaj niewielki chlust ulubionego alkoholu i prawdziwą wanilię. /Ja dodaję jeszcze kakao, a owoce posypuję cukrem lawendowym./ Niedbale wymieszaj, wstaw do piekarnika i upiecz. Możesz zrobić dwie małe porcje i odgrzać. Poczęstuj bliską Tobie osobę. Smacznego.       KAKAOWE CLAFOUTIS Z MORELAMI I SZCZYPTĄ LAWENDY |przepis na wiśniowe clafoutis wypatrzyłam w książce  'The Cook's Book: Techniques and tips from the world's master chefs' DK Publishing (Author), Jill Norman (Editor), poniżej podaję z moimi modyfikacjami|     2 duże jajka  2-3 płaskie łyżki cukru brzozowego (ksylitolu) lub drobnego cukru do wypieków  60g mąki pszennej (białej lub razowej)  15g ciemnego kakao  130ml letniego mleka  50g stopionego masła  ziarenka wydłubane z 1 laski wanilii  1 łyżka ulubionego likieru  skórka otarta z 1 cytryny    200g moreli  cukier lawendowy  70g zimnego masła Oddzielam białka od żółtek i ubijam te pierwsze na sztywną pianę (dodaję maleńką szczyptę soli). Te drugie ubijam chwilę z cukrem. Mąkę mieszam z kakao i dodaję ziarenka wanilii.  Do ubitych jajek z cukrem dodaję mleko i mieszam. Następnie dodaję mąkę z kakao i wanilią i ponownie mieszam. Na końcu dodaję stopione masło, alkohol i skórkę z cytryny oraz ubite białka. Mieszam i odstawiam na 2 godziny w chłodne miejsce. Masa powinna mieć konsystencję bardzo gęstej śmietany. Piekarnik rozgrzewam do 180C. Płaskie okrągłe naczynie żaroodporne (lub dwa mniejsze) smaruję masłem. Wlewam do niego masę, a na jej wierzchu układam połówki moreli (bez pestek). Owoce lekko zatoną w cieście. Naczynie wkładam do piekarnika i zaczynam piec clafoutis.  Po 15 minutach uchylam szeroko drzwiczki piekarnika, układam na wierzchu wiórki zimnego masła i posypuję cukrem waniliowym. Zmniejszam temperaturę piekarnika do 150C i piekę moje clafoutis do momentu, aż nóż wbity w środek deseru nie będzie oblepiony surowym ciastem. Czasem, jak mam ochotę, podaję clafoutis z jogurtem greckim lub kwaśną śmietaną. Można ułożyć na ciepłym deserze kulkę ulubionych lodów (polecam śmietankowe). *Grzegorz Turnau    Autor:   Around the kitchen table 