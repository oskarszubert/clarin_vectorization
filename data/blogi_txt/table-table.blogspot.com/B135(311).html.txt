Ostatnie podrygi lata w mieście i ciepła zupa z cukinią, która parzy w usta           Kiedy wychodzę z domu tuż przed siódmą rano jest chłodno, czasem nawet bardzo zimno. Czuję, że marznę do szpiku kości. W ciągu dnia słupek rtęci sięga prawie 20C, by wieczorem znowu spaść poniżej 15-tu. Mój organizm nie radzi sobie z takimi zmianami. Czuję się mocno osłabiona i niezdolna do chociażby najmniejszej aktywności fizycznej czy intelektualnej. I niestety jak to na początku każdej jesieni bywa, brzuch również nie jest w dobrej kondycji, więc staram się mu ulżyć jak tylko mogę. Moją ukochaną kawę jedynie wącham, warzywa i owoce gotuję na parze i zwiększam ilość jedzonej przez nas kaszy jaglanej. To prawdziwa królowa kasz, wspaniałe remedium na deszczowe dni i problemy z układem trawiennym. Zaczynam też coraz częściej sięgać po trawę cytrynową i imbir a także cytrynę. I oczywiście w naszym domu królują zupy. Najlepsze są takie, które parzą w usta. Wystarczy kilka łyżek i czujesz jak błogie ciepło przenika Cię od głowy aż po czubki palców u stóp.  Poniższy przepis to moja wariacja na temat zupy z wspaniałego bloga gotuj zdrowo! Zajrzyjcie, zakochacie się na pewno w śniadaniowych placuszkach z kaszą jaglaną i jabłkami, czy zupie dyniowej z pieczonymi plasterkami jabłka. Mam szczęście, bo potrafię wyszukać wspaniałe blogi w niekończącej się otchłani internetu.   Pastę curry możecie kupić, zwróćcie uwagę na to by nie miała w składzie żadnych sztucznych dodatków. Tak samo zainwestujcie parę groszy więcej i kupcie prawdziwe mleko kokosowe. Albo zróbcie swoje. Warto.   ZUPA KOKOSOWA Z CUKINIĄ I CYTRYNĄ  |na podstawie przepisu z bloga gotuj zdrowo!| 6-8 małych cukinii  1 cytryna  1 puszka mleka kokosowego   1-2 łyżka dowolnej pasty curry (może być zielona, czerwona lub żółta)  1 łyżka cukru palmowego lub trzcinowego nierafinowanego kawałek kłącza świeżego imbiru (wielkości kciuka)  mały kawałek kłącza galangalu   kilka kulek białego pieprzu  1 trawa cytrynowa  1 żółta cebula  1l domowego wywaru z warzyw  2-3 listki limonki kaffir  kilka listków tajskiej bazylii  kawałek ostrej papryczki chili   Umyte cukinie kroję w cienkie plasterki i skrapiam sokiem wyciśniętym z połowy cytryny. Odstawiam na pół godziny. Drugą połowę cytryny kroję w cienkie plasterki. Rozgrzewam bardzo mocno wok, dodaję śmietankę kokosową która zebrała się na wierzchu mleka oraz pastę curry. Smażę przez 5 minut i dodaję resztę zawartości puszki. Dodaję zmiażdżoną trawę cytrynową, imbir i galangal (pokrojone na cienkie plasterki), kulki pieprzu oraz cebulę pokrojoną w cienkie piórka. Gotuję całość przez 15 minut. Dodaję plasterki cukinii, plasterki cytryny, bulion oraz listki limonki. Gotuję zupę kolejne 10 minut. Cukinia powinna pozostać jędrna. Na sam koniec dodaję listki bazylii oraz papryczkę chili pokrojoną w cieniutkie plasterki. Jeśli mam ochotę dodaję więcej cytryny. Zupa powinna mieć smak ostro-słodko-kwaśny.        Autor:   Around the kitchen table 