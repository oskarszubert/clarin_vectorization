Gluten free: wytrawne kruche ciasteczka       Dziś rozpoczęłam czwarty tydzień diety bezglutenowej. Nie będę oszukiwać łatwo nie jest. Nie kuszą mnie ciastka, makarony bo te z łatwością mogę zastąpić, ale z każdego rogu łypie na mnie świeże pieczywo z chrupiącą skórką, puszyste chałki, francuskie rogaliki czy drożdżowe z kruszonką. A gdyby było mi za mało, to trafiła w moje ręce najlepsza włoska semolina... #jakżyć?  Miałam swoje małe uciechy, takie jedzeniowe grzeszki, na które pozwalałam sobie od czasu do czasu. Odwiedzenie miejsca w Lozannnie gdzie można kupić najlepszy bezmięsny kebab w pszennej picie, bagietka na zakwasie wypełniona suszoną szynką i grubymi plastrami sera Gruyère czy wypad z Żabami na najlepsze burgery w mieście. Czuję się jak narkoman, który nagle musiał przejść na odwyk. Brakuje mi wyrabiania chlebowego ciasta, pękniętej skórki i kojącego zapachu unoszącego się po całym domu. Brakuje jak cholera! Ale jako osoba (w końcu) dorosła, rozumiem że zdrowie mam tylko jedno i nie mogę dłużej nadwyrężać jego cierpliwości, bo chociaż rozciąga się jak guma, w końcu pęknie. Na szczęście mieszkam w kraju, który ma wspaniale zaopatrzone sklepy ze zdrową żywnością, a te mają wydzielone sekcje dla produktów bez glutenu. Ilość i wybór mąk jest przeróżna, więc przygotowałam sobie oddzielną szafkę i porządnie się zaopatrzyłam w niezbędne do bycia na diecie składniki. Nigdy nie miałam w zwyczaju zajadania się śmieciowym jedzeniem, ale teraz jeszcze dokładniej czytam etykiety, bo gluten może być dosłownie wszędzie. Czekolada w proszku? Frytki z piekarnika? Sos sojowy? Proszę bardzo. Gluten do usług, wystarczy tylko po niego sięgnąć.  Nie muszę na szczęście jeść tego okropnego białego jak ściana chleba, który pamiętam z dzieciństwa i który pleśniał szybciej niż zdążył się rozmrozić. Mogę sobie go upiec sama. Muszę tylko znaleźć dobre proporcje odpowiednich mąk. Na razie żaden z wypieków nie spełnił moich wymagań jakości. Ale upiekłam sobie kruche ciasteczka. Wytrawne, idealne jako dopełnienie mojej sałatki którą codziennie jem w pracy. Da się? Da. Tylko trzeba trochę pokombinować.      KRUCHE WYTRAWNE CIASTECZKA BEZGLUTENOWE   100g mąki ryżowej 100g mąki kukurydzianej pół łyżeczki soli 100g zimnego masła (w kawałkach) 1 jajko (rozkłócone widelcem) 2 duże garście startego parmezanu 1 łyżeczka wędzonej ostrej papryki 1 białko (lekko ubite)W misce wymieszałam obie mąki. Dodałam kawałki masła i wcierałam je palcami w mąkę tak długo, aż powstały drobne okruchy. Dodałam sól oraz jajko i szybko, ale starannie wymieszałam. Zlepiłam ciasto rękami, chwilę je wyrobiłam, uformowałam w kulę, owinęłam folią spożywczą i włożyłam na chwilę do lodówki. Następnie ciasto cienko rozwałkowałam, powycinałam kółka które ułożyłam na blasze wyłożonej papierem do pieczenia, każde z nich posmarowałam białkiem, posypałam hojnie serem oraz wędzoną papryką. Ciasteczka piekłam w dobrze nagrzanym piekarniku (170stC) przez 10 minut. Ostudziłam i schowałam do szklanego słoika.   ------   Around the kitchen table | happiness is homemade. All rights reserved. Follow me on:      Autor: Around the kitchen table 