"Nie przeceniajmy rabarbaru!" Czas na kompot.         W książce kucharskiej sprzed 70-ciu lat, pozbawionej okładki i kilkunastu stron, Autor (nieznany) ostrzega, by rabarbaru nie przeceniać. Czytając dalej można się dowiedzieć, że rabarbar ma smak zbliżony do owoców i pod względem kulinarnym może je zastępować, ale owocom nie dorównuje oraz że rabarbar nie tylko więc sam jest prawie zupełnie bezużyteczny, ale ponadto jeszcze obniża wartość innych pokarmów, które równocześnie spożywamy. Prawdą jest że rabarbar zawiera kwas szczawiowy (to on nadaje mu charakterystyczny kwaśny posmak), który spożywany w zbyt dużych ilościach wypłukuje wapń. Prawdą jest również to, że w jedzeniu rabarbaru tak jak truskawek czy czereśni trzeba po prostu zachować umiar. Ja czekam na rabarbar z tęsknotą w oczach i sercu, bo nie ma dla mnie czerwca bez garnka pełnego kwaskowatego kompotu. W zasadzie proces przygotowania kompotu to zajęcie proste jak budowa cepa, ale nie każdy wie że aby kompot dał nam to co w owocach najlepsze, nie można ich długo gotować. Nie wiem skąd wziął się u mnie taki a nie inny proces warzenia kompotów, ale podświadomie nigdy nie dopuszczam do jego 'przegotowania'. Nie lubię kiedy jest mętny. Zdecydowanie wolę taki klarowny i przejrzysty.    Zajrzałam przed chwilą do książki Antoniny Piętkowej (wydanej w roku 1932) i okazało się, że wśród garści porad w temacie przygotowywania kompotów jest i taka dotycząca czasu gotowania owoców. Pani Antonina pisze więc (pisownia oryginalna):    1. Owoce powinny być zdrowe, dobrze oczyszczone, w kilku wodach umyte. Jagody opłókane i osączone na sicie.  2. Wody do kompotów ze świeżych owoców daje się mniej, niż do kompotów z owoców suszonych.  3.  Cukru używa się w kawałkach, liczy się na 1 kg. owocu 25 do 30 dkg. cukru, a na 1 kg. agrestu lub porzeczek 40 dkg. cukru. Miód jest lepszy i zdrowszy do słodzenia, niż cukier.  4. Gotować należy w naczyniu kamiennem i wkładać owoce (prócz gruszek) odrazu do gorącego lekkiego syropu.  5. Gotować trzeba uważnie, aby się owoc nie rozgotował. Gdy ma dosyć, wyjmować łyżką na talerz, a gdy się ochłodzi, dać na szkloaną kompotjerkę. Sok jeszcze chwilę pogotować, potem ostudzić i zimnym zalać kompot.  6. Aromatyczne jagody i owoce gotuje się bez żadnych dodatków, prócz cukru, zaś jabłka, gruszki i śliwki ze skórką cytrynową, lub pomarańczową, i z cynamonem w kawałku, który ze syropu po ugotowaniu należy wyjąć, gdyż potem owoc zczerniałby od niego.  Kompoty podaje się na szklanych kompotjerkach, z biszkoptami lub drobnemi ciasteczkami (...)   Okazuje się również, że to co my współcześnie nazywamy kompotami nie ma nic wspólnego z tym co kompotem (komputem) zwie się w każdej ze starych książek kucharskich. Otóż był to deser (a nie napój), który przyrządzano ze świeżych lub suszonych owoców (gotowanych w gęstym syropie) i który podawano w kompotjerkach (domyślam się że chodzi o salaterki). Ja jednak idę z duchem upływającego czasu i mój kompot to zdecydowanie napój. Niezbyt słodki, aromatyczny i intensywnie owocowy. Do rabarbaru dorzucam garść truskawek i świeży tymianek. W tym roku to dla mnie połączenie i d e a l n e !   KOMPOT Z RABARBARU I TRUSKAWEK   1kg łodyg rabarbaru (najlepiej wybrać te bordowe)      500g truskawek  2l wody 1 łyżeczka czarnego pieprzu w kulkach    garść świeżego tymianku do posłodzenia: cukier, ksylitol, fruktoza, miód, agawa, słodzik (co kto lubi) do podania (opcjonalnie, ale polecam): różowe wino, różowe Martini, Proseco    Łodygi rabarbaru dokładnie myję odcinam zdrewniałe końcówki i kroję na 2-3cm kawałki (rabarbaru nie obieram). Do dużego garnka wkładam pocięte łodygi rabarbaru, truskawki oraz tymianek i ziarenka pieprzu i zalewam je zimną wodą. Całość doprowadzam do wrzenia i gotuję na bardzo małej mocy palnika przez 10 minut. Garnek zestawiam z palnika, odstawiam do całkowitego ostygnięcia i wkładam do lodówki na całą noc, co pozwoli na uzyskanie przepięknego czerwonego koloru (dokładnie takiego jak na pierwszym zdjęciu). Na drugi dzień kompot odcedzam, słodzę i mocno schłodzony podaję z kostkami lodu. W wersji dla dorosłych mieszam go w proporcjach 1:1 z winem, Martini lub Proseco (zdjęcie poniżej). Palce lizać. Autor:   Around the kitchen table 