30 - 60 - 90 - 120 - 180 - 240          Zimno.  Zmarznięte stopy i ręce.  Mój ulubiony portal internetowy podaje, że w Polsce było wczoraj 32st! I nie wiem, czy Wam zazdrościć, czy cieszyć się, że tutaj się ochłodziło (co w moim przypadku skończyło się katarem i bólem gardła - jak zwykle)  Zaparzyłam sobie świeżo mieloną kawę i pomyślałam, że ten wpis zrobię dla Was. Nie będzie klopsików, nie będzie sosu pomidorowego - będą super łatwe i super szybkie lody. Bezjajeczne, (prawie) beztłuszczowe i bezproblemowe. Te lody zrobiłam w dniu, w którym do Londynu zawitały pierwsze upały. Oryginalny przepis zaleca użycie maszynki do lodów, której nie mam (została wyprzedzona przez obiektyw, tatuaż i ekspres do kawy), ale mogę Was zapewnić, że i bez niej smakują wyśmienicie. To moje pierwsze domowe lody i nie byłam pewna jak często powinnam je zmiksować zanim całkowicie zamarzną, więc opracowałam sobie swój system: 30 - 60 - 90 - 120 - 180 - 240, który się doskonale sprawdził. W lodach nie znalazłam ani jednego kryształku lodu i miały bardzo fajną konsystencję. Oczywiście  konsystencja takich lodów nigdy nie będzie taka sama jak konsystencja lodów przygotowanych w maszynce, ale wystarczy je przed podaniem przełożyć na 15-20 minut do lodówki i gotowe (rozmrożone lody nie nadają się do ponownego mrożenia!) I tu właśnie zrobiłam jeden maleńki błąd - zamroziłam lody w jednej formie i nie mogłam ich zostawić w lodówce, dlatego na zdjęciu nie widać całych gałek. Myślę, że następnym razem zamrożę lody w kilku porcjach w mniejszych pojemnikach. Gorąco Was namawiam, zwłaszcza że większość z nas ma swoją bazylię, więc koszt lodów nie będzie duży. Ser mascarpone można śmiało zastąpić innym kremowym serkiem. Jeśli ktoś bazylii nie lubi i/lub nie ma do niej dostępu, może użyć mięty albo dowolnych owoców. Jestem pewna, że na tej bazie wspaniałe w smaku byłyby lody kawowe czy czekoladowe.   Życzę Wam udanej niedzieli - ja odpoczywam od pracy, ludzi, telefonu komórkowego, komputera oraz od... kuchni. Człowiek musi czasem odpocząć od wszystkiego włącznie z pasją i samym sobą. Lody bazyliowe z trawą cytrynową Źródło: Delicious Magazine June 2010     2 duże pęczki świeżej bazylii (łącznie 50g)  250g drobnego cukru (oryginalnie 330g - można dać jeszcze mniej bo lody były za słodkie)  1duże źdźbło trawy cytrynowej (dodałam od siebie)  250g mascarpone  750g jogurtu naturalnego 0% tłuszczu 2 łyżeczki utartego korzenia imbiru (dodałam od siebie) Listki bazylii wraz z łodyżkami umieszczamy w blenderze. Dodajemy cukier i trawę cytrynową i miksujemy na proszek. Dodajemy jogurt, mascarpone i imbir i miksujemy na gładką masę. Masę przekładamy do maszynki do lodów lub, jeśli ktoś tak jak ja jej nie posiada, do podłużnej blaszki, przykrywamy folią i wkładamy do zamrażalnika.  Wyjmujemy i miksujemy masę mikserem na najwyższych obrotach po pierwszych 30 minutach potem po 60, 90, 120, 180 i 240.   Po tym czasie przykryte folią zostawiamy w zamrażalniku na noc.   Przed podaniem wyjmujemy z zamrażalnika i wkładamy do lodówki na 15-20 minut.  Smacznego!       Autor: Around the kitchen table 