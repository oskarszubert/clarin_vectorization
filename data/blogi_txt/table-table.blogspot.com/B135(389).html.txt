Staropolski piernik dojrzewający po tuningu. Jutro pieczemy blaty, za 3 dni przekładamy je masą i powidłami.       Przepis uzupełniłam o kolejne etapy. Jutro musimy upiec blaty, by zdążyły skruszeć do Świąt. Ciasto po wyjęciu z lodówki będzie twarde, dlatego dobrze jest dać mu trochę czasu by osiągnęło temperaturę pokojową. Przy wałkowaniu będzie się lekko lepić, więc nie bójcie się posypać blatu mąką. Po upieczeniu mąkę można usunąć za pomocą pędzelka. Dla mnie ważną czynnością jest dokładne podzielenia ciasta na trzy równe części. Ciasto rośnie podczas pieczenia, więc od Was zależy jak wysoki piernik chcecie mieć. Ten ze zdjęcia Renaty jak dla mnie jest idealny dlatego użyję takiej samej formy jak Ona. Blaty po upieczeniu dobrze obciążamy, wtedy warstwy będą równe. Czyli znowu dokładnie tak jak lubię. Przepis na masę orzechową zaczerpnęłam ze starej Kuchni Polskiej z 1952 roku. Niestety autora nie znam. Blaty będę piekła jutro, zdjęcie zrobię w sobotę i pokażę Wam jak mi się upiekły. Upieczone blaty lecą ze mną do Polski i na miejscu z Mamą i Karoliną zajmiemy się etapem III i IV. Wtedy zrobię zdjęcie gotowego piernika i pochwalę się nim na łamach bloga. No to co, pieczemy?  Po upieczeniu: piernik wcale nie urósł mi bardzo tak jak wyczytałam na innych blogach i jestem nieco rozczarowana. Chciałam mieć grubsze blaty. Myślę, że podzielę je na pół i złożę piernik z 6 części :) Winię za to ksylitol.  ---- Dzisiejszy dzień był wspaniały. Czekałam na niego cały tydzień, bo najlepiej odpoczywam i relaksuję się w kuchni. Lubię mieszać w swoich rondelkach, kolejny raz układać formy do pieczenia, segregować papierowe torby i przyprawy. Nie raz słyszałam, że 'powinnam wyjść do ludzi', ale po całym tygodniu pracy marzę by zostać w domu i nic nie musieć. Wkładam luźne dresy, ciepłe skarpety i chowam się tam gdzie mi najlepiej. Każdy z nas odpoczywa inaczej. Ja odpoczęłam piekąc chleb i ciasto oraz gotując dwie zupy na kolejne dni. A na sam koniec nastawiłam ciasto na staropolski piernik dojrzewający. To dla mnie znak, że święta są tuż za rogiem. Specjalnie przygotowałam świeżą porcję przyprawy korzennej, wyciągnęłam z czeluści szafki schowany na tą okazję miód spadziowy i kupione wczoraj niewoskowane owoce cytrusowe. Przygotowanie piernikowego ciasta to po prostu coś pięknego. Korzenny zapach, który unosi się podczas mielenia przypraw, orzeźwiający i lekko szczypiący w nos aromat skórki ocieranej z cytrusów, łagodny zapach podgrzanego masła i lekko karmelowy zapach wrzącego miodu i cukru. Wszystko zamknięte w jednym korzennym cieście, cieście które kilkutygodniowego potrzebuje spokoju i odpoczynku w chłodnym miejscu.   Wiem, że znowu zrobiłam po swojemu ale czegoś mi w tradycyjnym przepisie brakowało. Jeśli boicie się mi zaufać, to po przepis klasyczny zajrzyjcie na blog Renatki, a jeśli tak jak ja lubicie szukać ideału to przepis poniżej poleca się Państwa uwadze. Dziś etap I, a kolejny już za kilka tygodni.   Pysznego poniedziałku! STAROPOLSKI PIERNIK DOJRZEWAJĄCY   |na podstawie przepisu z książki "W staropolskiej kuchni i przy polskim stole" autorstwa Marii Lemnis i Henryka Vitry|   Etap I - Przygotowujemy ciasto (12 listopad, najpóźniej 10 grudzień)   500g prawdziwego, ciemnego miodu  1 szklanka ksylitolu (lub 1,5 szklanki cukru kryształu)  250g najlepszego masła  700g mąki pszennej typ 550 300g mąki żytniej typ 2000  4 jajka z wolnego wybiegu  3 płaskie łyżeczki sody oczyszczonej  2/3 szklanki zimnego mleka  1/2 łyżeczki soli  100g przyprawy korzennej (bez mąki i kakao) 3 łyżeczki startego korzenia imbiru   2 łyżki posiekanej skórki pomarańczowej smażonej w cukrze  1 łyzka posiekanej skórki cytrynowej smażonej w cukrze  skórka otarta z 1 dużej cytryny skórka otarta z 1 dużej pomarańczy   Miód, cukier i masło wkładamy do dużego garnka i podgrzewamy delikatnie prawie do wrzenia. Dodajemy imbir, skórki smażone w cukrze oraz skórki otarte ze świeżych owoców, zdejmujemy garnek z ognia i studzimy. Masa powinna być letnia, ale nie zimna ponieważ będzie kłopotliwa przy dodawaniu kolejnych składników. Sodę rozpuszczamy w zimnym mleku. Do ostudzonej masy dodajemy stopniowo mąkę, całe jajka, rozpuszczoną w mleku sodę, sól oraz przyprawę korzenną. Ciasto wyrabiamy dokładnie za pomocą miksera z mocnym silnikiem lub po prostu ręką. Ciasto na tym etapie będzie rzadkie i lekko klejące, ale w miarę plastyczna. Wyrobione ciasto przekładamy do kamionkowego lub emaliowanego garnka (bez odprysków), przykrywamy lnianą ściereczką i przenosimy w chłodne miejsce (piwnica, spiżarnia, lodówka), aby dojrzało. W trakcie leżakowania ciasto zgęstnieje do takiej konsystencji, że będzie można je rozwałkować, lekko podsypując mąką.   Etap II - Pieczemy piernikowe blaty  (19 grudnia) Tego dnia pieczemy nasz piernik. Przygotuj formę o wymiarach 30cm x 25cm, a jej dno wyłóż papierem do pieczenia. Piekarnik nagrzej do 160C (tryb pieczenia góra/dół). Ciasto podziel na 3 równe części, najlepiej ważąc je na kuchennej wadze. Jedną część ciasta uformuj w prostokąt, rozwałkuj na wymiar dna foremki, wyrównaj boki i piecz przez przez 20 minut. Pod koniec pieczenia wbij w ciasto drewniany patyczek - jeśli będzie suchy pierwszy blat jest gotowy. Jeśli patyczek będzie oblepiony ciastem dopiecz je jeszcze przez kolejnych kilka minut. W ten sam sposób upiecz pozostałe blaty. Ostudź je, ułóż jeden na drugim (pozostawiając na spodzie każdego papier do pieczenia), zawiń szczelnie w folię aluminiową, połóż na wierzchu deską do chleba, a na desce ułóż kilka ciężkich książek. Tak opatulone blaty zostaw na 3 dni.   Etap III - Przekładamy nasz piernik masą i powidłami  (22 grudnia)   Masa orzechowa   250g orzechów (włoskich, migdałów, laskowych)  100g cukru pudru  125ml słodkiej śmietanki lub 2 białka  ziarenka wyskrobane z jednej laski wanilii  mały kieliszek rumu   dodatkowo słoik powideł śliwkowych lub dżemu z mirabelek  Orzechy prażymy w piekarniku, zawijamy w ściereczkę i 'poocieramy' o siebie, by pozbyć się skórek. Ostudzone mielimy w maszynce lub rozdrabniamy w blenderze. Dodajemy do nich cukier, śmietankę, wanilię i rum i dokładnie ucieramy. Zamiast śmietanki można dać białka - masa będzie trwalsza.   Blaty piernikowe rozpakowujemy i usuwamy papier. Kładziemy równo jeden na drugim. Bardzo ostrym i dużym nożem wyrównujemy wszystkie boki. Dolny blat smarujemy powidłami śliwkowymi, przykrywamy drugim blatem, a ten smarujemy masą orzechową (można zrobić na odwrót). Przykrywamy trzecim blatem, lekko dociskamy i zawijamy szczelnie w folię.    Etap IV - Oblewamy piernik polewą czekoladową  (23 grudnia)   300g dobrej, gorzkiej (lub deserowej) czekolady  60g miękkiego masła opcjonalnie posiekane orzechy do posypania piernika     Piernik rozpakowujemy i ostrym nożem przekrajamy wzdłuż na dwa podłużne ciasta.Czekoladę siekamy. Na palniku stawiamy rondel wypełniony wodą (około 1/3), na nim ustawiamy mniejszy rondelek lub porcelanową miskę (nie powinna ona dotykać wody). Palnik włączamy i czekamy, aż woda się zagotuje. Wtedy zestawiamy rondel z palnika, dodajemy czekoladę i  rozpuszczamy ją, cały czas mieszając. Gotową masę odstawiamy na chwilę, aby nieco zgęstniała i następnie za pomocą szerokiego noża smarujemy nią wierzch i boki piernika. Dodatkowo możemy posypać wierzch piernika siekanymi orzechami. Pierniki odstawiamy do momentu, aż polewa zastygnie. Pamiętajmy by piernik szczelnie zwijać w folię aluminiową.    ------   Around the kitchen table | happiness is homemade. All rights reserved. Follow me on:      Autor: Around the kitchen table 