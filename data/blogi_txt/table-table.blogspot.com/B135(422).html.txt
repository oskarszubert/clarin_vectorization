WAFLE za jeden uśmiech          Każda podróż do domu, to dla mnie podróż sentymentalna. Spacer po ulubionych ścieżkach, zajrzenie do wszystkich dziecięcych 'skryjówek'...  Zamość zmienia się z prędkością światła. Pewnie na dobre, chociaż zaczyna być zupełnie innym miastem.  Deszczowy, wilgotny i pochmurny. Jednak wciąż 'mój'.   Lola oswoiła nowe kąty z prędkością światła i dzielnie zniosła podróż. Ja przez cztery dni nie mogłam nacieszyć się przebywaniem z bliskimi i ciągle mi mało. Jadłam pyszną botwinkę, zupę z sałaty i bigos z młodej kapusty. Opychałam się dobrym zamojskim chlebem na zakwasie i najlepszymi na świecie cebularzami.    Mamuś, mamy coś słodkiego?  Nie mamy. A co byś chciała?  Wafle. Wiesz, te Twoje przekładane ciemna masą.   Mamy znają sposoby, by na naszej buzi wywołać uśmiech. Na drugi dzień wafle czekały na mnie w kuchni. Zjadłam pięć duzych kawałków w przeciągu minuty.  I wciąż było mi mało.    WAFLE PRZEKŁADANE MASĄ KAKAOWĄ   |przepis mojej mamy|    1 kostka dobrego masła (250g)  0.5 - 1 szklanka cukru minus 2 łyżki (przy pełnej szklance wafle są dość słodkie)  2 łyżki cukru waniliowego  2 łyżki dobrego, ciemnego kakao  2 żółtka  1 łyżka kwaśnej śmietany  sok z połowy cytryny  pół słoika kwaśnego dżemu (najlepszy jest z mirabelek)  W rondelku na małym ogniu podgrzewamy masło i oba cukry, aż wszystko się połączy. Dodajemy kakao i dokładnie mieszamy. Studzimy. Żółtka krótko ubijamy ze śmietaną i łączymy z ostudzoną masą maślaną oraz z sokiem z cytryny. Rondel ustawiamy ma większym rondlu wypełnionym wodą i ubijamy masę na parze, aż zgęstnieje.  UWAGA nie doprowadzamy masy do wrzenia, bo się zwarzy. Gęstą masę studzimy i przekładamy nią wafle.  Dżem rozsmarowujemy na środkowym czystym waflu i łączymy go z waflem od strony masy (ja połączyłam z suchym waflem i wszystko się dobrze zlączyło). Gotowe wafle zawijamy w folię aluminiową i obciążamy od góry (np. ciężkimi książkami). Zostawiamy na minimum 12h i kroimy w dowolne kształty.  Smacznego!        Autor:   Around the kitchen table 