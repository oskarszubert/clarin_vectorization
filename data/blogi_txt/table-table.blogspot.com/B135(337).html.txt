Pol(sk)i chłodnik i list do A.           Droga A.,  Są takie książki kucharskie, które czytam z zapartym tchem i od których nie potrafię oderwać wzroku. Każde słowo, każde zdanie, każdy akapit, każdy rozdział wciąga mnie w swój rytm, a w głowie kłębią się setki myśli, przepisów, smaków i aromatów. Nim się obejrzę, minie całe popołudnie, przegapię przystanek, na którym miałam wysiąść, a wypieki na policzkach pojawią się nie wiadomo skąd. I wcale nie musi być to książka napisana przez eteryczną blondynkę, egzotyczną brunetkę czy rozczochranego młodego mężczyznę z akcentem prosto z Essex. Nie mam setek książek kucharskich w domu. Nie odczuwam potrzeby otaczania się dużą ilością nieprzydatnych rzeczy, po które sięgnę raz, może dwa. Im mniej ich posiadam, tym silniejsza więź między nami. To trochę jak z przyjaźnią. Im więcej przyjaciół mamy, tym mniej o nich wiemy. Znasz może książkę 'Dialogi języka z podniebieniem'? To książka z tych co poprawiają humor. Jest z D od dawna, ja po raz pierwszy wzięłam ją do ręki 7 lat temu i do dziś cały czas do niej powracam. Uwielbiam ją za prostotę, bliskie memu sercu przepisy i dużą szczyptę dystansu do świata. Jak chcesz, to ci ją pożyczę.   To właśnie w niej Robert Makłowicz zacytował przepis na chłodnik prosto z książki Lithuanian Traditional Foods z litewskimi przepisami napisanej przez Panią Birutę Imbrasiene i wydanej w Wilnie w roku 1998, który brzmi: 2 ugotowane, obrane i starte buraki, 2 drobno pokrojone ogórki, 2 jajka ugotowane na twardo, 100g kwaśnej śmietany, 1l kwaśnego mleka lub maślanki, 1 szklanka przegotowanej wody, posiekany pęczek koperku, posiekany pęczek szczypiorku, sól. Do podania - ugotowane ziemniaki podane w osobnym naczyniu. Mój chłodnik jest trochę inny. Ma więcej składników i bazę, którą przygotowuję dzień wcześniej. Dzięki temu całość jest niezwykle aromatyczna. Wpadnij do mnie. Zjemy razem i poplotkujemy, może ulepimy pierogi z truskawkami?     CHŁODNIK Z BOTWINKI   Baza  2 duże pęczki botwinki  3 duże ząbki czosnku  2 łyżki masła  1 łyżka oliwy z oliwek  około 0.5 szklanki wody  pieprz czarny (do smaku)  sól wędzona lub zwykła (do smaku)   Dodatkowo  1 pęczek rzodkiewki  4 ogórki ogrodowe  pęczek cienkiego szczypiorku pęczek koperku  900 ml kefiru lub zsiadłego mleka  sok z połowy dużej cytryny  1 ząbek czosnku  odrobina octu balsamicznego lub szczypta cukru  jajka ugotowane na twardo (po jednym na osobę) Dzień wcześniej przygotowuję bazę na chłodnik: botwinkę dokładnie myję, liście kroję w paski, a łodygi w małe kawałki. W rondlu roztapiam masło, dodaje oliwę, posiekane ząbki czosnku oraz botwinkę.Duszę całość na bardzo malej mocy palnika, aż botwinka zmięknie, a czosnek uwolni cały swój aromat. Na końcu dodaję wodę, pieprz i sól oraz połowę soku z cytryny.Całość mieszam, studzę i chowam na całą noc do lodówki.    Na drugi dzień do bazy dodaję starte na tarce o grubych oczkach rzodkiewki, obrane ogórki, dodaję posiekany koperek oraz szczypiorek. Kefir (lub zsiadłe mleko) ubijam trzepaczką balonową, aż pokażą się na nim pęcherzyki powietrza. Wtedy dolewam go do reszty składników. Całość mieszam i doprawiam do smaku sokiem cytryny, czosnkiem przeciśniętym przez praskę oraz octem balsamicznym (lub cukrem).  Podaję z jajkiem ugotowanym na twardo lub czosnkowymi grzankami.        Autor:   Around the kitchen table 