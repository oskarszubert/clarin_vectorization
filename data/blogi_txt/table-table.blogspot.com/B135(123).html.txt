Cukinia do kwadratu.          Spojrzałam w lustro - blada twarz i wory pod oczami. Dotknęłam ciepłego czoła i wślizgnęłam się pod kołdrę. Leżę, przysypiam i jest mi dobrze. Doczytuję drugą połowę kryminału Jo Nesbo |The Snowman|, piję hektolitry rosołu i herbaty owocowej. I rozmyślam. Próbuję policzyć, ile razy szłam do pracy z gorączką ledwie powłócząc nogami, bo nie wypada być na zwolnieniu. Ile przeciwbólowych prochów łykałam, kiedy przez migrenę robiło mi się zielono przed oczami, bo nie wypada wyjść wcześniej z pracy. Ile razy ignorowałam swój organizm, który uparcie próbował mi powiedzieć że coś w nim nie styka. Z iloma osobami nie wypiłam kawy? Z iloma nie poszłam na spacer? Ile razy nie odwiedziłam Rodziny, bo praca, praca, praca?! Mam nadzieję, że jesteście mądrzejsi niż ja.  Bo czytam sobie ponownie słowa Joanny, która napisała:  '[...] od czasu urlopu wychowawczego nie prowadziłam takiego życia. ostatnie kilka lat biegłam dokądś na niebotycznych szpilkach w wąskiej spódniczce i jedwabnej bluzeczce, z laptopem pod pachą. nie pamiętam tylko dokąd. ani po co.'  Ja nie pamiętam dokąd biegłam przez ostatnie półtora roku. I po co. W końcu trzeba powiedzieć sobie: stop. Trzeba zwolnić, żeby móc poczuć i dotknąć każdą chwilę. Być jej świadomym. Bo chwile uciekają i marne mamy szanse żeby znaleźć drugą taką samą.  Nie oznacza to, że do końca życia będę leżeć jak foka z laptopem na brzuchu. Tak się u mnie nie da. Ale NIC kosztem siebie i swojego zdrowia.   I postaram się tego trzymać. A jutro będę już daleko od Bazylei. Nie będzie już świergoczących po szwajcarsko niemiecku Szwajcarów, nie będzie Schale.  Będę przyzwyczajać uszy do szwajcarsko francuskiego, będę chodzić na spacery nad krańce jeziora Neuchâtel i wpadać na kawę do Żaby i Ptit Suisse'a. I nie będzie mnie tutaj przez jakiś czas, bo będę powoli rozpakowywać nasze graty. I na internet będę czekać.  I będę się rozpieszczać. I w środku nocy zjem kawałek ciasta z cukinią lub na późny podwieczorek usmażę sobie tuńczykowe placuszki. Bo lubię.      CIASTO CZEKOLADOWE Z CUKINIĄ II  |na okrągłą formę o średnicy 23cm lub kwadratową formę o średnicy 22cm, prawie takie jak tutaj|    300g mąki pszennej (przesianej)  60g kakao (przesianego)  0.5 łyżeczki sody oczyszczonej  1 łyżeczka proszku do pieczenia  1 łyżeczka różowego pieprzu (utartego w moździerzu)  ziarenka wyłuskane z 2 świeżych lasek wanilii  4 bardzo duże (lub 5 mniejszych) jajka 100g cukru  50g syropu z agawy lub miodu  2 łyżki mocnego espresso  175ml oleju z pestek winogron (lub innego delikatnego) 350g cukinii (waga po starciu na tarce do jarzyn, duże oczka - patrz uwaga poniżej)  200g gorzkiej czekolady (posiekanej)  150g uprażonych migdałów (posiekanych)    Nieobraną, ale dokładnie umytą cukinię ścieramy na tarce do jarzyn. UWAGA cukinia starta na dużych oczkach nie wymaga odciskania.  Mieszamy razem mąkę, kakao, sodę, proszek, pieprz i ziarna wanilii.  W misce ubijamy cukier z całymi jajkami (nie tak długo jak na biszkopt, masa ma lekko zbieleć), dodajemy syrop z agawy lub miód, espresso, olej i dokładnie mieszamy.  Do ubitej masy dodajemy wymieszane razem składniki suche i mieszamy.  Dodajemy cukinię, czekoladę i migdały i jeszcze raz dokładnie całość mieszamy.   Masę (która będzie gęsta - taka powinna być) przekładamy do okrągłej lub kwadratowej tortownicy, której spód wykładamy papierem do pieczenia, a boki smarujemy masłem lub olejem.   Wstawiamy do nagrzanego piekarnika (170C) i pieczemy przez minimum 40min, aż do suchego drewnianego patyczka.   Po upieczeniu ciasto zostawiamy na chwilę w piekarniku, później kładziemy na blacie na kratce do studzenia pieczywa, a po ostygnięciu (gdy możemy już formę dotknąć dłońmi) wyciągamy je z formy i całkowicie studzimy.      JOGURTOWE PLACUSZKI Z TUŃCZYKIEM I CUKINIĄ    1 mała cukinia (starta na tarce do jarzyn - patrz uwaga poniżej) 1 puszka tuńczyka w oleju (rozdrobnionego widelcem)  1 mały gęsty jogurt (użyłam owczego z miodem)  2 duże ząbki czosnku (obrany i przeciśnięty przez praskę lub drobno pokrojony)  1 duże (lub 2 małe) jajka (lekko rozkłócone widelcem)  2-4 łyżki mąki pszennej pełnoziarnistej  1 łyżka soku z cytryny  kawałek korzenia imbiru (obrany i starty na tarce od jarzyn, małe oczka) sól, pieprz, szczypta ostrego curry    Nieobraną, ale dokładnie umytą cukinię ścieramy na tarce do jarzyn. UWAGA cukinia starta na dużych oczkach nie wymaga odciskania, ale gdy użyjemy do jej starcia małych oczek musi być dobrze odciśnięta przed dodaniem pozostałych składników.  Tuńczyka rozdrabniamy widelcem i dodajemy do startej cukinii.  Dodajemy jogurt, czosnek, sok z cytryny, imbir, przyprawy i jajka. Mieszamy.  Dodajemy tyle mąki by masa miała konsystencję gęstej śmietany (jak na placki ziemniaczane).  I tak jak placki ziemniaczane smażymy placuszki tuńczykowe na rozgrzanym oleju, aż będą rumiane i chrupiące. Można je podać z jogurtem, kwaśną śmietaną lub sosem pomidorowym.   Bon Appétit!    Autor:   Around the kitchen table 