Apfelschmarren. JABŁKOWY omlet.            Nie mogłam przegapić Dnia Jabłka,chociaż wywołuje on u mnie lawinę myśli i wspomnień. A zaraz za nią potok słów, które cisną się na usta.  Chciałabym, żeby było tak jak dawniej.Chciałabym (jak kiedyś) mieć więcej motywacji i zapału.  Chciałabym nie tęsknić za rozmowami wieczorową porą, bo chciałabym, żeby nadal trwały!  Dużo się zmieniło, rozjechało w różne strony.   Olga nie prowadzi już swoich kulinarnych zabaw, do których przyłączały się setki osób, a Weekendowa Piekarnia już dawno zamknięta na cztery spusty. I jeśli mam na forum odpowiedzieć na pytanie, w którą stronę zmierza blogosfera to szczerze odpowiem nie mam pojęcia. W przeciągu 3 lat zmieniło się tak wiele! Czasem mam wrażenie, że nie potrzebujemy żadnych autorytetów, bo tak bardzo wierzymy w swoje umiejętności. A może po prostu ja jestem jakaś dziwna? Nie potrafię odciąć się od przeszłości i zrozumieć, że może właśnie na tym polega rozwój. Że tak wygląda zmiana na lepsze?  Trochę mi szkoda. I pewnie dużo w tym mojej winy. Z łezką w oku wspominam, że dzięki Dniu Jabłka poznałam wiele wspaniałych osób. I nie chcę zaprzepaścić tych znajomości, bo jedną straciłam pewnie na zawsze. Ale niech tak będzie. Przyjmuję rzeczywistość taką, jaka jest.  Tatter dziękuję :*    Wiem, że już późno, ale zapraszam Was na pysznie puszysty omlet jabłkowy prosto z Południowego Tyrolu. Częstujcie się do woli, a ja przeniosę się myślami do tej pięknej krainy, którą miałam okazję odwiedzić zaledwie miesiąc temu...    JABŁKOWY OMLET (APFELSCHMARREN)  |składniki na 3 porcje|    40g drobnego cukru 1 czubata łyżka cukru z prawdziwą wanilią  6 żółtek  100ml mleka 100ml śmietanki 12%  1 łyżeczka rumu  150g pszennej mąki  6 białek  1 bardzo dużo jabłko obrane i starte na tarce do jarzyn (grube oczka)  cukier trzcinowy do posypania omletu  szczypta soli  olej i kawałek masła do smażenia    Żółtka ubić z cukrem i cukrem waniliowym na puszystą masę.  Dodać mleko, śmietankę, rum i mąkę i dokładnie wszystko wymieszać.  Białka ubić na sztywno ze szczyptą soli i delikatnie wmieszać w masę jajeczną.  1/3 porcji ciasta wlać na patelnię i smażyć, aż spód omletu zetnie się i zrumieni.  Wtedy rozłożyć rownomiernie na wierzchu omletu 1/3 porcji startego jabłka, posypać całość cukrem i wstawić do rozgrzanego piekarnika (200C) pod górną grzałkę.  Piec od 3 do 5 minut, aż góra omletu się zetnie (cukier ładnie się skarmelizuje i wierzch omletu będzie chrupiący).  Na koniec rozszarpać omlet na małe kawałki przy pomocy dwóch widelców lub palców. Smacznego!       Autor:   Around the kitchen table 