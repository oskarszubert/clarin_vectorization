Czas na piknik. Karmelizowane młode marchewki.       'Sztukę kulinarną  należy zatem określić jako umiejętność  przyrządzania potraw zdrowych,  smacznych i estetycznie na stół podanych,  a to wszystko w równej  mierze, bez przesady w jednym, czy drugim, czy  trzecim kierunku.'  Antonina Piętkowa 'Nowoczesna Kuchnia Domowa' 1932r.      Powyższy cytat pochodzi z mojej ulubionej książki, którą dostałam na  urodziny od kochanej Marii. Zawiera on w sobie dokładnie wszystko, co na temat  swojego gotowania chciałabym powiedzieć. Od kilku lat  większa część mojego  życia kręci się wokół stołu. Kuchennego stołu.  Lubię tam przebywać. Marzy mi się blat ze starych, dębowych desek. Surowy, nielakierowany, ciężki i solidny. Zagniatałabym na nim chleb, drożdżowe ciasto i lepiła pierogi.    Mam   proste marzenia. Nie marzyłam nigdy o wielkiej willi, luksusowych   ciuchach czy samochodach. Marzę o rzeczach małych, bo czy mały domek pod lasem z dala od sąsiadów i ruchliwej drogi to dużo? Domek z piecem   chlebowym opalanym drewnem, może kilka kur i jeden kogut, ze dwie kozy, z   maleńkim ogrodem i sadem... Po domu przechadza się duży pies oraz kilka kotów.   I   marzę sobie codziennie jednocześnie doceniając to, co mam. Bo mam   sporo, więc cierpliwie i powoli idę do przodu. Stawiam małe kroczki, świadomie i rozważnie, bo wiem że życie  uczy nas wielu rzeczy. Szczególnie wtedy, gdy stawia nas w trudnych sytuacjach,  bo to właśnie one wzmacniają nas i sprawiają, że nasza skóra twardnieje.  Chwile, kiedy nie mogłam włożyć do garnka tego na co  akurat miałam  ochotę szybko uświadomiły mi, że jedzenia nie wolno  marnować. Nauczyły  mnie również jeszcze jednej rzeczy - człowiek bardzo  szybko z  niewielkiej ilości dostępnych składników potrafi zrobić coś  pysznego. Więc zgodnie z duchem myśli przewodniej mojego bloga zapraszam Was na karmelizowane młode marchewki. Smakują świetnie i na ciepło i na zimno, więc śmiało można dorzucić je do piknikowego menu. KARMELIZOWANE MŁODE MARCHEWKI   pęczek młodych marchewek szczypta soli  szczypta czarnego pieprzu  szczypta sumaku (curry lub słodkiej papryki)  2 łyżeczki syropu z agawy (lub miodu) 2 łyżeczki oliwy z oliwek   ćwiartka cytryny   Marchewki umyłam (nać odcięłam) i osuszyłam. Ułożyłam je na papierze do pieczenia i przełożyłam na blachę. Odrobinę je posoliłam, dodałam szczyptę świeżo mielonego czarnego pieprzu oraz sumak (ten można zastąpić przyprawą curry, słodką papryką lub swoją ulubioną przyprawą). Skropiłam je oliwą z oliwek oraz syropem z agawy. Wstawiłam do piekarnika nagrzanego do 200C i piekłam przez około 10 minut. Przed podaniem skropiłam sokiem z cytryny. Marchewki można jeść ciepłe lub zimne.               Autor:   Around the kitchen table 