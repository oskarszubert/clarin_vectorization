Bułeczki Chelsea (Chelsea Buns) i Pan de Hojaldre - Pane sfogliato         Niestety przyszła. Prawie niezauważalnie, bo w Manchester pogoda jest przez cały rok prawie identyczna.  A jednak.  Jest coraz chłodniej, coraz bardziej szaro i deszczowo. Wieczory przechodzone w długich spodniach, bluzie z rękawami,wełnianych skarpetach na stopach i z kubkiem gorącej herbaty w dłoniach...  Słońce nie pokazuje się nawet na minutę. Pewnie mu się nie chce, ale z drugiej strony nie było go prawie przez całe lato, więc nie miało się czym zmęczyć.  Coraz krótsze dni, coraz mniej światła. Coraz bardziej szare zdjęcia. Przeszło mi przez myśl zawieszenie bloga na czas jesienno- zimowy, ale za bardzo bym za Wami i blogowaniem tęskniła. Pewnie ograniczę się do jednego wspiu w tygodniu, bo nie powtórzę błędu z zeszłego roku i nie będę używać sztucznego światła. Nawet jeśli będę bardzo zdesperowana :) Nie i już!  W dodatku wraz z jesiennym smutkiem przyszło przeziębienie. Wczorajszy dzień praktycznie przespałam. Z wielką butelką wody przy łóżku próbowałam się leczyć różnymi specyfikami. Udało się. Dziś wstałam i pełna zapału (mniej energii) zaczęłam nadrabiać blogowe zaległości.  Porobiłam zdjęcia, popracowałam nad nowym logo, ugotowałam sobie lekki obiad (siłownia z  powodu choroby poszła w odtawkę, więc na szaleństwa jedzeniowe nie ma miejsca) i w końcu zadowolona usiadłam i zaczełam pisać ten post.  Wraz z pierwszym dniem września ruszyła na nowo  Weekendowa Piekarnia Ali. Bardzo mi ich obu brakowało. Na szczęście już są. Obie! Naszą gospodynią po tak długiej przerwie była Ania i Jej blog Moja mała kuchnia. Ania wybrała dla nas dwa przepisy:  Bułeczki Chelsea z książki 'The handmade loaf' Dana Leparda   Chleb z oliwkami na zakwasie z książki 'Bread' Jeffreya Hamelmana.  Jak dla mnie obie propozycje bomba! Bułeczki upiekłam na dzisiaj, chleb rośnie sobie i niedługo powędruje do lodówki odpoczywać, zanim ostatecznie się z nim rozprawię ;)  Mam nadzieję że obie Panie mi wybaczą, ale w przepisie na bułeczki poczyniłam pewne zmiany. Zamarzyło mi się maślane ciasto drożdżowe i sobie takie zrobiłam. Zwiększyłam ilość masła w nadzieniu i zmniejszyłam ilość syropu o ¾. Ależ to dobre wyszło!  A żeby nie było mi za nudno w weekend, to dałam się namówić Ali na wspólne pieczenie po godzinach. Wyszła taka niby bagietka, mięciutka i pięknie pachnąca cytrynową oliwą z oliwek, bo takiej użyłam. Zamieniłam mąkę pszenną na mąkę chlebową oraz użyłam suszonych drożdży. Reszta jak w przepisie.  A oto co mi wyszło ;)      Bułeczki Chelsea (Chelsea Buns)  |źródło: Dan Lepard ‘The handmade loaf’| Nadzienie    50g miękkiego brązowego cukru  50g cukru Demerara 100g miękkiego masła  skórka otarta z połowy cytryny  ½ łyżeczki świeżo utartej gałki muszkatołowej  ½ łyżeczki korzennej mieszanki przypraw bez mąki (cynamon, gałka muszkatołowa, ziarna kolendry, goździki, kminek, imbir)  100g rodzynek sułtanek Ciasto    150g mąki pszennej zwykłej  300g mąki pszennej chlebowej (Super Strong Bread Flour)  1 łyżeczka drobnej soli morskiej  75g ciepłego mleka  75g ciepłej wody  2 średnie jajka 60g masła, rozpuszczonego  25g płynnego, jasnego miodu  1 łyżeczka suszonych drożdży  skórka otarta z jednej dużej pomarańczy  drobny cukier do posypania   Syrop    40g cukru  25g wody (w tym dwie łyżki wody różanej)   Syrop zagotować, gotować 2 minuty i odstawić do ostygnięcia.    Składniki nadzienia (prócz rodzynek) mieszamy, aż do uzyskania miękkiej masy. Zostawiamy je w temperaturze pokojowej na czas wyrabiania ciasta.    W dużej misce mieszamy mąki i sól.  W drugim naczyniu mieszamy mleko, wodę i drożdze. Zostawiamy na 10 minut, aż drożdże zaczną pracować.  W osobnym naczyniu mieszamy stopione i ostudzone masło, jajka i miód.  Do naczynia z mąką wlewamy wodę z mlekiem i drożdzami oraz resztę płynnych składników. Całość wyrabiamy do uzyskania miękkiego, gladkiego ciasta (ok. 10 minut). Wkładamy do naoliwionej miski, przykrywamy folią i odstawiamy w ciepłe miejsce na godzinę lub do podwojenia objętości.    Na lekko naoliwiony blat wykładamy wyrośnięte ciasto, lekko odgazowujemy i rozwałkowujemy je by uzyskać kwadrat o boku około 35 cm.  Masę na nadzienie rozsmarowujemy na całej powierzchni ciasta i posypujemy rodzynkami.  Następnie zwijamy ciasno od jednego końca jak roladę i kroimy ją na 12 równych części, które układamy obok siebie na blasze. Przykrywamy je folią i zostawiamy do wyrośnięcia na 1 godzinę. Nagrzewamy piekarnik do 180 st.C.  Bułki posypujemy po wierzchu drobnym cukrem, wkładamy do piekarnika i pieczemy na środkowej półce 25 minut, po czym zmniejszamy temperaturę do 170 st.C i pieczemy dalsze 15-20 minut, aż do zrumienienia bułek    Bułki po wyjęciu z piekarnika zostawiamy na kratce na 10 minut i smarujemy je syropem.      Pan de Hojaldre - Pane sfogliato |źródło: Chili und ciabatta|   Zaczyn    50g mąki pszennej chlebowej  30g ciepłej wody  ¼ łyżeczki suszonych drożdży Ciasto właściwe    250g mąki pszennej chlebowej  125g wody  ½ łyżeczki suszonych drożdży  ½ łyżki dobrej oliwy z oliwek (extra virgin)  5g soli  30g dobrej oliwy z oliwek (extra virgin) Składniki zaczynu mieszamy, formujemy kulę, wkładamy do miski, przykrywamy szczelnie folią i zostawiamy do wyrośnięcia na 1 - 1.5 goodziny.  Drożdże rozpuszczamy w ciepłej wodzie i odstawiamy na 10 minut, aż zaczną pracować.  W osobnej misce mieszamy mąke, wodę z drożdżami i zaczyn. Dodajemy oliwę z oliwek (poł łyżki) i sól. Wyrabiamy miękkie i gładkie ciasto. Formujemy podłużny wałek o długości około 20 cm, przykrwamy folią i zostawiamy na 15-20 minut, aby ciasto odpoczęło. Ciasto przekładamy na lekko naoliwiony blat i rozwałkowujemy na prostokąt (20x50cm).  Rozwałkowane ciasto smarujemy pierwszą porcją oliwy z oliwek (15 ml) i składamy dwa jego krótsze końce do środka, a później całość jeszcze raz na pół.  Ponownie rozwałkowujemy na prostokąt (40x60cm) i smarujemy drugą porcją oliwy (15 ml), zostawiając suche brzegi.  Ciasto zwijamy jak roladę wzdłuż dłuższego boku (nie dociskamy), układamy na blasze wyłożonej papierem do pieczenia złączeniem do dołu (ja użyłam formy do pieczenia bagietek) i za pomocą ostrego noża lub żyletki nacinamy roladę równolegle w dwóch miejscach (zostawiając nienacięty środek).  Ciasto smarujemy z wierzhcu odrobiną oliwy, przykrywamy folią i zostawiamy na 45-90 minut (ma podwoić objętość).    Piekarnik nagrzewamy do 200 st.C i pieczemy ‘chleb’ przez 30-35 minut.  Studzimy na kratce. Smacznego!        Autor:   Around the kitchen table 