Ooo ooo! Owsianka!          Od kilu lat mam w głowie taki oto obrazek.  Jest sobotni, mroźny poranek.   Szyby są pokryte przeróżnymi, mroźnymi szlakami.   Otwieram białe, drewniane okiennice i wpuszczam do sypialni pierwsze promyki słońca. Rześkie powietrze wypełnia moje płuca.   Budzę Kota, który zaczyna kręcić wokół moich nóg ósemki, mrucząc i domagając się jedzenia.   Wsuwam swoje ciało w ciepły szlafrok, stopy w miękkie bambosze i schodzę po schodach do kuchnio-jadalni. Karmię Kota, zaparzam kawę i czytam poranną gazetę.   Za chwilę przygotuję pyszną owsiankę, a jej aromat wypełni cały dom. Będzie to owsianka prosta i niespieszna. Chrupiąca i niezbyt słodka.  Śniadanie zjemy razem, wypijemy: kolejną kawę (ja) i herbatę (On).    I chociaż okiennice mam metalowe (ale wciąż białe), Lola budzi mnie, zanim zdążę pomyśleć że już się wyspałam, a do kuchnio-jadalni mam pod górkę, bo znajduje się nad sypialnią to jest mi dobrze.    Cudownie jest być szczęśliwym człowiekiem.    OWSIANKA II  | 3 porcje |    1 kawałeczek masła  1 łyżeczka ksylitolu lub cukru  1 banan (pokrojony w plasterki)  2 garście migdałów ze skórką  skórka zdjęta zesterem lub otarta z 1 limonki lub cytryny  Na patelni rozgrzewamy masło i dodajemy cukier (ksylitol). Czekamy aż cukier zacznie brązowieć i wtedy dodajemy plasterki bananów. Karmelizujemy przez pół minuty z każdej strony. Zdejmujemy z patelni i zostawiamy do ostygnięcia. Na patelnię wrzucamy migdały i skórkę z limonki. Potrząsając patelnią karmelizujemy tak długo, aż migdały i skórka będą chrupkie. Zdejmujemy z patelni.   kawałeczek masła  1 filiżanka płatków owsianych  1 łyżka sezamu  1 łyżka siemienia lnianego  1 łyżka ziaren słonecznika  2 filiżanki mleka  1-2 filiżanki wody  szczypta cynamonu  kandyzowana skórka pomarańczowa lub cytrynowa w syropie | Basia podpowiada jak zrobić skórkę idealną | karmelizowane dodatki | j.w. |  kilka posiekanych kostek ciemnej czekolady   Na tą samą patelnię wrzucamy masło, dodajemy płatki, sezam, siemię i słonecznik. Chwilę smażymy. Płatki zalewamy wodą i mlekiem, mieszamy  gotujemy na małym ogniu, aż będą miękkie. Ilość wody moderujemy według własnego uznania - my wolimy owsiankę bardziej gęstą. Pod koniec gotowania dodajemy cynamon. Przed podaniem owsiankę polewamy syropem z kandyzowanych skórek (lub miodem), dodajemy łyżeczkę samych skórek, dodajemy karmelizowane plasterki banana, migdały oraz skórkę i posypujemy czekoladą.  Bon Appétit!        Autor:   Around the kitchen table 