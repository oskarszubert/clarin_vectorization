Food Blogger Fest II        Sobota minęła mi błyskawicznie. Dziękuję Wam za tak liczny udział podczas mojego wystąpienia. Dziękuję Organizatorom Food Blogger Fest II za zaproszenie. To było fantastyczne doświadczenie, fantastyczne przeżycie i żałuję tylko jednego: że jak zwykle było za mało czasu, żeby ze wszystkimi porozmawiać. Niestety musiałam opuścić After Party w Solec 44, ale liczę na kolejne spotkanie  Food Blogger Fest II ma potencjał. Mam nadzieję, że za rok będzie jeszcze lepiej i że będę mogła jeszcze raz być jego częścią.  Dużo osób pytało o prezentację. Oto jest.   Niech Wam się miło czyta :) Prezentacja jest do pobrania tutaj   1. Wstęp, czyli po co mi blog kulinarny?   Powodów jest całe mnóstwo. Dla mnie pisanie bloga to nie cel sam w sobie. To droga, którą podążam i z każdym kolejnym krokiem chowam w kieszeń kolejną porcję doświadczeń i wrażeń, nie tylko kulinarnych. Oczywiście można przy okazji wyznaczyć sobie pewny cel i założenia, ale zamiast skupiać się tylko i wyłącznie na ich osiąganiu, pozwólmy sobie i blogowi płynąć. Niech ewoluuje, niech się rozwija, niech przynosi nam radość i satysfakcję.   Blog kulinarny to wspaniała okazja do nawiązania właśnie blogowych znajomości, które często przekształcają się w przyjaźnie. I nagle okazuje się, że obca Wam osoba przyjmuje Was pod swój dach na 3 miesiące, że możecie spędzić Wielkanoc w Pradze (Basia i Łukasz  przyjęli nie tylko nas, ale także naszego kota). To także wspaniała okazja do tego, by na przykład upiec rudy urodzinowy tort dla Kociej Mamy (3cie urodziny bloga Rudomi.pl), by nauczyć się wypiekać domowe pieczywo, by móc spotykać się z innymi kulinarnymi zapaleńcami, wspólnie gotować a potem konsumować ze smakiem, by prowadzić warsztaty fotograficzne i kulinarne, by móc wydać swoją książkę kucharską czy robić zdjęcia i pisać artykuły do czasopism kulinarnych.    Ale przede wszystkim po to, by sprawić sobie kupę frajdy, zrelaksować się po ciężkim dniu pracy, robić to co się kocha i smacznie jeść :)  Blog pomaga poszerzać nasze horyzonty kulinarne, pozwala nam szlifować kulinarną fotografię, zachęca do próbowana nowych smaków, pozwala odpocząć, eksperymentować, smakować, wąchać, próbować... A jeśli ktoś chce może nawet na nim zarabiać.  2. Jak zabrać się za pisanie bloga? Upiec ciasto, zaparzyć dobrą kawę lub herbatę, ukroić sobie kawałek świeżo upieczonego smakołyku, zrobić mu zdjęcie i opublikować pierwszy post. Na początek dobrze wybrać platformę blogową i pomyśleć nad szablonem bloga mając na uwadze to, że wszystko później można zmienić. Na pewno warto zastanowić się, jak chcemy żeby nasz blog wyglądał, co będzie dawał nam a co naszym Czytelnikom. Czy chcemy pisać go tylko dla siebie, czy chcemy dawać coś od siebie innym. Tematyka bloga zależy tylko od nas samych. Czasem do jego założenia namawiają nas Znajomi, czasem Rodzina, ale zazwyczaj to my sami nosimy w sobie tyle inspiracji i chęci dzielenia się nimi z innymi, że napisanie pierwszego postu jest tak łatwe jak oddychanie. Jedno jest pewne - nic na siłę. Pisanie powinno sprawiać nam przyjemność, powinno dawać nam radość, a nie dodatkową porcję stresu że trzeba, że wypada, bo ktoś inny ma to ja też chcę. Daleka jestem od opracowywania całej strategii marketingowej i zakładania, że np po roku wpisów ma być tyle, reklam tyle, a czytelników jeszcze więcej. Lubię jak wszystko żyje swoim rytmem, jak mnie zaskakuje i jaką radość daje mi i innym.  3. Czy warto blog ukierunkować? To było jedne z pierwszych pytań jakie postawiłam przed sobą na samym początku mojej przygody z blogowaniem i odpowiedź przyszła naturalnie. Wiedziałam, że będzie to blog głównie o kuchni polskiej, ale unowocześnionej na mój sposób. Że nie będzie tłusto i suto, ale nadal będzie po mojemu po domowemu i po polsku. Miłość do takiego jedzenia jest we mnie od dziecka, ale jednocześnie nie zamykam się tylko i wyłącznie w takich ramach. Jeśli mam zdradzić swoje korzenie, to na talerzu ląduje tajskie curry. Myślę, że ukierunkowanie bloga przychodzi nam naturalnie. 1. Jeśli jesteśmy weganami czy wegetarianami to nie będziemy specjalnie na potrzeby bloga gotować gulaszu wieprzowego czy kapuśniaku na żeberkach   2. Jeśli jesteśmy na diecie odchudzającej lub po prostu jemy bardzo zdrowo, to również nie będziemy w nocy smażyć pączków na 12 żółtkach tylko dlatego że jutro jest tłusty czwartek i wypada taki wpis na blogu mieć   3. Z kolei jeśli kochamy jeść mięso i na przykład mamy w domu małą wędzarnię, to nie będziemy nikomu udowadniać że u nas w lodówce to tylko mleko sojowe, liść sałaty i kilo marchewki.   4. Jeśli lubimy ciasta i wszelkiego rodzaju słodkości, to będziemy pisać o naszej domowej małej cukierni   5. Jeśli lubimy jadać na mieście to będziemy zamieszczać recenzje wszelkich jadłodajni 6. Jeśli lubimy dobre kino i dobrą muzykę, to będziecie wplatać je we wpisy  7. Jeśli nasze dzieci są alergikami to na pewnie tak właśnie będziemy piec i gotować   8. Jeśli mieszkamy za granicą (chociaż niekoniecznie) i kochamy tamtejszą kuchnię to tak gotujemy i jemy więc naturalnie taki nurt przybierze nasz blog  Nie trzeba szukać na siłę. Ta tematyka już w nas jest. Wystarczy wsłuchać się w siebie i pisać o tym, co nas zachwyca na co dzień.   4. Jak powinien wyglądać blogowy wpis?    Nie ma jednego wyznacznika ani przepisu na to, jak należy pisać. Każdy z nas jest inny. Jedni lubią pisać dużo i przychodzi im to z łatwością, a drudzy pisać nie lubią w ogóle i nie znajdziecie u nich na blogu długich wstępów i wynurzeń.   Na pewno nie warto robić wpisów myśląc o czytelnikach a to z prostej przyczyny. Różni ludzie zaglądają do nas z różnych przyczyn i szukają czegoś zupełnie innego. Niektórzy chcą popatrzeć na nasze zdjęcia, inni dowiedzieć się co u  nas słychać, jeszcze inni żeby poczytać nasze słowa ale są i tacy, których nie interesuje że właśnie przemoczyliśmy stopy czy gapiliśmy się na biedronkę, bo szukają tylko sprawdzonych przepisów. Dlatego pisanie na siłę nie ma sensu, bo to widać. Nie warto silić się na poematy czy literackie wynurzenia, jeśli nie lubimy tego robić.   Ja osobiście lubię jeśli we wstępie jest odrobinę więcej niż 'zapraszam na pyszny obiad', ale to nie świadczy wcale o jakości wpisu. Po prostu nie każdy ma lekkie pióro i nie należy tego rozpatrywać jako coś złego tak samo jak tego, że ktoś lubi wątróbkę a ktoś nie.   Ja staram się utrzymać ten sam schemat. Zdjęcie, wstęp, (zdjęcie, jeśli wstęp jest za długi co mi się często zdarza), przepis, zdjęcie. Taki post wydaje mi się przejrzysty i czytelny. Nie lubię umieszczać w nim zbyt dużo informacji i dpisków 'na marginesie'. Na pewno warto zwracać uwagę na błędy językowe, używanie polskich znaków, przejrzystość czy nieumieszczanie zbyt wielu informacji na raz, używanie wypunktowań, może pogrubienie czcionki w ważnych miejscach postu. Fajnie gdy zdjęcie nie są bardzo małe, ale też nie mogą zajmować całego ekranu. Niech będzie miło dla oka i miło dla ducha.  5. Jak często publikować nowe wpisy?    Tak często jak macie ochotę i wenę. Koleżanka (dziennikarka kulinarna) powiedziała mi kiedyś, że dobry post piszę się kilka dni. Pewnie tak jak i od każdej reguły i od tej są wyjątki, ale muszę Wam powiedzieć, że moje posty które najbardziej mi się podobają i które wywołują największe poruszenie piszę zazwyczaj dwa, trzy dni. Jeśli spojrzymy na trzy największe blogi kulinarne: Kwestię Smaku Asi i Tomka, Kotlet TV Pauliny i Michała oraz Moje Wypieki Doroty, to możemy bardzo łatwo wyciągnąć wnioski, że warto regularnie i często dodawać posty. Codzienne uaktualnianie bloga przyciąga różnorodnych czytelników, którzy szukają codziennie przepisów. Im jest ich więcej, tym atrakcyjniejszy w ich oczach staje się nasz blog. Mają w czym wybierać i do nas wracają, przyciągają znajomych co przekłada się na statystyki.     Kiedy mam dobry dzień, kiedy jest coś o czym chciałabym opowiedzieć swoim czytelnikom, publikuję. Zupełnie nie poddaję się żadnym trendom. Moją największą idolką jest Basia z bloga Makagigi i 55 pierników która publikuje wpis w każdy poniedziałek. Wiecie z jakim utęsknieniem czekam na Jej wpis? A często wpisy na innych blogach przegapiam, bo są one publikowane tak często że nie nadążam za nimi.     6. Reklamy na blogu: tak czy nie?   Nie potrafię dać Wam jednej właściwej odpowiedzi. Temat reklam na blogach kulinarnych jest tematem bardzo kontrowersyjnym. Mówi się, że taki bloger jest sprzedajny, że zbija fortunę za jeden wpis. Nie będę podawać konkretnych przykładów, bo nie mam prawa rozliczać ani oceniać nikogo z tego czy na swoim blogu ma wpisy sponsorowane czy nie. Każdy podąża za głosem swojego serca i robi to, co uważa za słuszne. Nie ma co ukrywać -  takie wpisy są dobrze opłacane, więc jeśli ktoś marzy o zmianie aparatu czy zakupie nowego obiektywu to takie wpisy są bardzo pomocne w spełnianiu takich marzeń. Dużo Mam piszących blogi nie musi wracać do pracy po skończonym urlopie macierzyńskim bo na takich wpisach zarabiają więcej niż ich miesięczna wypłata na posadzie. I do tego lubią to co kochają.   Jeśli obserwujecie mojego bloga to wiecie, że i ja miałam przygody z takimi wpisami u siebie. Rezultat wspaniały, bo w końcu było mnie stać na prywatną trenerkę na siłowni czy zakup super extra kremu na zmarszczki. Ale. Dla mnie są pewne granice, które niestety przekroczyłam. Punkt zwrotny nastąpił w momencie złożenia mi dosyć intratnej oferty poprowadzenia warsztatów dla Dziennikarzy i przygotowania dla nich śniadania. Bardzo się zapaliłam na ten pomysł, ale niestety tak samo szybko mój entuzjazm opadł, ponieważ śniadanie miałam przygotować na podstawie kupnych ciastek śniadaniowych. Miały one stanowić główny element każdej z bodajże czterech propozycji. Odmówiłam. Ktoś może powiedzieć frajerka. Ma do tego prawo. Dla mnie osoba która prowadzi blog kulinarny na którym co rusz namawia na jedzenie zdrowych śniadań, pieczenie domowego chleba czy ciast, osoba która nie kupuje kupnych ciast i ciasteczek, a już na pewno nie zastępuje nimi śniadania, nagle ma na blogu reklamować ciastka śniadaniowe i ma wciskać ludziom kit jak to one wspaniale zastąpią talerz domowej owsianki? Nigdy w życiu. Nie po to piekę chleby do 3ciej nad ranem żeby potem wdzięczyć się przed kamerą i zachwalać coś czego sama w życiu bym nie zjadła.   Temat można by ciągnąć. Że przecież można sobie wybierać oferty i robić wpisy zgodnie z własnym sumieniem. Pewnie można. Ja wolę zarabiać na zdjęciach niż na pisaniu miłosnych poeamtów do kupnych galaretek w proszku.  7. Swój styl w fotografii kulinarnej   Są takie zdjęcia, na które patrzysz i od razu wiesz kto jest ich autorem. Na to składa się wiele czynników. Użyte przedmioty, kolorystyka, sposób kadrowania, gra światłem czy użyte do zdjęcia gadżety kuchenne.   Jest wiele teorii na temat bycia dobrym fotografem. Jedni mówią, że dobry fotograf nie potrzebuje robić kilkunastu zdjęć. że wystarczy mu jedno, żeby osiągnąć  dokładnie taki efekt jaki chce. Ja się trochę z tą teorią nie zgadzam i nie widzę nic złego w powtarzaniu ujęć. Ja lubię jak zdjęcie żyje, jak co chwilę coś przestawiam, zmieniam bo każde zrobione przeze mnie zdjęcie to kolejna porcja wiedzy. I właśnie w ten sposób stajemy się coraz lepsi! Nie bez powodu mówi się, że praktyka czyni mistrza. Dla poparcia tego co mówię zrobiłam zestawienie swoich zdjęć z pięciu lat prowadzenia bloga. Powiem Wam jedno. Warto czytać książki, przeglądać fora internetowe, warto oglądać dużo zdjęć, ale przede wszystkim trzeba robić zdjęcia. Tylko to pozwoli Wam odnaleźć swój styl taki który będzie unikalny  w którym będziecie czuć się dobrze i który będzie Was najlepiej określał jako fotografów. Nie warto kopiować niczego na siłę.  8. Komentarze na blogu   Komentarze od czytelników to jest taki twór, na który wszyscy czekamy z niecierpliwością, a potem często żałujemy że taka opcja u nas na blogu istnieje. Na szczęście można ją zawsze wyłączyć.  Komentarze zacieśniają więzy pomiędzy nami a naszymi czytelnikami. I mi osobiście jest bardzo miło, jak je dostaję i jeśli mam ich bardzo mało albo w ogóle (co też się zdarza) to zawsze mam obawę że:   A) już nikt do mnie nie zagląda  B) napisałam tak nudny post że nijak nie da się go skomentować  Staram się odpisać na wszystkie co mi czasem wychodzi a czasem nie, ale na pewno warto to robić bo wtedy czytelnik wie że traktujecie go serio i że go szanujecie.  Jest też druga strona medalu.  Kiedyś napisałam na blogu taki post, gdzie podzieliłam czytelników na 4 luźne grupy. Również przez te 5 lat blogowania zauważyłam, że osoba która zagląda i komentuje dużo na innych blogach otrzymuje w zamian dużą liczbę komentarzy. I nieważne ile ma fanów na FB jakie ma statystyki. Tak już jest.  Mnie najbardziej cieszą komentarze pisane  od serca. Takie które świadczą o tym, że ktoś przeczytał cały post. I nawet jeśli się komuś mój wpis nie podoba, to też fajnie jeśli zostawi rzeczowy komentarz. Bo rzeczowy to zupełnie co innego niż chamski.    Blog to Wasz dom. Nie pozwólcie nikomu włazić do niego w brudnych butach i zostawiać po sobie błota. Konstruktywna krytyka jest czymś wspaniałym, pcha nas do przodu sprawia że chcemy być jeszcze lepsi, ale powiedzmy sobie jasno: chamstwo trzeba tępić.  9.FB   Prowadzenie strony FB jest wymagające. Strona nie będzie istnieć bez nasze codziennej atencji. Kiedy w 2007 roku utworzyłam swoje prywatne konto, FB nie istniał w Polsce. To niesamowite jak przez 6 lat zmienił się w potężną machinę.   Nie będę Was namawiać ani do zakładania ani do usuwania strony bloga na FB. Ja sama mam ochotę w końcu się stamtąd wymiksować, ale prawda jest taka, że nasz blog ma dzięki FB o wiele większy zasięg. Czasem mam wrażenie, że to taki jeden wielki młyn, który mieli wszystko jak leci, a ilość wrzucanych kaw czy śniadań jest nie do opanowania. Ale sama tak robię i trudno mi przestać.   10. Myśl przewodnia bloga  Podążaj za głosem swojego serca. Ono zawsze wskaże Ci dobrą drogę.  11. Bibliografia    Przepisy nie są objęte prawem autorskim. Wystarczy że dodamy czy odejmiemy jeden składnik, zmienimy jego ilość i śmiało możemy publikować go na blogu jako swój. I niestety często zapominamy wspomnieć, kto nas zainspirował, kto nas wprowadził w świat pieczenia domowego chleba. W dzisiejszym świecie kulinarnym nie da się wymyślić czegoś zupełnie nowego. Mam wrażenie, że wszystko zostało już powiedziane.   Moje sumienie podpowiada mi podawać źródła przepisów na moim blogu. Bo skoro chcę by szanowano moją pracę, ja szanuję pracę innych. Autor:   Around the kitchen table        34 komentarze 