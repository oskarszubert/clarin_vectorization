Mówią, że...          ... w 1832 roku szef kuchni na dworze wielkiego księcia Metternicha zachorował, a jego szesnastoletni wówczas uczeń Franz Sacher otrzymał polecenie przygotowania nowego, wyszukanego deseru. Deser składał się z dwóch czekoladowych biszkoptów przełożonych konfiturą morelową i oblanych warstwą polewy czekoladowej. Tort przyniósł Sacherowi sławę oraz pieniądze, a to pozwoliło mu na otwarcie kilku kawiarń i restauracji.  Mówią, że w pierwszych latach swego sukcesu Sacher sprzedał przepis konkurencyjnej kawiarni Demela, jednak, po kilkunastu latach sporów i kłótni,  w 1965 roku za oryginalny wyrób uznano wyłącznie ten z kawiarni Sachera. Mówią, że w Café Sacher piecze się 270 tysięcy tortów rocznie, a każdy egzemplarz jest nadal ręcznie smarowany konfiturą morelową, polewany czekoladą i pakowany do eleganckiej drewnianej skrzyneczki.   Mówią, że optymalna temperatura serwowania tortu to 16-18C.  A ja Wam mówię, że po raz drugi mnie tort Sachera nie powalił na kolana (mimo, że tym razem piekłam go z innego przepisu) i nie podałabym go moim Gościom na stół. Dla Gości piekę coś bardziej wykwintnego - tort Sachera to zwykły czekoladowy biszkopt przełożony konfiturą z moreli.  I powiem Wam jeszcze, że wczoraj zrobiłam najpyszniejszy pod słońcem dżem morelowy. Patrząc na dżemy kupne, w których zawartość owoców to tylko 40-55g na 100g cukru zrobiło mi się słabo. Pomyślałam: 'w sumie dlaczego nie?' I zrobiłam jeden słoiczek na spróbowanie. PYCHA.   W przeciwieństwie do tortu Sachera...      Dżem morelowy z podanych proporcji wyszedł mi 1 słoik dżemu żródło (z niewielkimi moimi zmianami): Delicious Magazine   360g dojrzałych moreli  ½ szklanki wody  1 łyżka soku z cytryny  300g cukru do przetworów  20g kandyzowanego imbiru Morele płuczemy, przekrajamy na połówki i wyjmujemy pestki (pestki zostawiamy na później).  Do rondla z grubym dnem (stalowy lub żeliwny) wlewamy wodę, sok z cytryny i wkładamy połówki moreli.  Doprowadzamy do wrzenia i gotujemy przez 30 minut, aż morele będą miękkie.  Pestki otwieramy za pomocą dziadka do orzechów (ostrożnie są ostre i twarde) i wyjmujemy z każdej rdzeń (rdzeń wygląda jak mały orzech laskowy). Blanszujemy je przez 1-2 minuty we wrzącej wodzie, odsączamy i rozcieramy w moździerzu.  W międzyczasie 1 słoik myjemy dokładnie w ciepłej wodzie i suszymy w piekarniku nagrzanym do 120C. Trzymamy w cieple.  Rondel z morelami i wodą zdejmujemy z palnika.  Dodajemy cukier, roztarte rdzenie pestek i imbir pokrojony na małe kawałki.  Rondel stawiamy z powrotem na palniku (mały ogień) i podgrzewamy bardzo wolno, aż cukier rozpuści się.  Po tym czasie zwiększamy moc palnika i gotujemy dżem na silnym ogniu przez 10 minut.   Po tym czasie robimy próbę na talerzyku. Jeśli dżem ma odpowiednią konsystencję zestawiamy garnek z palnika, zdejmujemy z dżemu pianę i zostawiamy na 5 minut. Następnie słoik mocno zakręcamy, stawiamy na pokrywce i zostawiamy do ostygnięcia.         Tort Sachera Źródło (z moimi niewielkimi zmianami): Magazyn 'Kuchnia' Luty 2010    Biszkopt    150g miękkiego masła  125g cukru pudru  8 jajek  200g ciemnej czekolady  125g mąki pszennej (przesianej) kilka kropel ekstraktu z migdałów    Masa    3/4 słoika dżemu morelowego  1 łyżka soku z cytryny    Polewa    200g ciemnej czekolady  1 łyżka cukru waniliowego  50g cukru pudru  150ml śmietany kremówki (30%)  Czekoladę roztapiamy w kąpieli wodnej, studzimy. Oddzielamy żółtka od białek i białka ubijamy na sztywno. Masło ucieramy z cukrem na puch. Dodajemy po jednym żółtku cały czas ucierając. Dodajemy ostudzoną czekoladę i miksujemy na najniższych obrotach miksera. Dodajemy mąkę i całość delikatnie mieszamy. Na końcu dodajemy ubite białka (najpierw 1/4 potem resztę) i jeszcze raz delikatnie mieszamy. Masę wlewamy do natłuszczonej i wyłożonej krążkiem papieru do pieczenia tortownicy (średnica 19cm) - uważam, że za duża) i pieczemy przez 50-55 minut w temp. 180C. Upieczony biszkopt studzimy. Konfiturę mieszamy z sokiem cytrynowym. Czekoladę, cukier waniliowy i cukier puder podgrzewamy w rondlu na małym ogniu cały czas mieszając. Gdy masa będzie gęsta i gładka zdejmujemy rondel z palnika. Zimny biszkopt przekrajemy na dwa krążki. Każdy z nich smarujemy obficie konfiturą i złączamy razem. Wierzch i boki ciasta również smarujemy konfiturą i pokrywamy je polewą czekoladową. Dekorujemy oszczędnie lub wcale i ostawiamy ciasto do lodówki na kilka godzin, pamiętając o wyjęciu go z lodówki na 2 godziny przed podaniem.  Smacznego! Autor:   Around the kitchen table 