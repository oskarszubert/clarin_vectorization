Mazurki w każdym polskim domu         Jan Czernikowski ‘Ciasta, ciastka, ciasteczka wypiek domowy’*    Gdybym miała wymienić jeden rodzaj ciasta, które według mnie powinno znaleźć się na wielkanocnym stole to niechybnie odpowiem: mazurek. Najlepiej kajmakowy. Każdego roku, kilkanaście dni przez świąteczną niedzielą, Mama uaktywnia prawdziwą mazurkową fabrykę. W naszym domu to żelazny punkt wielkanocnego deseru. Mazurki jeść uwielbiam, zawładnęły moim sercem od maleńkości. Jedna rzecz, która mnie w nich okropnie denerwuje to fakt, że nie umiem i nie lubię ich ozdabiać (tak samo zresztą jak nie lubię ubierać choinek, ozdabiać tortów i lepić kucyków z masy plastycznej). Nie przepadam również za klasycznym mazurkowym spodem, który powinien mieć odpowiednio dużo czasu aby skruszeć. W tym wypadku trochę idę na łatwiznę, a trochę kombinuję. Spód moich mazurków to niezwykłe ciasto kruche, często z domieszką mielonych orzechów, bo takie lubię najbardziej. Czasem orzechy zamieniam na razową mąkę, a czasem trochę jej odbieram i dodaję ciemne jak noc kakao.   Najchętniej wypełniłabym każdy mazurek kajmakiem, udekorowała kajmakiem i oblała kajmakiem, ale przecież tak się nie godzi. Nie samym kajmakiem wielkanoc płynie. W zeszłym roku zanurzyłam nos w jednej ze swoich ulubionych książek sprzed lat i wynalazłam tam przepis na mazurek z serem i czekoladą. Do masy serowej dodaje się tylko białka, więc ma ona przepiękny, biały kolor i tworzy wspaniały kontrast z ciemną polewą czekoladową. Dla podbicia tego kontrastu zrezygnowałam ze spodu z przepisu i zrobiłam spód z dodatkiem kakao.  Ten wypiek to dla mnie kwintesencja wielkanocy. Sernik i mazurek w jednym. Zdecydowanie do powtórzenia w nadchodzącym tygodniu.   MAZUREK SERNIKOWY   Ciasto    150g mąki pszennej  150g grubo mielonych uprażonych migdałów  3 łyżki ciemnego kakao  200g solonego zimnego masła  100g drobnego cukru  2 żółtka   Mąkę, kakao i migdały mieszamy i wrzucamy do nich kawałki zimnego masła. Ręką wgniatamy masło w mąkę, aż powstaną drobne okruchy (jak przy robieniu kruszonki).   Wtedy dodajemy cukier i żółtka i szybko zagniatamy ciasto, aż utworzy się gładka kula.   Ciasto zwijamy w folię aluminiową i wkładamy na minimum godzinę do lodówki.   Przygotowujemy dwa arkusze papieru do pieczenia - jeden z nich przycinamy na wymiary blachy lub tortownicy. Schłodzone ciasto kładziemy na przycięty arkusz, nakrywamy drugim arkuszem i wałkujemy na kwadrat (prostokąt lub koło) o powierzchni blachy.   Rozwałkowane ciasto przekładamy razem z dolnym arkuszem papieru do formy.   Ciasto nakłuwamy widelcem i pieczemy w temp 180C, aż się podpiecze (około 15 minut). Studzimy.    Masa  |na podstawie przepisu na mazurek z serem z książki Jana Czernikowskiego ‘Ciasta, ciastka i ciasteczka’| 500g mielonego sera (może być z wiaderka)  2 niepełne łyżki ksylitolu lub 3 łyżki cukru  sok wyciśnięty z jednej pomarańczy 2 białka    Ser dokładnie mieszamy z cukrem i sokiem z pomarańczy.   Białka ubijamy na sztywno i delikatnie dodajemy do masy serowej.   Masę wykładamy na podpieczony spód i pieczemy całość przez 40 minut w temp. 100C.   Po wyjęciu z piekarnika i lekkim ostygnięciu, wkładamy ciasto na noc do lodówki.   Polewa 100g słodkiej śmietanki 12%  100g gorzkiej czekolady   Śmietankę podgrzewamy do wrzenia i zalewamy nią czekoladę połamaną na małe kawałki. Dokładnie mieszamy i wstawiamy do lodówki.   Gdy masa zgęstnieje wylewamy ją na wierzch mazurka i wyrównujemy. Mazurek trzymamy w lodówce.  *Książkę widoczną na zdjęciu dostałam od Babci S. Niestety książka pozbawiona jest okładki oraz kilku pierwszych i ostatnich stron, więc nie jestem pewna, w którym roku została wydana.. Przypuszczam, że jest to wydanie IX poprawione z roku 1968. To jedna z moich ulubionych starych książek, które posiadam w swojej biblioteczce. Pachnie wilgocią i widać, że nie oszczędził jej upływ czasu. Przeglądając ją, czuję jakbym odkrywała kawałek babcinej młodości. O książce wspominałam tutaj.        Autor:   Around the kitchen table 