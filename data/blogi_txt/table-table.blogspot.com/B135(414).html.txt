TYMIANKOWY miód         Kuchnia to magia. Moje prywatne atelier smaków i zapachów. Dodaj szczyptę miłości, szczęścia, radości i spokoju, zamieszaj i ciesz się niepowtarzalnym smakiem. Koniecznie dodaj świeże zioła. Wystarczy kilka aromatycznych listków czy gałązek i zwykłe zamienia się w niezwykłe.  Bez świeżych ziół kuchnia jest nudna, prawie nijaka. Zioła pozwalają wydobyć z potrawy to, co głęboko w niej ukryte. A utwierdziłam się w tym w zeszłym roku, gdy w małej kuchni londyńskiej ważyłam dżemy z ziołami. Coś wspaniałego! Hodowanie ziół przynosi spokój.  Rozmawiaj z nimi, dotykaj ich listków i gałązek, rozetrzyj je delikatnie między palcami i ciesz się nieskończonym aromatem. Mój faworyt to tymianek. Biel doniczki i soczysta zieleń. Para idealna.    MIÓD TYMIANKOWY    |taki miód pasuje do wszystkiego! Słodkich i słonych placuszków, mięsa, herbaty, razowego chleba, dojrzałego sera, orzechów - posłuchajcie swojej wyobraźni|   1 mały słoiczek ulubionego miodu (mój ulubiony to miód akacjowy) kilkanaście gałązek świeżego tymianku odrobina soku wyciśniętego z cytryny kawałek świeżego korzenia imbiru Tymianek dokładnie płuczemy. Listki tymianku odrywamy z gałązek. Możemy też zostawić gałązki w całości. Można to zrobić na dwa sposoby - możemy delikatnie chwycić za czubek gałązki i palcami 'zjechać' ku jej dołowi) lub możemy delikatnie skubać listki palcami. Listki wraz z gałązkami wkładamy do małego rondla. Dodajemy miód i sok z cytryny oraz imbir pokrojony w cienkie plasterki Całość podgrzewamy na małym ogniu przez kilka minut, pilnując by miód się nie zagotował. Rondel zestawiamy z palnika i zostawiamy do ostygnięcia. Miód wraz z gałązkami i listkami tymianku przekładamy do słoika i zakręcamy. Trzymamy w kuchennej szafce.  Smacznego!         Autor:   Around the kitchen table 