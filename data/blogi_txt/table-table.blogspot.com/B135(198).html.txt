Jak ulał, tak uturlał. Trufle z suszoną śliwką.       Są takie składniki, które pasują do siebie jak ulał.   Czasem są banalne jak czernice i bita śmietana, krakersy Lajkonik i pasztet drobiowy z puszki czy ziemniaki i koperek, a czasem wyrafinowane jak maliny i biała czekolada, ciemna czekolada i skórka z pomarańczy, łosoś i szparagi, truskawki i bazylia. Niektóre z tych smaków znam od dziecka, niektóre poznałam dopiero niedawno, a ile przede mną? Nie wiem.   Jest sobie taki jeden smak, słodycz ze słodyczą, który uwielbiamy oboje. Postawcie przed nami pudełko małych, powykrzywianych, mięsistych i oblanych ciemną czekoladą suszonych śliwek i możecie być pewni, że się z Wami nie podzielimy.  Nie, bo nie.  Za połączenie suszonej śliwki i czekolady jestem w stanie stać murem obronnym wysokim do samiuśkiego nieba. Oczywiście najbardziej lubię te, które robię sama, oblane błyszczącą utemperowaną czekoladą, koniecznie skąpane w dobrym alkoholu.   Ale są dni, kiedy lenistwo wygrywa z łakomstwem i nie chce mi się nadziewać napojonych alkoholem śliwek na patyk do szaszłyków i moczyć w gorzkiej, czekoladowej masie. Wtedy idę na łatwiznę. Robię śliwko-trufle.  O malej, krągłej kulce zwanej truflą można pisać długie wywody. Jedni zachwycają się jej wyglądem, smakiem czy konsystencją, nazywają ją słodyczą dla koneserów, słodyczą wybitną czy idealną. Innym kojarzy się ona z niezapomnianymi doznaniami smakowymi, wręcz ekstazą. Ja tak łatwo nie dam się nabrać i nie popadam w nadmierny zachwyt nad byle kulką obtoczoną w byle jakim kakao. Trufla jest niczym więcej jak zastygniętą czekoladową masą ganache z niewielkim dodatkiem masła i ulubionymi dodatkami. Ot cały sekret trufli. No właśnie. Tyle krzyku o ganache, która jest masą powstałą w wyniku połączenia takich samych ilości gorzkiej czekolady i słodkiej śmietanki (cytuję za książką Gregg'a Wallace 'Gregg's favourite puddings') To dodatki przenoszą truflę w zupełnie inny wymiar. To jakiego z nich użyjemy zależy od tego, jaki efekt końcowy chcemy uzyskać i na co akurat mamy ochotę. Może to być świeży imbir, sól morska, słony karmel, pokruszone orzechy, kokos, pistacje, wiśnie w likierze, kardamon, miód, mięta, ulubiony alkohol, skórka z pomarańczy, płatki róży, miód tymiankowy, suszone porzeczki ... - dodatków jest tak wiele, że można eksperymentować w nieskończoność. Ja postawiłam na suszone śliwki, do nieprzytomności upojone brandy. Najbardziej lubię trufle wytrawne, które mają w sobie gorzką czekoladę (70 i więcej % zawartości kakao) i są osłodzone delikatnie miodem. Do trufli z mlecznej i białej czekolady nie dodaję śmietanki - masa wtedy jest zbyt luźna i trufle są takie flejowate.   Moje trufle są niewielkie, takie na dwa, trzy kęsy. Obowiązkowo przyprószone przesianym, gorzkim kakao. Wystarczy by przenieść się w truflową rozkosz, ale zbyt mało by popaść w truflowy obłęd. WYTRAWNE TRUFLE Z SUSZONĄ ŚLIWKĄ  /z przepisu powinno wyjść około 25 trufli/    200g gorzkiej czekolady (85% kakao)  200g słodkiej śmietanki (12%)  1 pełna łyżka zimnego masła  15 mięsistych suszonych śliwek bez pestek  około 10 łyżek Brandy dobre, gorzkie kakao do oprószenia trufli    Śliwki zalewam alkoholem i zostawiam na godzinę w chłodnym miejscu.  Po godzinie rozgniatam całość blenderem na purée.   Śmietankę podgrzewam w małym rondlu prawie do wrzenia.  Zalewam nią czekoladę połamaną na małe kawałki i powoli mieszam, aż czekolada się rozpuści, a masa ganache będzie gładka i błyszcząca. Nie lubię podgrzewać czekolady razem ze śmietanką, bo przegrzana masa lubi się warzyć.  Następnie dodaję pokrojone na małe kawałeczki masło i ponownie mieszam, aż masa będzie jednolita.  Na samym końcu dodaję śliwkowe purée i dokładnie wszystko mieszam.  Wymieszaną masę wstawiam na 3 godziny do lodówki - musi stężeć, ale nie  może całkowicie zastygnąć. Łyżeczką nabieram małe porcje masy i dłońmi formuję kulki. Trzeba to zrobić szybko, bo masa zaczyna się topić od ciepła naszych rąk.  Gotowe kulki układam na płaskim, dużym talerzu i wstawiam na chwilę do lodówki.  Wyjmuję, obficie oprószam kakao i chłodzę w lodówce do momentu podania.  Trufle idealnie pasują do gorzkiej kawy czy herbaty.  Można je zapakować i podarować jako mały, słodki prezent.  Można je również zamrozić. Smacznego!     PS Duet czekolady ze śliwką lubi też Basia i Monika :)    Autor:   Around the kitchen table 