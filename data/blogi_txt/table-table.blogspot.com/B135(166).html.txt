Every salad has its own story          Każda sałatka ma swoje sekrety, większe lub mniejsze. Kropla gęstego octu balsamicznego, młode cebulki pokrojone w cienkie jak bibułka piórka i skąpane w occie ryżowym, wędzona sól, garść uprażonych, niełuskanych ziaren sezamu, oliwa z oliwek najlepszej jakości, chrupiąca marchewka, okruszki sera z niebieską pleśnią, pachnące słońcem pomidorki koktajlowe.  Każda sałatka ma swoją historię, z dalekiej przeszłości lub niedalekiej teraźniejszości. Jedzona na rodzinnych imieninach, koleżeńskich urodzinach, firmowej imprezie, lokalnej restauracji.  Każda Pani Domu ma swój sposób na przyrządzenie sałatki jarzynowej. Kroi ją drobno lub namacalnie, dodaje korzeń selera lub ostre korniszony, używa mrożonego groszku lub tego z puszki.  Od tylu lat gości na polskich stołach i wciąż wywołuje skrajne emocje. Ponoć sałatkę jarzynową albo się lubi albo nienawidzi.   Ja ją lubię, ale musi być zrobiona po mojemu.   Warzywa gotuję w osolonej wodzie.  Nie dodaję korzenia selera.  Daję mało marchewki i jeszcze mniej korzenia pietruszki.  Używam mrożonego groszku i mrożonej kukurydzy.  Dodaję białe części pora, kiszone ogórki, kwaśne jabłko oraz ugotowane jajka.  Doprawiam ostrym sosem, sokiem z cytryny, solą i pieprzem.   Zjadam ze smakiem do kanapki z wędliną lub na wczesny obiad. Aha i zauważyłam, że najlepsza sałatka wychodzi z tych niewielkich warzyw.     SAŁATKA JARZYNOWA  |bardzo, bardzo duża porcja|   1kg ziemniaków sałatkowych  3 marchewki  2 pietruszki  2 pory (białe części) 400g mrożonego groszku  200g mrożonej kukurydzy  300g kiszonych ogórków   2 kwaśne jabłka  5 jajek     Sos  duży kubek kwaśnej śmietany  majonez na białkach  musztarda Dijon   sól  świeżo mielony pieprz  sok z cytryny   Ziemniaki, marchewkę i korzeń pietruszki gotuję w osolonej wodzie (warzyw nie obieram). Warzywa muszę być ugotowane, ale nie mogą się rozpadać (uwaga na korzeń pietruszki on ugotuje się najszybciej). Gdy ostygną odlewam wodę, obieram i kroję w kostkę.  Jajka gotuję na twardo (10 minut od wrzucenia na wrzącą wodę). Studzę i obieram. Groszek i kukurydzę wrzucam na gotującą się wodę i gotuję przez 3 minuty ze szczyptą cukru. Przelewam je na sicie zimną wodą i odsączam.  Ogórki, jabłka i jajka kroję również w kostkę, a por w cienkie ćwierćplasterki.  Wszystkie warzywa mieszam dokładnie i trzymam w lodówce lub  część mrożę. Nigdy nie doprawiam jej wcześniej niż tuż przed podaniem na stół. Sos przygotowuję na bazie śmietany, dodaję majonez oraz musztardę do smaku. Nie podam Wam konkretnych proporcji, ponieważ musicie znaleźć swoje ulubione. Dla mnie sos musi mieć mocno wyczuwalną nutę musztardy, musi być dość słony i pieprzny, koniecznie ze sporą ilością soku z cytryny.          Autor:   Around the kitchen table 