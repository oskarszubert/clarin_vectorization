Drożdżowe bułeczki kokosowo-czekoladowe       Weekendy są zdecydowanie najpiękniejszą i zarazem najkrótszą częścią miesiąca. Leniwie poranki, niespieszne wstawanie z łóżka, zawsze razem. Komputer i poranna prasa stoją w kącie i czekają na swoją kolej. Najpierw trzeba  nacieszyć się sobą i zjeść śniadanie. Powoli, smakując każdy kęs i ciesząc oczy smakiem i zapachem. Chwytając każdą minutę, chwilę i cieszyć się byciem razem. W sobotę obowiązkowo coś wytrawnego, w niedzielę na słodko. Śniadanie to dla mnie najważniejszy posiłek w ciągu całego dnia. Nie wyjdę bez niego z domu. Nawet jeśli zaśpię, ze śniadania nie rezygnuję. Wolę wyjść z domu bez makijażu, niż bez wypicia herbaty, zjedzenia kanapki czy słodkiej bułki. Nie jem owsianki, czasem jem muesli z jogurtem. Kiedyś obowiązkowo była kawa parzona we włoskim ekspresie z lekko podgrzanym mlekiem i łyżeczką cukru, obowiązkowo w filiżance. Teraz jest zielona herbata parzona nie więcej niż 3 minuty lub moja ulubiona herbata Russian Earl Grey (ta i tylko ta*). Uwielbiam moment, kiedy przecierając oczy, wkładam na siebie ciepły sweter i krzątam się po kuchni. To taka moja mała magiczna pora dnia... Do Weekendowej Piekarni Ali ostatni raz przyłączyłam się jeszcze w poprzednim roku. Wstyd się przyznać, ale cały grudzień był mocno zakręcony (zresztą jak cały poprzedni rok). Postanowiłam, że tym razem WP nie opuszczę, zwłaszcza że Paulinka zaproponowała nam wspaniały przepis - aż żal było nie skorzystać!Nie byłabym sobą, gdybym czegoś nie zmieniła :) Pamiętacie moje wskazówki na temat idealnego ciasta drożdżowego? I tym razem postanowiłam się ich trzymać. Zmieniłam też nieco proporcje składników i dorzuciłam od siebie coś ekstra. Bułki wyszły FANTASTCZYNE. Puszyste, miękkie i naprawdę cudownie pachnące. Wyjęłam je z pieca o 2-giej nad ranem w sobotę, owinęłam w ścierkę kuchenną i poszłam spać na 6 godzin. A później oboje z Połówkiem, który gdy tylko przekroczył próg mieszkania poczuł ich cudowny zapach, delektowaliśmy się naszym wspólnym śniadaniem (w ten weekend złamaliśmy naszą zasadę i w sobotę śniadanie było slodkie). Do bułek obowiązkowo masło, dżem z pomarańczy i z whisky** lub nutella. I kubek gorącego kakao na mleku kozim. Dla mnie takie śniadanie mogłoby trwać do wieczora...   Drożdżowe bułeczki kokosowo-czekoladoweOryginalny przepis znajdziecie na blogu Paulinki 570g mąki pszennej chlebowej1 łyżeczka soli Maldon70g cukru1 łyżeczka suszonych drożdży60 ml mleka koziego, ciepłego200ml mleka kokosowego1 łyżka likieru Cointreau2 jajka, lekko roztrzepane85 g masła 0.5 szklanki wiórków kokosowych100g gorzkiej czekolady (70% zawartości kakao), posiekanej na większe kawałki4 łyżeczki kandyzowanej skórki pomarańczowej, pokrojonej w kostkę Do posmarowania bułek 1 białko, lekko roztrzepane3 łyżki mleka kokosowego Z mleka koziego, drożdży, łyżki cukru i 3 łyżek mąki zrobiłam zaczyn (powinien mieć gęstość wiejskiej śmietany), przykryłam kubek ściereczką i odstawiłam w ciepłe miejsce na 20 minut. Gdy zaczyn podwoi objętość jest gotowy do użycia. Mąkę przesiałam do dużej miski, dodałam cukier, sól, rozkłócone jajka, mleko kokosowe, likier i zaczyn. Wymieszałam składniki i wyrobiłam lśniące i gładkie ciasto (około 10-15 minut). Masło roztopiłam w małym rondlu i ostudziłam. Dodałam do wyrobionego ciasta w czterech częściach, dodając koleją dopiero po dokładnym wchłonięciu przez ciasto części poprzedniej.Do ciasta dodałam wiórki kokosowe i ponownie wyrobiłam.Na kuchennym blacie rozłożyłam kawałki czekolady. Kulę ciasta przetaczałam bo blacie zagarniając jak najwięcej czekolady. Zagniatałam tak długo, aż cała czekolada została wgnieciona w ciasto. Uformowałam kulę, włożyłam do lekko naoliwionej miski, przykryłam folią i odstawiłam do wyrośnięcia (ciasto musi podwoić swoją objętość).Po tym czasie ciasto podzieliłam na 10 części (około 115-120g każda) uformowałam okrągłe bułki i wyłożyłam złączeniami do dołu na blasze wyłożonej papierem do pieczenia. Blachę przykryłam folią i zostawiłam bułki do ponownego wyrośnięcia. Piekarnik rozgrzałam do temp. 180st.C.Wyrośnięte bułki posmarowałam białkiem wymieszanym z mlekiem kokosowym i wstawiłam do pieca (w połowie pieczenia bułki posmarowałam ponownie).Po upieczeniu ułożyłam na kratce kuchennej i zawinęłam w ściereczkę.Świetnie smakują z masłem, kwaśnym dżemem lub nutellą. Smacznego!  * tylko z tej puszki, liściasta, żadna inna nie wchodzi w grę** z ręką na sercu polecam Wam tą marmoladę - jest pyszna (jak wszystkie produkty tej firmy) i naprawdę warta swojej ceny     Autor:   Around the kitchen table 