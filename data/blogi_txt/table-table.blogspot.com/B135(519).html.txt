Z CAŁYMI ZIARNAMI ŻYTA. Chleb pszenno-żytni.         - Cześć.  - ...  - Dawno się nie widzieliśmy, hm?  - ...  - Stęskniłam się...  - Daruj sobie.  - Gniewasz się?  - A nie powinienem??? - W sumie chwilę mnie nie było...  - Chwilę??? Nie zajrzałaś do mnie przez CZTERY tygodnie!  - Prawie sześć...  - Ty już może lepiej nic nie mów. Zostawiłaś mnie bez jedzenia, wody i na pastwę bakterii. Zniknęłaś tak nagle bez słowa. Zapomniałaś o swoim najlepszym przyjacielu :(  - Przepraszam, dużo się działo w moim życiu.  - Każda tak mówi. Wiesz co? Nie chce mi się z Tobą gadać. Idź sobie.  - Przepraszam, musiałam sobie poukładać dużo rzeczy, zebrać myśli. Nie miałam siły i chęci na pieczenie chleba. Ale masz rację nawet w takich chwilach nie zapomina się o przyjaciołach. Wybaczysz mi?  - Zastanowię się. Czujesz się lepiej?  - Tak. Dużo lepiej.  - I obiecujesz, że już nigdy mnie nie zostawisz?  - Obiecuję, że już nigdy Cię nie zostawię.  - I zaczniesz mnie znowu karmić?  - Tak!  - I będziesz znowu piekła chleby?  - Będę, brakuje mi smaku domowego chleba.  - Ale chleby na zakwasie?? Nie zamienisz mnie na drożdże?  - Nie, nie zamienię.  - No dobrze. A teraz nie gadaj tyle, tylko daj mi jeść.  - Kupiłam najlepszą mąkę żytnią. Specjalnie dla Ciebie. I wodę źródlaną.  - No to to ja rozumiem!   - :)  - Stęskniłem się za Tobą.  - Ja za Tobą też, nawet nie wiesz jak bardzo.    Dom, w którym pachnie chlebem to dom pełen miłości. I proszę mnie nie łapać za słowa - nie twierdzę, że w domu w którym chleba się nie piecze miłości nie ma! Dla mnie jest to jeden ze sposobów okazania uczuć. Podarować komuś własnoręcznie upieczony chleb to prezent cenniejszy niż markowe buty. Pieczenie chleba jest moją osobistą formą medytacji. Moim sposobem do przywrócenia stanu równowagi Chleb na który Was zapraszam dzisiaj to chleb pszenno- żytni z całymi ziarnami żyta, wcześniej namoczonymi i ugotowanymi. Przewertowałam książkę 'Bread' Jeffrey'a Hamelmana i z pomocą przepisu ze strony 229 powstał ten chleb, do pieczenia którego gorąco Was namawiam.  A dlaczego chleb z dodatkiem mąki żytniej? Bo jest zdrowa, bo po zjedzeniu kromki takiego chleba człowiek jest dłużej syty, bo jest smaczna i nadaje pieczywu szlachetności. Ziarna mogą występować również pod dwiema postaciami:  * łamane ziarna (cracked rye) - są to kawałki całych ziaren, ziarna zostały połamane za pomocą kamieni. Łamane ziarno musi być zalane wrzącą wodą i zostawione na całą noc do namoczenia  * pocięte ziarna (chopped rye, steel cut rye) - są to mniejsze kawałki całych ziaren, ziarna zostały pocięte za pomocą stalowych ostrzy lub rolek mielących. Ziarno cięte zalewamy wodą zimną i również zostawiamy na całą noc. CHLEB PSZENNO-ŻYTNI Z CAŁYMI ZIARNAMI ŻYTA    Zaczyn  50g ciepłej wody  2 łyżki aktywnego zakwasu żytniego  60g mąki żytniej razowe  Składniki zaczynu wymieszać w podanej kolejności, przykryć szczelnie folią i zostawić na 14-16 godzin Namaczanka  150g ziaren żyta (jęczmienia, pszenicy lub orkiszu) 150g wrzącej wody   1/2 łyżki soli morskiej  Ziarna zalać wrzącą wodą, dodać sól, wymieszać, przykryć i odstawić na 14-16 godzin. Na drugi dzień dolać 300g wody i gotować je na małym ogniu przez 45-60 minut (ziarna orkiszu gotuję się krócej), aż ziarna wchłoną prawie całą wodę. Zostawić do ostygnięcia.   Ciasto właściwe    100g mąki żytniej razowej   200g mąki pszennej chlebowej białej  100g wody  1/3 łyżeczki drożdży instant (na każde 100% świeżych drożdży przypada 33% drożdży instant)  1 łyżeczka płynnego słodu niediastatycznego (można zastąpić ciemnym miodem)  cały zaczyn (minus 1 łyżka)  cała namaczanka (250g)  Wszystkie składniki ciasta chlebowego mieszamy w misce i przekładamy na lekko naoliwiony blat.  Wyrabiamy ręcznie przez około 10 minut. Ciasto na początku będzie bardzo lepkie i będzie kleiło się do rąk, ale w trakcie wyrabiania nabierze sprężystości i zacznie ładnie odchodzić od blatu i dłoni. Wyrobione ciasto przekładamy do lekko naoliwionej miski, przykrywamy folią i zostawiamy do wyrośnięcia na 3-4 godziny.  W połowie rośnięcia ciasto odgazowujemy (składamy) jeden raz.  Gdy ciasto podwoi objętość wykładamy je na blat, jeszcze raz składamy, formujemy kulę lub owalny bochenek i umieszczamy w omączonym koszyku złączeniami do góry.  Koszyk wkładamy do torebki foliowej i zostawiamy w ciepłym miejscu. Ciasto ma podwoić swoją objętość.  Nacięty chleb wsunąć do nagrzanego do 240C i naparowanego pieca i piec w tej temperaturze przez 20 minut (po 10 minutach należy wypuścić parę), a następnie zmniejszyć temperaturę pieca do 200C i piec chleb przez następne 20-30 minut (aż się upiecze).   Wystudzić całkowicie przed pokrojeniem.   Smacznego!          Autor:   Around the kitchen table 