NA ŚNIADANIE - placuszki z bananem i orzechowym masłem. Odpowiadając grupowo na liczne, powtarzające się pytania zadawane drogą mejlową:  Nie brakuje mi dostępności do niezwykłych produktów, bo można je kupić w Polsce. Nie brakuje mi londyńskiego metra, bo nigdy go nie lubiłam. Nie brakuje mi londyńskich parków, bo mam piękne warszawskie. Nie brakuje mi Londynu. NIE brakuje mi Anglii. Czego mi brakuje? Kultury osobistej ludzi, ale bez tego potrafię żyć.  Nie potrafię żyć bez domu, a dom to dla mnie nie tylko miejsce, gdzie mieszkam, ale również rodzina, znajomi, przyjaciele i wewnętrzne szczęście, spokój i harmonia. I to MAM.  Sobotni poranek, mocna kawa i poranny przegląd ulubionej prasy. Jest WSPANIALE. NARESZCIE mogę na bieżąco czytać Wysokie Obcasy. Pochłaniam kolejne artykuły jak wszechobecny aromat mielonych kawowych ziaren. Zachwycam się starannością i literackim kunsztem. ‘Piątka wymaga od kobiet odwagi. Kiedyś – odwagi bycia nowoczesną, dziś – nienowoczesną (…)’* W natłoku przeróżnych kulinarnych nurtów wybieram bycie nienowoczesną.  Wybieram polne kwiaty w wazonie i domowy twaróg. Wybieram masło i domowe nalewki. Wybieram kaszę gryczaną i polskie zioła. Wybieram ręczne wyrabianie ciasta drożdżowego i rozgniatanie bananów między palcami. Wybieram powolne celebrowanie śniadań. Wybieram placuszki bananowe z masłem ocrechowym. *cytat pochodzi z artykułu ‘Chanel 5. Zapach śpiącej pantery’ Wysokie obcasy extra, Maj 2011    PLACUSZKI ŚNIADANIOWE Z BANANAMI I MASŁEM ORZECHOWYM  |przepis własny, podane proporcje wystarczają na przygotowanie 1 porcji (6 placuszków)|   125ml ulubionego jogurtu (u mnie kozi jagodowy - do kupienia w delikatesach Piotr i Paweł) 1 jajko, lekko rozbite 1 łyżeczka ekstraktu waniliowego lub migdałowego 1 bardzo dojrzały banan, rozgnieciony 2 łyżki masła orzechowego 60g mąki ulubionej mąki (u mnie orkiszowa) pół łyżeczki proszku do pieczenia szczypta sody oczyszczonej szczypta soli ćwierć łyżki oleju  miód tymiankowy, ulubiony dżem, ulubiony jogurt, słodka śmietanka - do podania  Do miski wkładamy jogurt, rozbite jajko, ekstrakt, rozgniecionego banana i masło orzechowe i krótko, ale dokładnie mieszamy mikserem lub trzepaczką balonową. Mąkę mieszamy z proszkiem do pieczenia, odrobiną sody i szczyptą soli. Dodajemy do wymieszanej masy i jeszcze raz krótko mieszamy. Na samym końcu dodajemy olej i ostatni raz mieszamy. Placuszki smażymy na rozgrzanej patelni bez tłuszczu i ciepłe podajemy z ulubionymi dodatkami. Smacznego!   PS Życzę Wam pięknego i harmonijnego czasu wielkanocnego. Po prostu.  Polka    Autor zdjęcia: Dawid Autor:   Around the kitchen table 