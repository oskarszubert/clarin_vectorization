Gluten Free. Placuszki śniadaniowe z dynią i kakao.           Są takie dni, kiedy spoglądam na niebo i szukam błękitu, ale jedyne co widzę to bury kolor rozgotowanej owsianki. Miękka i ciepła pościel przyciąga jak magnes, a zapach świeżo zaparzonej kawy nie rozbudza tak jak zawsze. W takie dni lubię zjeść śniadanie na ciepło, takie które rozgrzewa i otula zmysły jak ciepły koc. Większość z nas pewnie sięgnie po wspomnianą owsiankę, mleczną zupę czy chrupkie tosty. Ja w takie dni potrzebuję czegoś mało słodkiego, ale czekoladowego. Czegoś co można zjeść prosto z patelni i co stworzy zgrany duet z moim ulubionym miodem czy konfiturą. W takie poranki wiem, że przygotuję śniadaniowe placuszki.    Pokazywałam Wam już kilka przepisów na takie placuszki (znajdziecie je w dziale Śniadania). Ten dzisiejszy jest najprostszy ze wszystkich podanych na blogu oraz bezglutenowy. Cholernie trudno ograniczać mi tutaj spożywanie glutenu - na każdym rogu czyha na mnie pyszne pieczywo z chrupiącą skórką i aromatycznym miąższem, a że jestem z natury łakoma zbyt łatwo daję się uwieść.   Ostatnio podczas wieczornych ploteczek Basia spytała mnie, czy gotuję 'z głowy' czy potrzebuję dokładnego przepisu. Odpowiedziałam zgodnie z prawdą, że nie jestem w stanie wyrecytować z pamięci przepisu na tajskie curry czy hiszpańską paellę, ale są rzeczy które robię tak często, że nie potrzebuję wypisanej listy składników i podanych jak na tacy proporcji. Właśnie tak jest ze śniadaniowymi placuszkami. Możemy użyć dowolnej mąki, dowolnego płynu, dodać dowolne dodatki pamiętając tylko o jednym - końcowe ciasto powinno mieć konsystencję gęstej śmietany. Takie placuszki najlepiej zachowują swój kształt podczas smażenia. I nie możemy przesadzić z proszkiem do pieczenia czy sodą. Jemy je z czym chcemy, jak chcemy (najlepiej chwycić placka w palce i maczać w jogurcie czy miodzie) i ile chcemy! Robi się je błyskawicznie i zapewniam Cię, że znikną z Twojego talerza zanim zdążysz pomyśleć jakie to jest pyszne.    Tak jak pisałam na FB czy w odpowiedzi na wasze komentarze, nie jestem osobą która musi bezwzględnie przestrzegać diety bezglutenowej. Spożywanie glutenu postanowiłam  ograniczyć dla własnego zdrowia. Dlatego też mogę użyć dowolnego kakao (dla mnie ważne jest by było ciemne, bez żadnych dodatków i jeśli mam pełniejszy portfel to wybiorę te bio), ale osoby chore muszą sprawdzić, czy kakao nie było przypadkiem produkowane na terenie zakładu gdzie produkuje się artykuły zawierające gluten. To samo tyczy się mąki bezglutenowej. Powinna ona stać na półce w osobnym dziale, w którym znajdują się tylko produkty bez glutenu. Samo postawienie jej obok mąki pszennej już ją zanieczyszcza i powoduje, że nie nadaje się ona dla ludzi chorych na celiakę.    BEZGLUTENOWE PLACUSZKI ŚNIADANIOWE Z DYNIĄ I KAKAO  |2 porcje - 8 małych placuszków|   1 mały jogurt naturalny (180g) | do placuszków potrzebujemy 3 pełne łyżki, resztę możemy zjeść z gotowymi placuszkami  2 duże jajka bio lub z wolnego wybiegu   2 łyżeczki ksylitolu (lub 3 łyżeczki drobnego cukru)  ósemka małej dyni, obrana i starta na tarce do jarzyn (małe lub duże oczka)   4 czubate łyżki mąki bezglutenowej*  1 czubata łyżka kakao  1 czubata łyżeczka przyprawy korzennej (bez mąki)  1 niepełna łyżeczka proszku do pieczenia (użyłam proszku bezglutenowego) ziarenka wyłuskane z 1 mięsistej laski wanilii  sok wyciśnięty z ósemki cytryny    ulubiony dżem lub konfitura  ulubiony płynny miód  4 łyżki jogurtu naturalnego posłodzonego miodem, ksylitolem lub cukrem  sezonowe lub suszone owoce (jeśli używamy suszonych dobrze podgrzać je w owocowym soku, zostawić na 10 minut i osuszyć)   Jogurt, jajka i ksylitol (lub cukier) mieszamy w misce trzepaczką balonową lub mikserem na najniższych obrotach | nie ubijamy! składniki mają się tylko dobrze połączyć. Dodajemy startą dynię i mieszamy widelcem.  Suche składniki mieszamy z ziarenkami wanilii i dodajemy do wymieszanych składników mokrych.  Wciskamy sok z cytryny i dokładnie wszystko mieszamy.  Na patelni rozgrzewamy 2 łyżeczki oliwy lub oleju i łyżką kładziemy porcje ciasta.   Placuszki smażymy z obu stron, uważamy żeby nie przypalić.  Podajemy z ulubionymi dodatkami.   Bon appétit!   *użyłam mąki o następującym składzie: skrobia kukurydziana, mąka kukurydziana, guma guar, dekstroza.             Ten przepis dodaję do Festiwalu Dyni 2012     Autor:   Around the kitchen table 