Ostatni...       Niech ta Wielkanoc będzie najpiękniejsza ze wszystkich dotychczas przeżytych...  Niech czas płynie wolno... Niech będzie PYSZNIE i PIĘKNIE      Tego i sobie i Wam życzę. U nas w tym roku będzie tak, jak napisała Monik - bez presji, bez stresu, bez pośpiechu... Ktoś powie jasne, a te wszystkie rzeczy, które pokazała na blogu? Ja odpowiem owszem, poszalałam, ale... żurkiem, babką i mazurkami podzieliliśmy się trzy tygodnie temu z trójką znajomych, którzy nas odwiedzili. Ćwikłę jedliśmy dwa tygodnie temu - wyszedł mały słoik. Tydzień temu raczyliśmy się majonezem, sosami i jajkami - po dwie połówki z każdego rodzaju na łebka. W zeszłym roku urobiłam się jak dziki osioł - mieliśmy spędzić wielkanoc ze znajomymi, którzy w ostatniej chwili wszystko odwołali, a my zostaliśmy z całym jedzeniem. W tym roku postanowiłam, że nie spędzę wolnego czasu w kuchni. Spędzę go na zakupach, spacerach, robieniu zdjęć innych niż 'jedzeniowych'. Zbiorę myśli, złapię oddech, a przede wszystkim nacieszę się Połówkiem. Mam zamiar pojechać w końcu do Kew Gardens, odwiedzić ponownie Cambridge i wspaniały sklep z gadżetami do domu i kuchni oraz sklep na Sloan Square z ręcznie wyrabianymi i malowanymi naczyniami. Nie jestem aż taką ignorantką - bardzo żałuję, że nie możemy być teraz w Zamościu, ale jestem zdania, że każdy z nas musi czasem odpocząć od wszystkiego.  Na koniec zostawiłam jeden przepis. Pewnie już wszystko macie przygotowane, ale może ktoś się skusi? Mam nadzieję, że któryś z moich wielkanocnych przepisów Wam się przydał. Przez kilka dni będzie tutaj cichutko zajrzę tutaj dopiero w środku przyszłego tygodnia, więc z góry dziękuję za wszystkie życzenia i jeszcze raz życzę Wam wszystkiego co najlepsze!  Za parę godzin będę w drodze. W torbie mam trzy mini paschy, chleb z ziarnami, słoiczek ćwikły i małą upieczona szynkę. I to wszystko. Wielkanoc będzie skromna, ale spędzona razem.     UWAGA ten przepis na paschę zawiera surowe żółtka. Jeśli ktoś surowych żółtek nie je, powinien przygotować paschę wg tego przepisu. Po przestudiowaniu wielu przepisów książkowych, postanowiłam zrobić paschę inaczej. Nie użyłam zwykłego twarogu, a serek śmietankowy i mascarpone. Pascha wyszła bardzo lekka, wspaniale trzyma kształt, ale myślę, że byłby problem z pokrojeniem jej na kawałki. Jeśli ktoś chciałby zrobić paschę w dużej formie, lepiej byłoby użyć 3-krotnie zmielonego białego twarogu. Zauważyłam, że wiele książek podaje by do ubitego masła dodawać partiami ser i żółtka. Ja nie polecam tej metody, bo masa się warzy. Bezpieczniej jest zrobić na odwrót - do sera ubitego ze śmietaną dodawać partiami masło i żółtka. Wspaniały aromat dodają bakalie wymoczone w rumie - na ten pomysł wpadłam dzięki Basi - nasza każda rozmowa kończyła się ostatnio na rodzynkach namoczonych w rumie. Pomyślałam czemu nie? Opłacało się.         Pascha   Z podanych proporcji wyszły mi  cztery małe paschy jak na zdjęciu (średnica 11 cm, wysokość 5 cm)      150g mieszanych bakalii (np. rodzynki, papaja, ananas, mango, wiśnie, żurawina)  50g mieszanej skórki kandyzowanej (pomarańczowa, cytrynowa)  ¼ szklanki rumu  250g śmietankowego twarożku (użyłam sera quark) 250g sera mascarpone 150ml śmietany kremówki  150g miękkiego masła  1/4 szklanki cukru pudru  2 łyżki cukru z prawdziwą wanilią  4 żółtka  1/2 tabliczki gorzkiej czekolady  150g mieszanych orzechów (migdały, włoskie, laskowe)  skórka zdjęta zesterem (lub otarta na tarce) z jednej cytryny i jednej limonki   Bakalie (oprócz rodzynek) drobno posiekać i razem z rodzynkami zalać rumem. Odstawić na godzinę, następnie odcedzić.  Orzechy sparzyć, obrać ze skórki i drobno posiekać.  Twarożek i mascarpone ubić ze śmietaną.  Masło ubić z cukrem pudrem i cukrem waniliowym na puch.   Do ubitego twarożku dodawać na przemian po jednym żółtku i po łyżce ubitego masła, ubijać.  Dodać bakalie, orzechy, startą czekoladę, skórki i dokładnie wymieszać.  Foremkę na paschę wyłożyć gazą tak by jej brzegi wystawały poza formę, wyłożyć masę serową, przykryć wystającą gazą, obciążyć deseczką i wstawić do lodówki na noc. Na drugi dzień wyjąć na talerzyk i przybrać bakaliami. Smacznego!          Autor:   Around the kitchen table 