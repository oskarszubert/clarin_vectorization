KEDGEREE z wędzonym łososiem i krewetkami królewskimi Krążą i przekrzykują się nawzajem.   Nie dają spokoju, dopóki ich nie udobruchasz, uciszysz.  Czasem nieśpieszne, czasem niespokojne, a czasem zachłanne.  Żądne uwagi.   Wystarczy dobre słowo, bliskie ramiona i garść optymizmu. Kilka udanych, słonecznych zdjęć.  Oraz wspólne gotowanie i miska ciepłego obiadu.   Przepis na kedgeree znajdziecie w książce Gordona Ramsay'a 'Szef kuchni po godzinach'. Moje małe zmiany to użycie bulionu warzywnego (tylko taki miałam 'na stanie') oraz dodanie do potrawy czosnku, soku z cytryny i wędzonej soli. Kawałki łososia, które kupiłam w sklepie Tesco były bardzo kruche i lekko wędzone - rewelacja! Od spodu miały kawałek skóry, który zostawiłam na czas gotowania w bulionie, dzięki temu łosoś ładnie utrzymał kształt i nie rozpadł się. Po obgotowaniu skóra bardzo lekko odeszła od ryby.  Bałam się, że jaja przepiórcze sprawią mi kłopot podczas obierania, ale pracowało się z nimi bezproblemowo! Pod skorupką znajduje się cienka błonka i jeśli ją odpowiednio się do niej 'dobierzemy' skorupka odchodzi sama. Jajka nie ciemnieją po nocy spędzonej w lodówce i są bardzo delikatne w smaku.  Ponieważ użyłam brązowego ryżu basmati, musiałam gotować go około 25 minut, o połowę dłużej niż podawał przepis.  Całe danie palce lizać! Tili   Oczko dziękuję za kulinarne odwiedziny! :)         KEDGEREE Z WĘDZONYM ŁOSOSIEM I KREWETKAMI KRÓLEWSKIMI  700 ml bulionu (drobiowego, warzywnego lub rybnego) kilka świeżych gałązek tymianku sok z 1 dużej cytryny 250 g lekko wędzonych filetów z łososia bez skóry 200 g surowych krewetek tygrysich, obranych i oczyszczonych 2 łyżki oliwy z oliwek 2 szalotki, drobno posiekane 3 duże ząbki czosnku, posiekane 2x25g niesolonego masła 1 łyżeczka łagodnego curry 350 g ryżu brązowego basmati (może być biały) 12 jaj przepiórczych o temperaturze pokojowej (lub 4 jajka kurze) garść posiekanej pietruszki cząstki cytryny do dekoracji szczypta wędzonej soli (opcjonalnie) świeżo mielony pieprz   Wlej do rondla bulion, dodaj sok z cytryny, tymianek oraz po szczypcie soli i pieprzu.   Zagotuj i powoli zanurz w wywarze filety z łososia.   Gotuj je 4 minuty, a następnie wyjmij delikatnie łyżką durszlakową.   Włóż do wywaru krewetki i gotuj przez 2 minuty, aż stwardnieją i przestaną być błyszczące.   Wyłów krewetki i połóż obok łososia.   Przykryj folią aluminiową, by nie wystygły.  Przecedź wywar i wyrzuć gałązki tymianku.   Wstaw dużą patelnię lub szeroki rondel na ogień, wlej oliwę, rozgrzej i zeszklij szalotki oraz czosnek, doprawiając je solą i pieprzem.   Dodaj masło i curry.   Mieszaj 2 minuty, potem wsyp ryż i smaż kilka minut.   Wlej bulion, zamieszaj i zagotuj. Przykryj rondel i gotuj na małym ogniu przez 25 minut.   Po tym czasie wyłącz ogień i zostaw nie odkrywając na 5 minut.  W tym czasie ugotuj jaja w małym rondlu przez 3 minuty w osolonej wodzie.   Odcedź i przepłucz zimną wodą.   Obierz jajka i przekrój na pół.  Spulchnij ryż widelcem i sprawdź jego doprawienie, dodaj drugi kawałek masła.  Podziel filety łososia na duże kawałki i dodaj do ryżu wraz z krewetkami oraz większością posiekanej pietruszki. Delikatnie wymieszaj. Rozłóż na płaskie talerze, udekoruj połówkami jajek, pozostałą pietruszką i połówkami jajek.   Podawaj od razu.   Smacznego! Autor:   Around the kitchen table 