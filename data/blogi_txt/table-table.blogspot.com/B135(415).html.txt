UCZTA PRAWDZIWEGO CZEKOHOLIKA       Że Alcia jest pozytywnie zakręcona to wszyscy wiemy, że ma dar to wynajdywania przepisów na zabójczo smaczne potrawy, które potem tłumaczy magicznymi translatorami to też wiemy, ale nie spodziewałam się, że da się nasza kochana Alcia namówić na eksperyment :) A było to tak. Na stronie jednego z moich ulubionych czasopism kulinarnych zobaczyłam ten przepis. Ponieważ kiedyś piekłam już ciasto czekoladowe z dodatkiem buraków, byłam pewna że w smaku to będzie (jak to mówi Ala) prawdziwy mercedes wśród  ciast. Ale niestety składniki i ich proporcje zupełnie nie przypadły mi do gustu. Po pierwsze dla mnie ciasto, które zawiera mąkę to już nie brownie. Po drugie brownie powinno być wilgotne, a ciasto na zdjęciu wygląda jakoś tak...sucho. Po trzecie ilość poszczególnych składników woła o pomstę do nieba! Gdybym zjadła (jeśli bym zjadła) kawałek ciasta do którego dodano 250g cukru + 200g czekolady na 100g mąki, prawdopodobnie by mnie zemdliło. O nie takich ciast nie lubimy ani ja, ani Dawid. Przepis napisałam po swojemu mając na uwadze, że muszę dodać jakiś składnik łączący ciasto w całość. Postawiłam na mielone migdały i to była genialna decyzja. Ciasto jest IDEALNE. Wilgotne, niezbyt słodkie i kusząco czekoladowe. Ponieważ wiem, że mielone migdały w Polsce to luksus i ich cena ścina z nóg, można je zastąpić zwykłą pszenną mąką i też się uda. Chociaż dla mnie to nie będzie już brownie :) Razem z Alcią zapraszamy Was na prawdziwą ucztę dla oczu i podniebienia! BURACZANE BROWNIE  Ilość składników na formę o średnicy 20cm 500g ugotowanych lub upieczonych buraków40g mieszanych orzechów250g masła400g ciemnej czekolady o zawartości kakao min. 70%50g drobnego cukru50g cukru z prawdziwą wanilią6 jajek (białka i żółtka oddzielnie)100 mielonych migdałów (lub 100g mąki pszennej)  Dodatkowo  2 kostki ciemnej czekolady (75% kakao) 1 łyżka masła 1 łyżeczka ziaren kawy rozgniecionych trzonkiem od dużego noża Piekarnik rozgrzewamy do 180C (z wiatrakiem do 160C).Formę smarujemy delikatnie masłem i jej spód wykładamy papierem do pieczenia.Białka umieszczamy w misce i schładzamy w lodówce.Buraki obieramy i ścieramy na tarce do jarzyn (drobne oczka).Orzechy prażymy na suchej patelni i siekamy na grube kawałki.Masło i czekoladę wkładamy do żaroodpornej miski. W garnku zagotowujemy wodę, zdejmujemy garnek z palnika i stawiamy na nim miskę z czekoladą i masłem, mieszamy aż oba składniki się rozpuszczą i połączą (UWAGA - miska NIE może dotykać wody).Schłodzone białka ubijamy na sztywno z odrobiną soli.Żółtka ubijamy z cukrem na białą, gęstą masę. Do ubitych żółtek dodajemy stopioną czekoladę z masłem, posiekane orzechy, mielone migdały (lub mąkę) i buraki. Dokładnie mieszamy.Do wymieszanej masy dodajemy 1/3 ubitych białek, delikatnie mieszamy i dodajemy resztę (białek).Wszystko delikatnie, ale dokładnie mieszamy i przekładamy do formy.Pieczemy przez 35-40 minut na środkowej półce w piekarniku.Uwaga - ciasta nie można przesuszyć. Ma być ścięte przy brzegu, ale lekko 'drżące' po środku.Całkowicie studzimy i dopiero wtedy kroimy na kawałki. Ostudzone można polać polewą (2 kostki czekolady rozpuszczamy na parze z masłem) i posypać rozgniecionymi ziarnami kawy. Smacznego! EDIT Piekłam ciasto z połowy składników i wyszło mi 12 małych brownie jak na zdjęciu. Piekłam je przez 20 minut w temperaturze 150C. Za cudnej urody papilotki dziękuję Ani - Aniu to najładniejsze papilotki jakie kiedykolwiek miałam! DZIĘKUJĘ! Ciastko na powyższym zdjęciu nie było do końca wystudzone co widać :-) Ale spróbujcie je upiec i się powstrzymać od zjedzenia choćby jednego kawałka dłużej niż przez 15 minut (jeśli jesteście prawdziwymi czekoholikami po prostu nie dacie rady!) Autor:   Around the kitchen table 