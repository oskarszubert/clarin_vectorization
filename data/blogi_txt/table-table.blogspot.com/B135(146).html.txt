Domowy pieprz ziołowy Polki          Krótka notka na szybko - tak tak ja też potrafię! :)  Uwinęłam się z raportem na jutrzejsze spotkanie, więc chce Was namówić na zrobienie domowej przyprawy. Nazwałam ją pieprzem ziołowym Polki, bo to nic innego jak mieszanka moich ulubionych przypraw zmielonych w młynku do kawy, którą trzymam zamkniętą szczelnie w słoiczku. Ostatnio ktoś mnie zapytał 'mejlowo' czy chce mi się bawić w kombinowanie, przerabianie i skąd mam na to czas? Pewnie, że mi się chce! Owszem czasu mi brakuje, ale kto ma go wystarczająco dużo? A po drugie ja naprawdę lubię mieszać, mielić i zestawiać ze sobą przeróżne smaki. Ale najfajniejsze w tym wszystkim jest to, że spodziewamy się jakiegoś konkretnego aromatu, a efekt końcowy potrafi powalić nas na kolana. Jest jeszcze inna przyczyna, dla której postanowiłam z kilku przypraw zrobić jedną. Za każdym razem jak już zbiorę w sobie wszystkie siły i zacznę mieszać dłońmi surowe mięso, chcąc je doprawić łapię 'brudnymi' rękami kilkanaście słoiczków, których potem brzydzę się dotknąć. Problem rozwiązany - słoiczek jest jeden i zawsze mogę poprosić o pomoc Dawida, który nie będzie czuł się zagubiony (no bo niby skąd ma wiedzieć, co Polka ma na myśli i ile czego chce w danym momencie dosypać?).  Jedna uwaga - warunkiem stworzenia dobrego domowego pieprzu ziołowego (a może powinnam nazwać to cudo ulubioną przyprawą do mięsa??) jest użycie dobrej jakości części składowych i nie chodzi mi o to, że mają one kosztować majątek i być z lichowiejakiegosklepu! Chodzi o to by nie były zwietrzałe, dlatego warto sprawdzić datę przydatności do spożycia na opakowaniu. Więc zostawiam na chwilę truskawki (jakieś one w tym roku są zupełnie bez smaku i szybko pleśnieją), młode warzywa i młodą zieleninę, która cieszy i karmi me oczy i namawiam Was gorąco na stworzenie swojej ulubionej mieszanki przypraw. Nie musi ona dokładnie wyglądać tak jak moja - niech będzie ona dla Was inspiracją. A może podpowiecie mi co można jeszcze do niej dodać? Chętnie poczytam o Waszych ulubionych smakach. Tymczasem zamykam komputer i niestety muszę Was przeprosić, ale w pracy nie mam czasu na zaległą korespondencję , po pracy padam na ryjek i chyba musicie poczekać do soboty :(  Miłego Wam życzę!   Domowy pieprz ziołowy Polki    1 łyżeczka ziaren białej gorczycy  1 łyżeczka ziaren jałowca  1/2 łyżeczki ziaren kminu rzymskiego  1 łyżeczka ziaren kminku  1 łyżeczka suszonego lubczyku  1/2 łyżeczki płatków chili   1 łyżeczka kulek ziela angielskiego  1 łyżeczka mieszanych kulek pieprzu  1 łyżeczka pieprzu syczuańskiego  2 liście laurowe  Wersja dla ambitnych: wszystkie składniki ucieramy w moździerzu i trzymamy w szczelnie zamkniętym słoiczku. Wersja dla trochę mniej ambitnych, leniwych lub dla tych, którzy tak jak ja woleli kupić sobie młynek do kawy, a nie maszynkę do lodów, bo wolą wypłukać sobie trochę magnezu niż pożerać spalone w wielkim siłowym trudzie kalorie: wszystkie składniki mielimy w młynku do kawy lub ziaren i trzymamy j/w. Smacznego!            Autor:   Around the kitchen table 