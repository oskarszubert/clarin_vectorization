Na chłód i smutki wypij kawy zbożowej dwa kubki          W jesienne dni świat mieni się przeróżnymi barwami, od tych najbardziej złotych poprzez delikatnie pomarańczowe aż po wieczorne jesienne szarości. Lubię jesień właśnie za tą różnorodność, za ciepły wiatr, kolorowe liście, przebłyski słońca i wspaniałe rustykalne światło, które subtelnie omiata fotografowane przedmioty i postacie. W jesień przypomina mi się również babciny kredens z zasłonką na gumce zamiast drzwiczek, w którym trzymała różne skarby. Znalazł się tam miętowy drops, cukierki kukułki, kawałek biszkoptu czy herbatniki. I zawsze była tam Ona - kawa zbożowa. Babcia parzyła ją w niewielkim rondelku, dodawała kilka kropel mleka i piła jak największy przysmak. Nigdy nie widziałam by Babcia piła zwykłą kawę. Gdy byłam podlotkiem za zbożową nie przepadałam. Kilka lat temu odkryłam ją na nowo. Kawa zbożowa to prawdziwe bogactwo witamin i minerałów. Wytwarzana jest z palonych ziaren żyta, pszenicy (także pszenicy orkisz) lub jęczmienia, a także z korzenia mniszka, buraka cukrowego lub cykorii. Znajdziemy w niej dodatek nasion kozieradki lub łubinu, rzadziej figi albo żołędzie. Kawa ta nie pobudza wydzielania kwasów żołądkowych, a jej składniki wpływają na przyspieszenie przemiany materii oraz ułatwiają trawienie podczas gdy tradycyjna kawa zwiększa ciśnienie i podnosi poziom tłuszczów we krwi. W miesiące zimowe, jesienne i wczesne wiosenne lubię zbożową pić gorącą. Dodaję do niej maleńką szczyptę rozgrzewających przypraw i kilka kropel owczego mleka. W lecie na jej bazie przygotowuję przepyszną kawę mrożoną.  Kawę zbożową można dodać do ciast, można upiec chleb z jej dodatkiem czy przygotować mleczny koktajl. Nie ma żadnych ograniczeń. Troszkę więcej do poczytania właśnie o 'zbożówkach' znajdziecie u Marty-Jadłonomii.    KAWA ZBOŻOWA  |porcja dla 2 osób|   500ml wody  1-2 czubate łyżka kawy zbożowej (nie instant, najlepiej takiej do zaparzenia w kawiarce)  maleńka szczypta mielonych przypraw: goździków, imbiru, cynamonu i kardamonu  ulubione mleko (krowie, kozie, owcze lub roślinne) lub śmietanka do kawy   syrop z agawy, ksylitol, cukier, słodzik lub miód   Kawiarka  Przyprawy dodaj od razu razem z kawą do sitka kawiarki, dolej wodę i zaparz jak normalną kawę.   Rondel Zagotuj wodę, wsyp kawę, dokładnie wymieszaj i gotuj na małej mocy palnika. Kawa nie może się przypalić, bo będzie gorzka. Jeśli używasz przypraw, dodaje je właśnie teraz. Kawę gotuj przez około 5-7 minut i przecedź przez sitko.    W oby przypadkach kawę pij gorącą z dodatkiem swojego ulubionego mleka lub śmietanki i lekko posłodzoną według własnych upodobań. Autor:   Around the kitchen table 