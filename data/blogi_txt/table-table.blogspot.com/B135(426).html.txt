Domowy aromatyczny ketchup           Właściwie nie chciałam wstawiać tu przepisu na ketchup zwłaszcza, że całkiem niedawno taki przepis podała u siebie Olga.    Ale...   Zawsze jakieś ale musi się pojawić :) Na moją zgubę w pobliskim sklepie trafiłam na przecenę pomidorów, bo... były zbyt dojrzałe. A jak wiadomo nam, kobietom ciężko jest oprzeć się przecenom i promocjom. Więc nabyłam całe 3 kilo z myślą, że jednak ketchup zrobię, a tym samym sprawdzę, czy umiem robić przetwory.  Tak Proszę Państwa. Z przetworami jestem na bakier, bo co roku zmieniamy miejsce zamieszkania i wizja przenoszenia słoików mnie przeraża. W dodatku zazwyczaj staramy się wynając mieszkanie blisko centrum, wieć ani chłodnej sieni, ani spiżarki ani piwnicy nie mam. Ale wszystko wskazuje na to, ze w miejscu gdzie mieszkamy teraz zostaniemy (a przynajmniej zostanę ja) przez kolejne pół roku, więc postanowiłam że spróbuję i sprawdzę, czy dobra ze mnie gospodyni.    Słoiki przygotowałam metodą mojej Mamy. Na dno garnka położyłam bawełnianą ściereczkę (ochrania ona dno garnka przed porysowaniem), nalałam wody, włożyłam słoki, zakrętki i postawiłam na palnik. Gotowałam całość około pół godziny. W tym czasie dobrze nagrzałam piekarnik i wysuszyłam w nim i zakrętki i słoiki. Dobrze jest trzymać je w cieple, dopóki nie będziemy ich napełniać, ale zawsze można je kolejny raz podgrzać. Uzbrojona we wszystkie potrzebne składniki (i cierpliwość) zabrałam sie do przygotowywania ketchupu. Bardzo się ucieszyłam, gdy po porównaniu mojego przepisu z przepisem Olgi okazało się, że nieznacznie się one różnią - okropnie nie lubię dublować podanych już przez Was potraw. I najważniejsza rzecz 'mój' przepis nie zawiera papryki, której ze względu na problemy żołądkowe jeść nie powinnam, a i tak za dużo sobie z nią pozwalam...    Dodam jeszcze, że niecały rok temu ta oto Frania vel Tatter podała u siebie przepis domowy ketchup wg Jamiego O. A więc do wyboru do koloru!    I ostatnia uwaga (obiecuję, że już kończę gadać!) zdecydowałam się swojego ketchupu nie przecierać, tylko dobrze go zmiksowałam za pomocą blendera. Jak będę chciała ketchup gładki to sobie kupię :) Ten swój pierwszy wolałam taki ... bardziej namacalny :)        Domowy aromatyczny ketchup  |źródło: BBC GoodFood Magazine, September 2009|    4 duże cebule  250g selera naciowego  5 łyżek oleju rzepakowego  4 duże ząbki czosnku  1 łyżeczka nasion kolendry  1 łyżeczka cynamonu  1 łyżeczka gałki muszkatołowej  1/2 łyżeczki czarnego pieprzu  2 łyżeczki soli selerowej  2 kg dojrzałych pomidorów, pokrojonych na duże kawałki  3 łyżki przecieru pomidorowego  1/2 łyżeczki Tabasco  200ml białego octu winnego  200g złotego drobnego cukru   W blenderze umieszczamy cebulę i seler naciowy, pokrojone na większe kawałki. Rozdrabniamy.  W rondlu o grubym dnie (ważne) rozgrzewamy olej, dodajemy rozdrobnioną cebulę i seler, przykrywamy i smażymy na małym ogniu przez około 5 minut. Dodajemy ząbki czosnku, gotujemy kolejne 5 minut.  Dodajemy przyprawy i dusimy kolejną minutę.  Po tym czasie dodajemy resztę składników, doprowadzamy do wrzenia, zmniejszamy moc palnika i gotujemy ketchup na małym ogniu przez około godzinę. Ketchup ma zmniejszyć objetość prawie o połowę.  Po tym czasie ostrożnie przelewamy całść do blendera i ponownie rozdrabniamy. Następnie przecieramy przez sito (ja ten etap pominęłam).  Jeśli ketchup wydaje nam się zbyt rzadki, możemy ponownie podgrzewac go w rondlu na małym ogniu aż zgęstnieje.  Ciepły przekładamy do ciepłych, wysterylizowanych słoików. Zakręcamy i odstawiamy do wystygnięcia.  Ketchup możemy trzymać w lodówce przez 3 miesiące, lub zamrozić w małych porcjach.    Smacznego! Autor:   Around the kitchen table 