Polski burak i kartoflak          Droga A.,     Kiedy w 2007 roku opuszczałam Polskę, byłam młoda i szalona, a swoją wyprawę traktowałam jak jedną wielką przygodę. Spakowałam swój niewielki dobytek w dwa plecaki i bez żalu pojechałam za wielkie wody zdobywać Anglię. Bez ustalonych ram czasowych, bez szczegółowego planu. Pomieszkałam chwilę w Londynie, przeniosłam się Manchesteru i tak poznałaś zawszepolkę i jej kulinarnego bloga. Mieszkając poza Polską starałam się nigdy na Nią nie narzekać i niejednokrotnie złościło mnie jak wieszano na Niej przysłowiowe psy. Że panie na poczcie niemiłe, że obsługa w sklepie nie taka, że nie można kupić świeżej ryby czy aromatycznej przyprawy curry, że jest brudno, chamsko i butnie. Nie krytykowałam, bo dlaczego mam krytykować kraj który opuściłam? W Anglii mieszkało mi się dobrze i wygodnie. Nigdy nie czułam się tam jak obywatel gorszej kategorii. Były łzy smutku, ale i radości. Jeśli czytałaś moje posty, to dokładnie wiedziałaś kiedy było mi lepiej, a kiedy gorzej. Towarzyszyłaś mi w mojej przeprowadzce do Londynu. Wiesz, gdybym mogła, nie opuszczałabym Manchesteru. Zakochałam się w tym mieście od pierwszego wejrzenia, ale sytuacja gospodarcza zmusiła nas do powrotu do Big Smoke. W międzyczasie zwiedziliśmy Szwajcarię, która niepostrzeżenie wkradła się w nasze serca.    Źle mi było w Londynie. Nie lubię tego miasta, o czym często pisałam w swoich postach. Były różne pomysły jak to zmienić. Stanęło na powrocie do Polski. Wygrała tęsknota za Rodziną i Przyjaciółmi. Tęsknota za Ojczyzną. Towarzyszyłaś mi w kolejnej przeprowadzce.  W załatwianiu transportu i pakowaniu naszego dobytku. Do Polski wróciłam z tak wielkim entuzjazmem, że kipiał on we mnie i wypływał na zewnątrz. Znalazłam bardzo szybko pracę, spotykałam się z innymi Blogerami, mogłam wsiąść w pociąg i odwiedzić Bliskich. Brzmi bajkowo, prawda? Niestety z miesiąca na miesiąc było coraz gorzej. Nagle przestałam mieć czas dla Znajomych bo gniłam w pracy. Przejazd z Zamościa do Warszawy przy korzystaniu z usług PKP potrafił trwać 12 godzin(sic!). Nadchodził weekend, a ja byłam tak zmęczona, że połowę wolnego od pracy czasu przesypiałam. Do tego wiecznie wojujące w przejściach czy drzwiach wejściowo-wyjściowych Starsze Panie, zapchane do granic możliwości autobusy i smutne twarze.   A najgorsze było w ty wszystkim to, że znałam powód tych smutków. Jak Pani która pracuje na kasie i zarabia tak mało, że nie stać ją na książki dla swojego dziecka ma być wesoła??? Jak?   Mijały miesiące, a my robiliśmy wszystko, by z Polski ponownie wyjechać. Udało się. Towarzyszyłaś mi w mojej przeprowadzce do Szwajcarii. Od kilku miesięcy mieszkam tutaj i jestem szczęśliwa.    Kocham Polskę. To zawsze będzie moja ukochana Ojczyzna, ale poziom absurdu jaki wytworzył się tam ostatnimi czasy potrafi zgnieść nawet największego patriotę. To że zabrania się bycia szczęśliwym ludziom, którzy nie chcą brać ślubu, ludziom którzy wolą spędzić całe życie z osobą tej samej płci, to że na siłę chce nam się wcisnąć GMO, że wmawia się nam słuszność faszerowania dzieci szczepionkami, że rzuca się kłody pod nogi tym, którzy mają pomysł na siebie. Z trwogą przeczytałam, jak Zuzia Górska co miesiąc ściera się z Państwem by móc dalej robić to co kocha, jak sąsiedzi zamiast się wzajemnie wspierać, donoszą na siebie do przeróżnych instytucji państwowych, jak Zazie przez to, że żyje z Kobietą a nie Mężczyzną jest "nieużyteczna, bo nie wykonuje funkcji prokreacyjnej". Żal ściska mi serce i jest mi wstyd, że przyłożyłam rękę do tego, że Polską rządzi banda niedouczonych ludzi, którzy swoich obywateli mają za nic. Ale czy dano mi wybór? Czy miałam jakąś alternatywę?   Wkurza mnie jeszcze jedna rzecz. Że ludzi, którzy wyjechali z Polski nazywa się tchórzami, bo uciekamy zamiast walczyć. Niby jak mamy walczyć? Czym? Siekierą? Bo słowa nic dadzą, skoro są wyrzucane do kosza już w zalążku. Powiem Ci jedno. Uciekłam z Polski, bo zobaczyłam że poza Nią można żyć normalnie. Że pracując na pół etatu nie muszę się martwić, ze zabraknie mi środków do życia do przysłowiowego 1-szego. Że obcy ludzie mogą się do siebie uśmiechać, przepraszać za to, że się potrącili, przepuścić w drzwiach, a urząd podatkowy jest po to, żeby pomóc a nie po to żeby zgnoić i ukarać. Powiem Ci więcej.  To wielka odwaga zostawić wszystko, co się osiągnęło i wyjechać do obcego kraju. Wyjechałam, by nie stać się kolejnym smutnym obywatelem.  Polska to piękny kraj, w którym żyją wspaniali i zdolni ludzie, ale niestety jako Państwo, które dba o swoich Obywateli nie ma mi kompletnie nic do zaoferowania.   I zrobiłam dla kartoflaka. Bezglutenowego. Tak jak lubisz. Ziemniaki starałam na tarce na dużych oczkach. Tak jak lubisz.  W dwóch wersjach, dla mnie i dla Ciebie bez mięsa. Tak jak lubisz.       KARTOFLAK (TARCIUCH, BABKA ZIEMNIACZANA) |na okrągłą formę o średnicy 17cm oraz kwadratową o boku 17cm|  3 jajka 1.5kg sypkich ziemniaków  2 łyżki jogurtu naturalnego 100g twardego żółtego sera (parmezan, Bursztyn, Dziugas) 2 łyżki oleju do smażenia |np. z pestek winogron| 1 duża cebula |lub 2 mniejsze| 4 ząbki czosnku pieprz w kulkach kilka kulek jałowca 2 liście laurowe mała papryczka chilli (birds eye) 2 łyżki majeranku sól gałka muszkatołowa mielone orzechy do obsypania formy opcjonalnie kilka cienkich plastrów wędzonego boczku do wyścielenia formy   Jajka rozbijamy lekko widelcem.  Obrane ziemniaki i ser ścieramy na tarce do jarzyn (duże oczka).  Ziemniaki mieszamy z jogurtem (dzięki temu nie ściemnieją) i przekładamy na sitko, które ustawiamy na misce. Zostawiamy na 30 minut. Po tym czasie wodę z miski wylewamy, a a krochmal z dna garnka dodajemy do ziemniaków. Cebulę i czosnek obieramy i kroimy w cząstki.  Na patelni rozgrzewamy olej, dodajemy cebulę, czosnek, liście laurowe, kulki pieprzu i jałowca oraz pozbawioną pestek papryczkę chilli. Podsmażamy całość na małym ogniu przez około 10 minut, aż cebula zacznie brązowieć. Podsmażone warzywa wraz z przyprawami i oliwą przekładamy do miski i rozdrabniamy w blenderze na gładką masę. Mieszamy dokładnie ziemniaki, ser, jajka oraz masę z patelni i doprawiamy solą, startą gałką i jeśli trzeba pieprzem (babka ziemniaczana lubi pieprz).  Formę smarujemy oliwą lub masłem i wysypujemy mielonymi orzechami. Jeśli używamy boczku, to plastry układamy tak, by ich połowa wystawała poza brzegi formy.   Masę ziemniaczaną przekładamy do formy i wyrównujemy wierzch (ewentualnie zakładamy na nią wystające części plastrów boczku). Pieczmy w piekarniku nagrzanym do 180C) przez około 60 minut. Babka ma się zrumienić, ale gdyby stało się to za szybko (zależy od rodzaju piekarnika) należy przykryć ją folią aluminiową i w ten sposób dopiekać.  Podajemy babkę na ciepło z kwaśną śmietaną lub studzimy ją, chowamy do lodówki na noc, a tuż przed podaniem obsmażamy na patelni.  Bon Appétit!         Autor:   Around the kitchen table 