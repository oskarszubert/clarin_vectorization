Because I can't stop loving you       Gdyby ktoś pragnął mnie skutecznie skrzywdzić, musiałby zabronić mi używania trzech produktów: dobrego masła, świeżo zmielonej kawy i gorzkiej czekolady. Grudzień to czas, kiedy u wszystkich pachnie korzennymi przyprawami, u mnie roztacza się właśnie jej zapach. Gorzka czekolada zawładnęła moim sercem kilka lat temu i chociaż umiem odmówić sobie każdego rodzaju słodyczy, to nie potrafię przejść obojętnie obok kostki, ba całej tabliczki (!) tego przysmaku. Jej każdy element skutecznie uzależnił mnie od siebie - kolor, aksamitność, wytrawny smak, lepkość i seksowność. Tak, gorzka czekolada jest seksowna, zmysłowa i tajemnicza. Wrzucona do espresso zgłębia jego aromat, wie jak podkreślić smak wołowiny, pozwala zatopić w sobie orzechy i solone migdały, lubi się z różowym pieprzem i skórką cytrynową. Potrafi błyszczeć jak na prawdziwą królową słodyczy przystało.   Tak, dla mnie królowa jest tylko jedna i tabliczka gorzkiej czekolady zajmuje honorowe miejsce w mojej szafce z przysmakami. I chociaż najbardziej lubię ją kosztować w zupełnie nieprzetworzonej postaci, czasem pozwalam sobie na odrobinę szaleństwa. Szczególnie kiedy trafiam na takie perełki, jak przepis na domową nutellę według Fréderic Bau z książki "Cooking with chocolate", który znalazłam u kochanej Lo na jej blogu Pistachio. Pokombinowałam i wyszło smarowidło tak pyszne, że sklepowa Nutella wypada przy nim blado. Tak blado, ze dla mnie od wczoraj jest niewidoczna. DOMOWA 'NUTELLA'   200g orzechów laskowych*  400 ml mleka pełnotłustego (użyłam pasteryzowanego mleka koziego o łagodnym smaku)  1/2 szklanki (60 g) mleka w proszku  2 łyżki (40 g) miodu o neutralnym smaku  300g gorzkiej czekolady o zawartości 64% kakao lub więcej* 3 łyżki ciemnego kakao    Piekarnik nagrzewamy do 150C. Na dużej blasze wyłożonej papierem do pieczenia rozkładamy orzechy, wstawiamy blachę do piekarnika i prażymy orzechy na lekko złoty kolor (przez 10-15 minut w zależności od rodzaju piekarnika). Uprażone orzechy wyjmujemy z piekarnika i studzimy, a następnie zawijamy w kuchenną ściereczkę i obcieramy z nich skórki. Do rondelka wlewamy mleko, dodajemy miód i mleko w proszku. Mieszamy i podgrzewamy do chwili zagotowania. Odstawiamy. Czekoladę i kakao rozpuszczamy w kąpieli wodnej (można również rozpuścić czekoladę w mikrofalówce używając funkcji rozmrażanie lub nastawiając moc na 500 W). W malakserze lub blenderze miksujemy orzechy na pastę. Dodajemy rozpuszczoną czekoladę i gorące mleko z miodem. Całość miksujemy do dokładnego połączenia się składników. Masę przecieramy przez gęste sitko - w ten sposób będzie gładka i aksamitna. Nieprzecedzona nutella ma małe drobinki zmiksowanych orzechów. Masę przelewamy do wyparzonych słoików, zostawiamy do wystudzenia i wstawiamy do lodówki do całkowitego stężenia. Słoiki z kremem przechowujemy w lodówce.  * jeśli ktoś nie ma czasu albo ochoty na zabawę z orzechami może kupić gotowca - w sklepach są dostępne mielone prażone orzechy laskowe * moja nutella wyszła odrobinę zbyt płynna, ponieważ użyłam czekolady 'do gotowania'  - polecam zakup zwykłej gorzkiej czekolady z wyższej półki       Autor:   Around the kitchen table 