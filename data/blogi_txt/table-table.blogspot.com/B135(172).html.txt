Gdy w domu pachnie chlebem. Wspólne pieczenie chleba 'w ciemno'. Kiedy zaczynam komuś opowiadać, czym dla mnie jest pieczenie chleba, uderza mnie rwący potok myśli i nie umiem się wysłowić. Z każdym kolejnym pachnącym bochenkiem kocham to coraz bardziej. Zapach i smak domowego chleba ma w sobie wszystko. Miłość do siebie i swojego ciała, miłość do bliskich, pasję, cierpliwość i pokorę. Tak po prostu. Kiedy zaczynałam piec chleb, była nas garstka. Teraz nas, pasjonatów domowego pieczywa jest tak wiele! Nawet nie zauważyłam, kiedy ta liczba rozrosła się jak dzikie drożdże. Ogrom bochenków kusi nas pięknymi zdjęciami, opisami i aromatem, który uderza w nas prosto z monitora. Pamiętajmy zatem o jednej rzeczy - pieczenie chleba to nie zawody. Przede wszystkim robimy to dla siebie i swoich bliskich, a nasz bochenek nie bierze udziału w konkursie na najlepiej nacięty, najbardziej rumiany czy najpiękniejszy chleb na świecie. Chleb nie musi być piękny, chleb musi być zdrowy i smaczny. Gdy mój pierwszy upieczony bochenek popękał i nie zawierał ani grama soli, poryczałam się jak bóbr. Ale tu naprawdę nie ma co płakać. Z pieczeniem chleba jest tak jak z każdym nowym wyzwaniem - praktyka czyni z nas mistrza.Tu nie trzeba specjalnych umiejętności. Chleb może upiec każdy z nas. Nie potrzebujemy super piekarnika, super foremek czy super kamienia. Jedyne co potrzebujemy to cierpliwość. A to dlatego, że niektórych faz nie da się przyspieszyć. Jeśli chcemy mieć ładnie podziurkowany miąższ, to ciasto należy dokładnie wyrobić. Jeśli chcemy, by dziury w miąższu były małe, to chleb składamy tyle razy, ile podaje przepis. I w końcu, jeśli chcemy, by bochenek nam ładnie urósł, to pilnujemy go w trakcie końcowej fazy wzrastania. Jak nam urośnie więcej niż dwa razy, to ponownie go składamy i raz jeszcze powtarzamy ostatnią fazę. Moja Mama ma w domu piękne kwiaty, które nigdy nie chorują. W ich pielęgnację wkłada dużo serca i lubi z nimi rozmawiać. Ja zawsze rozmawiam ze swoim chlebem. Poświęcam mu dużo czasu i uwagi. Wlewam w niego dobrą energię.Nigdy nie przypuszczałam, że pieczenie chleba to tak wspaniała zabawa. Zabawa, ale i nauka. Bo ciasto chlebowe wystarczy zrozumieć, umieć odczytać jego strukturę. To co na początku wydaje nam się trudne i skomplikowane, nabiera sensu przy kolejnym bochenku wyjętym z pieca. Bochenek upieczony w domu różni się ogromnie od tego ze sklepowej półki. To my kontrolujemy jakość użytych składników, jak również ich ilość. Stworzenie chleba z wody i mąki to bezdyskusyjne piękno. I nieważne, czy nasz bochenek popęka, odrobinę się rozleje czy nie będzie miał wymarzonej chrupiącej skórki – i tak będzie o wiele lepszy niż ten, który można kupić w osiedlowym sklepie czy miejskim markecie. W dobie nowoczesności, przetworzonego jedzenia i gotowych półproduktów bochenek domowego chleba wydaje się być fanaberią i chęcią bycia modnym za wszelką cenę. Nic bardziej mylnego. Podarujmy ciastu chlebowemu odrobinę miłości, a on odpłaci nam wspaniałym smakiem i cennymi składnikami odżywczymi. Pieczenie chleba uzależnia i zmienia nas raz na zawsze. Później kupne pieczywo czy nawet bułka z naszej ulubionej piekarni nie smakuje już tak samo...  A tym razem piekłam w licznej grupie. Lubię takie wspólne pieczenie. Daje wiele radości. Galerię wszystkich chlebów możecie zobaczyć tutaj - u Anny Marii, inicjatorki tej wspaniałej akcji chlebowej 'w ciemno'. Ja przepis bazowy lekko zmodyfikowałam, tak by nie używać drożdży.   PANE AL CIOCCOLATO (ITALIAN CHOCOLATE BREAD)|na podstawie: applepiepatispate.com| Zaczyn1 czubata łyżka aktywnego zakwasu żytniego (100% hydracji*)70g mąki pszennej chlebowej (typ 750 lub 850)70g ciepłej wody  Składniki zaczynu mieszamy razem do połączenia się składników. Miskę przykrywamy folią spożywczą i odstawiamy na 12 godzin w temperaturze pokojowej do fermentacji.  Ciasto właściwecały zaczyn400g mąki pszennej chlebowej (typ 750 lub 850)200g ciepłej wody70g płynnego miodu1 łyżka ekstraktu waniliowego30g ciemnego kakao7g soli80g gorzkiej czekolady bez cukru, posiekanej nożem Następnego dnia zaczyn mieszamy z wodą i solą. Dodajemy mąkę, miód, kakao i ekstrakt waniliowy i mieszamy do całkowitego połączenia się składników. Wyjmujemy ciasto na blat i zagniatamy przez kilka minut. Składamy w luźną kulę i zostawiamy na 10 minut, aby odpoczęło.Ciasto ponownie zagniatamy ręcznie przez 10-15 minut lub krócej mikserem z hakiem. Dobrze zagniecione ciasto jest elastyczne - jego kawałek powinien dać się rozciągnąć na cienką membranę. W końcowej fazie zagniatania dodajemy posiekaną czekoladę.Gotowe ciasto formujemy w luźną kulę, wkładamy do naoliwionej miski, przykrywamy folią spożywczą i zostawiamy na około 3 godziny do wyrośnięcia. W trakcie odpoczynku ciasto 2 razy składamy w celu jego odgazowania. W tym celu kulę ciasta przenosimy na blat i rozpłaszczamy na prostokąt, lekko uderzając w jego powierzchnię. Następnie z każdej strony zawijamy płat ciasta do środka na szerokość około 1/3 całości (tak jak kopertę). W ten sposób napinamy dolną część, która potem będzie tworzyła wierzch bochenka (patrz porady poniżej).Gdy ciasto podwoi swoją objętość, formujemy jeden duży bochenek lub dwa mniejsze i wkładamy je złączeniami do góry do koszyka do wyrastania.Czas wyrastania ciasta to od 2 do 2,5 godzin (czasem więcej!) w temperaturze pokojowej.  W chłodzie (10C) można ten czas przedłużyć do 8 godzin, w lodówce (około 6C) do 18 godzin. Przed włożeniem bochenka do pieca sprawdzamy czy ciasto jest gotowe (czy chleb jest dobrze wyrośnięty). W tym celu naciskamy powierzchnię ciasta palcem. Kiedy po naciśnięciu ciasto wraca natychmiast do pierwotnego kształtu jest gotowe do pieczenia. Jeśli wgniecenie pozostaje lub pogłębia się (wyrośnięte ciasto opada), chleb rósł zbyt długo. Jeśli ciasto nie daje się nacisnąć i potrzebuje trochę czasu zanim wyrówna się jego powierzchnia, musi zostać jeszcze w koszyku na jakiś czas.Wyrośnięty chleb delikatnie wyjmujemy z koszyka na łopatę i nacinamy wzdłuż.Wsuwamy do piekarnika i pieczemy w lekko naparowanym piekarniku przez pierwsze 15 minut w temperaturze 230C, a przez kolejne 20-25 minut w temperaturze 200C.Chleb studzimy na kratce przez minimum godzinę. * hydracja to procentowa ilość wody w stosunku do ilości mąki (100g mąki + 100g wody = 100% hydracji, 100g mąki + 50g wody = 50% hydracji, 50g mąki + 100g wody = 150% hydracji)  Przydatne informacje: Zakwas żytni na mące żytniej razowej Zakwas pszenny na mące pszennej Zakwas pszenny na mące żytniej Zakwas pszenny na bazie zakwasu żytniego Mam już zakwas, ale co dalej? Jak dbać o nasz zakwas? Przechowywanie zakwasu - suszenie Zagniatanie i składanie ciasta chlebowego Formowanie okrągłych bułek i bochenków Formowanie owalnych bochenkow - metoda I Formowanie owalnych bochenków - metoda II      Autor:   Around the kitchen table 