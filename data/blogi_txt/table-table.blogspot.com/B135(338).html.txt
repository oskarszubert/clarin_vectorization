Pomarańcz lubi dynię. Zupa dyniowa na mleku kokosowym. Gdyby ściany umiały mówić, z wielką chęcią wysłuchałabym historii przedwojennej Warszawy. O Damach i kapeluszach z szerokim rondem, koronkowych rękawiczkach i małych koktajlowych torebkach. O rozmowach prawdziwych Dżentelmenów w oparach dobrego tytoniu i wyszukanego alkoholu. O starych tramwajach, ulicach i kamienicach. Kawiarniach, restauracjach i cukierniach. Tymczasem od prawie roku nie mogę się zdecydować czy Warszawę lubię, czy nie. Warszawa poniedziałkowo-piątkowa to ścisk tłumu i wrzask samochodów. Warszawa weekendowa to urok kamienic na Starym Żoliborzu i zieleń drzew na Saskiej Kępie. Dziwna jest ta Warszawa. Intrygująca i zarazem męcząca. Kiedy tylko mogę uciekam od niej i zostaję w domu z książką na parapecie, miękkim Futrem na kolanach i talerzem parującej zupy na stole. Warszawa taka jaka jest, taka jest...     PS Wszystkie opinie na temat Warszawy to moje subiektywne odczucia i zastrzegam sobie prawo do ich swobodnego wyrażania i przetwarzania.      ZUPA Z DYNIOWO- POMARAŃCZOWA NA MLEKU KOKOSOWYM  |przepis własny| 500g ulubionej dyni   1 marchewka  2 szalotki  garam masala (około 1 łyżeczki)  kurkuma (duża szczypta)  2 ząbki czosnku  1 puszka mleka kokosowego (400ml)  2 puszki wody (800ml)  1 źdźbło trawy cytrynowej*  1 duży kawałek korzenia imbiru  1 pomarańcza (miąższ + skórka)  płatki chilli lub szczypta ostrej papryki sól wędzona (lub zwykła)  ocet balsamiczny    do posypania - uprażone na oleju ziarna dyni i słonecznika.   Dynię i marchewkę kroimy w duże kawałki, układamy na blasze do pieczenia, skrapiamy odrobiną oliwy i pieczemy w piekarniku nagrzanym do 170C, aż zmiękną.  W garnku na łyżce oliwy i odrobinie masła podsmażamy pokrojone w cienkie piórka (lub drobną kostkę) szalotki oraz posiekany czosnek.  Dodajemy kurkumę i garam masala i smażymy całość, aż wszystko nabierze przyjemnie intensywnego zapachu i aromatu.  Dodajemy mleko kokosowe i 2 puszki wody (odmierzamy wodę puszką po mleku).  Wrzucamy lekko rozgniecione źdźbło trawy cytrynowej oraz korzeń imbiru pokrojony w plasterki. Gotujemy całość 10 minut.  Dodajemy upieczoną dynię i marchewkę i gotujemy około 5 minut.  Na tarce do jarzyn ścieramy skórkę z pomarańczy i dodajemy do garnka. Nożem usuwamy białą część skórki, a cząstki miąższu również dodajemy do garnka.   Zupę miksujemy w blenderze, przelewamy z powrotem do garnka i podgrzewamy.  Dodajemy ocet balsamicznym sól i doprawiamy wedle uznania.  Podajemy z uprażonymi ziarnami. Smacznego!  *chodzi o jeden kawałek, jak tutaj Autor:   Around the kitchen table 