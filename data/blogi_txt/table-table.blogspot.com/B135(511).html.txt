You sexy thing! Challah na zakwasie.         Nie wiem czy się ze mną zgodzicie, ale jedzenie i wszystko, co z nim związane jest sexy! No bo tak. Zaczyna się od wybierania DORODNYCH produktów (bakłażan jest chyba najbardziej sexy ze wszystkich warzyw). Pózniej przechodzi się do krojenia, szatkowania, rozdrabniania. Potem się miesza, dodaje, SMAKUJE, doprawia. No i w końcu się DELEKTUJE.  Odkąd pamiętam wspólne udane zakupy spożywcze (NIE ciuchowe bo tych wręcz nienawidzę) z mężczyzną dostarczały mi nielada emocji. Wspólne wybieranie owoców, warzyw, snucie się po zatłoczonych straganach... Jak scena z najbardziej romantycznego filmu!  A wspólne przygotowywanie jedzenia w kuchni? To dopiero jest zastrzyk adrenaliny! Omączone dłonie, kawałki warzyw porozrzucane po blacie, łuski z cebuli czy czosnku, które spadły na podłogę i niedbale sobie tam leżą. Nakrywanie stołu obrusem, ustawianie talerzy, sztućców i kieliszków do wina. I wspólne zajadanie (pewnie powinnam napisać spożywanie, ale to juz brzmi zbyt poetycko jak dla mnie).  A obserwowaliście kiedyś parę zakochanych w sobie ludzi siedzących razem w kawiarni? To jak patrzą na siebie, jak obejmują dłońmi kubki czy filiżanki, sposób w jaki delektują się ich zawartością tak, by jednocześnie móc delektować się sobą? Nie da się tego opisać za pomocą słów. Dobrze, że mamy możliwość zapamiętywania obrazów.  A chałka. Czy nie kojarzy Wam się z kobiecymi kształtami? Gładkie linie, wcięcia, wzniesienia...  Upiekłam chałkę. Najwspanialszą na świecie! I to dzięki Mistrzyni Mirabbelce, która podała przepis na forum Cin Cin. Mirabbelko jesteś WIELKA!     Tradycyjny Challah z dodatkiem zakwasu  |źródło: Maggie Glezer „A blessing of bread”, u mnie forum Cic Cin|    80g zakwasu  poł szklanki wody  450g mąki wysokoglutenowej (użyłam mąki pszennej chlebowej Very Strong Bread Flour)  1,5 łyżeczki suszonych drożdży  1,5 łyżeczki soli  2 duże jajka  60g płynnego miodu (użyłam tegorocznego miodu z mniszka lekarskiego)  ¼ szklanki oleju kukurydzianego  60g masła    Na glazurę    pół jajka  pół łyżki mleka   Drożdże rozpuścić w niewielkiej ilości ciepłej wody i poczekać na ich aktywację (ok 10 minut).  Mąkę wymieszać z solą. Oddzielnie rozmieszać jajka z miodem, olejem oraz rozpuszczonym masłem.  Zakwas rozpuścić w wodzie.  Wymieszać wszystkie składniki i wyrabiać ręcznie około 10 minut, aż ciasto będzie gładkie i lśniące. Jeśli potrzeba skorygować ilość mąki i płynów - ciasto powinno odstawać od miski, nie może być klejące, ale musi dać uformować się w kulę.  Włożyć do lekko naoliwionej miski, przykryć folią i odstawić do wyrośnięcia na 1,5 godziny, żeby podwoiło swoją objętość.  Wyrośnięte ciasto uderzyć w celu odgazowania, rozłożyć płasko na blacie i poskładać dwukrotnie jak kartke papieru listowego po czym odstawić je do lodówki na noc, by było bardziej aromatyczne.  Po wyjęciu z lodówki od razu podzielić je na 4 części, uformować luźne kulki i pozwolić odpocząć około 20 minut, zanim zacznie się formować wstęgi warkocza.  Uformować z nich walki, które za pomocą obydwu dłoni rozciągać na długość ok. 40cm. Walki powinny być przy końcach nieco cieńsze niż w środku. Jeśli ciasto nie daje się wyciągnąć na pożądaną długość, przykryć, dać mu chwile odpocząć, a w międzyczasie rolować następny.  Walki połączyć ściśle z jednego końca i zaplatać poczwórny warkocz. Po zapleceniu całości końce mocno złączyć i podwinąć.  Odstawić do wyrośnięcia na blasze wyłożonej papierem. Blachę najlepiej przykryć folia albo zapakować całość do torby foliowej i odstawić do wyrośnięcia na około godzinę.  Po wyjęciu posmarować glazura z jajka, posypać makiem.  Piec w nagrzanym piekarniku (można na kamieniu) ok. 20 minut, można jeszcze raz posmarować jajkiem miejsca, które wyrosły), piec jeszcze 10-15 minut. Jeśli rumieni się zbyt mocno, można przykryć folią aluminiowa.   Chleb dzięki dodatkowi zakwasu jest bardziej aromatyczny i zachowuje dłużej świeżość. Smacznego!      Autor:   Around the kitchen table 