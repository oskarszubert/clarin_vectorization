Jan Czernikowski i owsiano-serowe ciastka kakaowe. Człowiek który tęskni i który nie może nakarmić swojej tęsknoty, gorzknieje.  Zamknięty w swoich pragnieniach zobaczenia i poczucia nieuchwytnego obiektu wysycha jak śliwka.  Ale gdy tęsknota zostaje zaspokojona, a jej miejsce zajmuje rozczarowanie, człowiek dałby wszystko by uschnąć z tęsknoty nim rozpadnie się na kawałki.    W naszym życiu dzieje się tak wiele, że nie jesteśmy w stanie za wszystkim nadążyć. Codzienność ucieka przez palce, a my próbując za nią nadążyć tracimy bezpowrotnie warte zapamiętania chwile.  Nie dziwie się, że  coraz więcej ludzi sięga do przeszłości, także kulinarnej. Modne są przepisy retro, przepisy Babci Hani czy Cioci Halinki. To takie perełki w tej pędzącej na łeb i szyję machinie zwanej życiem.   Odkąd dostałam od Babci książkę 'Ciasta, ciastka, ciasteczka' autorstwa Pana Jana Czernikowskiego, nie potrzebuję żadnej innej. To książka, na którą czekałam całe życie. Pożółkła, nadszarpnięta szponem mijających dekad i nadgryziona zębem czasu. Luźne kartki są tak kruche, jakby miały za chwilę się rozpaść. Kiedy ostatnio wzięłam ją do ręki, wypadła z niej kartka z babcinymi zapiskami. To prawdziwy skarb wśród rozmnażających się na półkach sklepowych nijakich książek kucharskich.   Nie znajdziecie tu przepisów na obiady, sałatki czy napoje. Ta książka traktuje o ciastach, ciastkach i ciasteczkach i stanie się Waszym najlepszym przyjacielem jeśli zaczynacie swoją przygodę z pieczeniem ciast. Część pierwsza książki to podstawowe zasady wypieku ciast: Pierwszy rozdział książki zawiera wiadomości ogólne o pieczeniu ciast - dowiecie się jak ciasto wyrobić, jak przygotować dodatki, jak używać różnych piekarników /:)/ oraz znajdziecie bardzo przydatny przelicznik miar i objętości.   Rozdział drugi mówi o podstawowym sprzęcie używanym do wypieków.  Rozdział trzeci i czwarty poświęcony jest 'surowcom podstawowym', czyli produktom używanym do wypieków (środki spulchniające, mąka, jaja, cukier etc.)  Rozdział piąty to świat owoców i przypraw W rozdziale szóstym poczytać możecie o podstawowych rodzajach ciast (mój post o cieście kruchym napisany na podstawie tego rozdziału znajdziecie tutaj).  Rozdział siódmy to bogactwo wiedzy na temat rodzajów nadzienia i dekorowania ciast Część druga książki to przepisy:  Placki, placki owocowe i szarlotki (56 przepisów)  Baby, babki i strucle (43 przepisy) Keksy (9 przepisów)  Pierniki i pierniczki (23 przepisy)  Torty (35 przepisów)  Serniki (13 przepisów)  Mazurki (35 przepisów) Pączki i faworki (22 przepisy)  Ciasteczka i ciastka (168 przepisów!!)  Ciasta słone (18 przepisów)  Wyroby niepieczone i przepisy różne (47 przepisów)    Wspominam o tej książce, bo to jedna z tych pozycji 'must have'. Można ją kupić na allegro.pl, ale na pewno zalega gdzieś w Antykwariatach i kupicie ją za grosze. A warto wiedzieć, skąd biorą się w sieci te wszystkie przepisy na wspaniałe wypieki - one wszystkie gdzieś mają swoje źródło.I zapewniam Was, że jeśli raz weźmiecie książkę Pana Czernikowskiego do ręki to już jej nie wypuścicie.  Przepis na poniższe ciasteczka to moja wersja przepisu na ciasteczka serowe Pana Czernikowskiego. Ciasto jest niezwykle plastyczne i przyjazne użytkownikowi - nie klei się zbytnio do blatu i wałka i co dla mnie najważniejsze wycięte ciasteczka zachowują swój kształt podczas pieczenia. Gdyby ciasto płatało Wam figle, należy je podsypać mąką owsianą. Nie zmieni ona smaku wypieku, a znacznie ułatwi pracę z ciastem.          KAKAOWE CIASTKA OWSIANE  |na podstawie przepisu na Ciasteczka serowe II z książki 'Ciasta, ciastka, ciasteczka' autorstwa Jana Czernikowskiego|    150g mąki owsianej 100g mąki razowej pszennej, przesianej (użyłam mieszanki mąki pszennej, orkiszowej i zytniej)   50g gorzkiego kakao   100g kremowego serka (np.Wieluń - pyszny i tani i to nie jest product placement!) 100g miękkiego masła 4 łyżki brązowego cukru  szczypta soli Obie mąki mieszam z kakao i solą.  W jednej misce ubijam masło z polową porcji cukru na puszystą masę.  W drugiej misce ubijam serek z drugą połową cukru, aż będzie puszysty.   Ubite masło łączę z ubitym serkiem, mieszam i dodaję partiami mąkę. Mieszam mikserem na najmniejszych obrotach, a po dodaniu ostatniej partii mąki zlepiam ciasto w kulę, owijam je papierem do pieczenia i chłodzę przez 15 minut w lodówce.  Schłodzone ciasto rozwałkowuję na dowolną grubość i wykrawam okrągłe ciastka.   Układam je na blasze wyłożonej papierem do pieczenia i piekę w piekarniku nagrzanym do temp 160C przez około 10-15 minut.   Po wyjęciu z piekarnika chwilę studzę ciastka na blasze, a później przekładam na kratkę i studzę całkowicie. Ciastka trzymam w zamkniętej puszce do 5 dni.    Smacznego! Autor:   Around the kitchen table 