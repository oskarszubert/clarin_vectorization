be my inspiration #1 i tajski rosół       Często na FB dzielę się z Wami tym, co mnie zainspirowało, co mi się spodobało, co wywołało wypieki na moich policzkach. Dzielę się i o tym zapominam, a część z Was w ogóle na FB nie wchodzi i takie posty przegapia. Czas to zmienić. Pomysł na wprowadzenie nowego cyklu podpatrzyłam u Venili, która w swoim cyklu Follow Saturday poleca: "ciekawe notki/artykuły/blogi". U Andrzeja podobny cykl to Share week, u Ilony Zestawienie tygodnia, Cuda.wianki na początku każdego miesiąca robi smakowite zapowiedzi kulinarne, a Truskawka ma cykl lubię. Tutaj znajdziecie coś dla ducha, ciała, coś czym można nacieszyć uszy i oczy. Nie narzucam sobie ram czasowych, tematyki, ilości linków. Jak nazbieram porcję kolejnych smakowitych inspiracji, to z pewnością podzielę się nimi z Wami. Jeśli macie ochotę to piszcie w komentarzach o wszystkich pięknych rzeczach, które Was urzekły.       Marek Raczkowski, którego rysunku śledzę od dobrych kilku lat. 4 w 1 - poczucie humoru, odwaga, bezpardonowość i wyłamywanie się z ogólnie  przyjętych konwenansów. Jego książka "Książka, którą napisałem, żeby mieć na dziwki i narkotyki" (fragmenty do poczytania tutaj) jest na pierwszym miejscu na mojej liście książek niekulinarnych do kupienia.    Konferencja Food Blogger Fest.  Nienadęta, kameralna i zupełnie na luzie. W lutym odbędzie się jej  druga odsłona.Fantastyczna okazja do spotkania kulinarnych blogerek w jednym miejscu i w jednym czasie. Ja tam będę, a Wy?  AbstrachujeTV czyli po nitce do kłębka. U Seg znalazłam film Co mówią: BLOGERKI,  a potem razem z D. przepadliśmy  i obejrzeliśmy po kolei każdy film. Chłopaki dosadnie, ale z wyszukanym smakiem poruszają tematy, których wiele z nas unika.  Simon's cat, czyli Kot Szymona. Kto ma kota w domu, ten zrozumie :)    Lamperia. fantastyczna Dziewczyna, która zaprojektowała dla mnie nowe logo. Niczego nie narzuca, słucha i cierpliwie zniosła milion uwag i poprawek wyartykułowanych przeze mnie.  Brown dress with white dots. Wszystko co lubię w zdjęciach. Przemyślany kadr, wspaniała gra kolorów, lekkość i swoboda. Na tej stronie znalazłam najpiękniejsze zdjęcie trufli na świecie.  Zuzia Górska   Lenka. Obie szyją przepiękne torby i jeśli będę miała wolnych kilkaset złotych  kupię po jednej torebce od każdej z Dziewczyn. Chrzanię sławne  firmówki. Te torby mają w sobie coś więcej niż metkę. Do tego Zuzia  pisze szczere i nieprzesłodzone teksty w portalu natemat.pl, na które  czekam niecierpliwie.    Dezeen Watch Store. Dla tych zegarków jestem gotowa popełnić przestępstwo. Ciuchlandy, szmateksy, second-handy, sklepy vintage... Jak zwał tak zwał, dla mnie to od lat skarbnica unikalnych ciuchów i dodatków. Dlatego jak głupi do sera cieszę się z możliwości przeglądania zasobów moich dwóch ulubionych kopalni ubraniowych: Vintage Shop oraz Wzorcownia. I oczywiście cieszę się na nowo otwarty we Wrocławiu Butik ĘĄ. To dzieło Marty Kaźmierczak, którą powinniście kojarzyć z wcześniejszych projektów Brylove czy wymieniony wyżej VintageShop, a ja mam kolejny powód na szybki wypad do mojego ukochanego miasta.     Bo Bruce, za wykonanie piosenki lepiej niż Rihanna (której głos również uwielbiam).   World War Z. Film zrealizowany na podstawie noweli Maxa Brooks'a. Tak wiem, filmy o zombie są jakże mało ambitne i nie wypada chwalić się zamiłowaniem do takiego kina. No cóż. Lubienie lekkich filmów zupełnie nie przeszkadza mi w lubieniu filmów ambitnych do granic możliwości.   Banksy. Za całokształt. Białe wnętrza z surowymi ścianami i drewnianymi lub betonowymi podłogami. Co wieczór wracam do tych zdjęć i napajam się pięknem zamkniętym w prostych formach.     Anne Black (Aniu PM dzięki za link!). Tworzy przepiękną ceramikę i za każdym razem gdy odwiedzam jej stronę, mam ochotę zadłużyć się na kwotę idącą w tysiące złotych.  CablePower. Minimalizm i prostota, którą mam ochotę okablować całe mieszkanie.   Szałwia, której okrutni nie cierpię i każde płukanie gardła wywołuje u mnie odruchy wymiotne, ale to ona od kilku dni ratuje mnie przed śmiercią głodową. Moje migdałki postanowiły się powiększyć, a napar z szałwii zmusza je do powrotu w stan równowagi.   Cytrusy, bo mają dużo witaminy C i są pyszne.  Pączki. Z dużą ilością żółtek, smażone w głębokim tłuszczu,  polukrowane i nadziane różą z alkoholem. Tłusty Czwartek już pojutrze!  Tajski rosół. Cztery idealnie wyważone smaki - słony, słodki, kwaśny i ostry. Nie ma tu miejsca na przypadkowe przyprawy. Taki rosół pomaga zwalczyć objawy przeziębienia i wspaniale rozgrzewa w chłodne dni, a do tego jest wspaniałą bazą do innych zup. Jeśli mam zdradzić moją ukochaną kuchnię polską to tylko i wyłącznie z takimi smakami i aromatami ♥    Przygotowanie takiego rosołu nie jest czasochłonne ani skomplikowane. Najtrudniejsza część zabawy,  to zdobycie części składowych bulionu. Najlepiej poszukać w swoim mieście sklepu lub knajpy z azjatyckimi produktami i zrobić większy zapas. Liście limonki kaffir, tajska bazylia, szalotki czy trawa cytrynowa często sprzedawane są w dużych opakowaniach, więc niezużytą część można zamrozić. Korzeń imbiru po obraniu można również trzymać w zamrażalce w postaci mniejszych kawałków lub plasterków. Jeśli chodzi o smak zupy, to każdy musi znaleźć swój złoty środek. Ja lubię zupę ostrą, dlatego dokładam sobie do swoje porcji dodatkową porcję papryczki chilli. Zamiast soli używamy sosu rybnego, słodki smak zapewni nam cukier palmowy lub brązowy, a smak kwaśny sok z limonki (nie cytryny! to nie to samo). Rosół podczas gotowania próbujemy i szukamy balansu pomiędzy czterema smakami. Jeśli jest za mało słonego dodajemy po łyżce sosu sojowego, jeśli jest za dużo/mało kwaśnego dodajemy więcej cukru/soku z limonki, jeśli jest za dużo/mało ostrego dodajemy odrobinę wody/dodatkową porcję chilli. Polecam gorąco na rozgrzewkę.      ROSÓŁ NA SPOSÓB TAJSKI  |inspiracja pochodzi ze strony thaifood about | 3 litry wody  1 cały kurczak o wadze 1.5 kg podzielony na 6 części (dwa skrzydła, dwie piersi, 2 podudzia) kawałek chudej wołowiny o wadze 300g   3 marchewki  1 korzeń pietruszki kawałek korzenia selera  biała część pora  1 szklanka suszonych grzybów shiitake  8 tajskich szalotek  4 ząbki czosnku  garść ziaren pieprzu czarnego i czerwonego  garść łodyg kolendry wraz z korzonkami  2 łodygi trawy cytrynowej  8 liści limonki kaffir (świeże lub mrożone)  spory kawałek korzenia imbiru  1-3 papryczek chilli bird's eye   sok z limonki  2-4 łyżek sosu rybnego       1 łyżeczka cukru palmowego lub brązowego  garść liści kolendry (świeżej lub mrożonej)  garść liści tajskiej bazylii (świeżej lub mrożonej)  3 grube szczypiory  makaron ryżowy      Do dużego garnka wkładamy opłukane części kurczaka, opłukane mięso wołowe oraz opłukane i obrane warzywa korzeniowe. Dodajemy pieprz, obrane i lekko zmiażdżone ząbki czosnku, obrane szalotki, grzyby, łodygi kolendry z korzonkami, lekko zmiażdżone łodygi trawy cytrynowej, liście limonki kaffir, obrany i pokrojony w plasterki korzeń imbiru oraz wypestkowane papryczki chilli (uwaga na papryczki! lepiej dać jedną i dodać więcej pod koniec gotowania).  Całość zalewamy wodą i doprowadzamy do wrzenia, a następnie zmniejszamy moc palnika do minimum  i gotujemy całość przez 2 godziny, zdejmując pianę z powierzchni płynu.  Po tym czasie bulion zestawiamy z palnika, dodajemy sos rybny, cukier oraz sok z limonki.  Doprawiamy według uznania, starając się zachować równowagę pomiędzy smakiem słodkim, słonym, kwaśnym i ostrym.  Przed podaniem bulion warto przecedzić.  Do misek wkładamy porcję mięsa z rosołu i zalewamy bardzo gorącym bulionem. Dodajemy liście świeżej kolendry, bazylii oraz pociętych ukośnie kawałków szczypioru.  Jeśli chcemy podać zupę z makaronem, pamiętajmy by ugotować go oddzielnie.     Bon Appétit!        Autor:   Around the kitchen table 