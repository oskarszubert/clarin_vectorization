Dobra owocowa nie jest zła. Jeśli je lubisz!       Zupy owocowe można albo kochać albo nienawidzić. Ja należę do osób, które dobrą owocową nie pogardzą. I nie umiem powiedzieć, czy cokolwiek miało na mnie wpływ w temacie właśnie zup owocowych. Może brak edukacji przedszkolnej? Może nieobecność stołówkowego jedzenia w zerówce i podstawówce? Zupy na których się wychowałam były zawsze przygotowywane przez moją Mamę ze składników prosto z jej działki. Znam i lubię smak jabłczanki, gęstej od miąższu przetartych jabłek, znam smak zupy wiśniowej, lekko kwaśnej i dopełnionej słodyczą śmietanki ubitej z cukrem, znam smak jagodzianki, która barwi utopiony w niej makaron, język i brodę. Nie cierpię upierdliwego przekonywania, że zupę owocową lubić trzeba. Nie trzeba. Tak samo jak nie trzeba lubić makaronu, ziemniaków, tatara, wieprzowej galarety, salcesonu czy kaszanki. Do niektórych smaków dojrzewa się powoli, a czasem nawet całe życie. Do niektórych nie dojrzewa się wcale, więc gdy postawicie przede mną talerz pełen spaghetti alle vongole, przez cały wieczór będę pogryzać czerstwą bagietkę. Za węgorza podziękuję, tak samo jak za smażonego karpia czy śledzie w oleju (rolmopsy w occie uwielbiam).  Zmuszanie kogoś do zrobienia rzeczy, na którą wcale nie ma ochoty jest niefajne. To tak jakbyśmy naruszali autonomię tej drugiej osoby i nie szanowali jej prywatności. Chcemy mieć ostatnie zdanie, bo interesuje nas bardziej to co chcemy my sami niż pragnienia innych. Dlatego nie traktujcie tego posta jako hymnu pochwalnego na cześć zup owocowych. Ja je lubię i w lecie gotuję bardzo często. Jedną z moich ulubionych jest zupa czereśniowa, którą w tym roku przygotowuję na bazie karmelu. Dolewam hojnie Sherry lub Porto, ale dobra nalewka byłaby jeszcze lepsza. Jeśli macie na nią ochotę, to poniżej znajdziecie przepis, a jeśli nie to poczekajcie chwilę, bo mam garść innych w zanadrzu.       ZUPA OWOCOWA Z CZEREŚNI    2 łyżki cukru waniliowego z prawdziwą wanilią 150ml Sherry*   500g ciemnych czereśni  400ml wody  szczypta cynamonu  kilka ziarenek różowego pieprzu  skórka otarta z 1 cytryny  150ml wody  1 czubata łyżeczka skrobi kukurydzianej   sok wyciśnięty z ćwiartki cytryny 50ml Sherry*    Cukier wsypuję do rondla z szerszym dnem i robię z niego ciemny karmel. Wrzucam czereśnie (bez ogonków, ale za to z pestkami), mieszam i dolewam Sherry. Gotuję całość na średnim ogniu, aż połowa alkoholu odparuje. Dodaję wodę, pieprz, cynamon i skórkę z cytryny i gotuję przez 15 minut, aż owoce będą miękkie.   Zupę przecedzam, a owoce przecieram przez gęste sito. Robię to dokładnie, tak by na sitku zostały tylko skórki i pestki. Przetarty miąższ z czereśni łączę z zupą, stawiam rondel na gazie i podgrzewam. Dodaję wodę rozmieszaną ze skrobią, dokładnie mieszam i dodaję sok z cytryny. Dodaję dodatkową porcję Sherry, schładzam zupę kostkami lodu (jeśli podaję ją od razu) lub wstawiam na kilka godzin do lodówki.   Czasem doprawiam słodką śmietanką lub mlekiem, a podaję z makaronem, pszenną bułką, biszkoptami lub ryżem. *jeśli zupę przygotowujemy dla dzieci, zamiast alkoholu możemy dodać sok wiśniowy        Autor:   Around the kitchen table 