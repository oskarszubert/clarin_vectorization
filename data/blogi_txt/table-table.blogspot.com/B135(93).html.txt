Be my inspiration #2. Zielone jest dobre.          Kiedy mam coraz mniejszą ochotę na jedzenie chleba, miski ciepłej owsianki z korzennymi owocami czy kolejnej porcji imbirówki, jedno jest pewne: w moim organizmie na dobre zagościła wiosna. Nie mam ochoty na obfite posiłki, coraz częściej spoglądam w kierunku pomidorów, szczypiorku, rzodkiewki, natki pietruszki, kiełków i zieleniny. Odświeżam siebie oraz blog. Zniknęła tabelka z ilością osób śledzących, zniknęło okienko z liczną fanów na FB. Znikną kolejne rzeczy, pojawią się nowe. Chęć na potrawy mięsne ustępuje warzywom i rybom, najczęściej gotowanym na parze lub pieczonym. Kromka chleba nie pokrywa się grubą ilością masła, na śniadanie pijemy koktajle, a na obiad rządzi kasza. Lubię ten stan. Lubię czuć się lekko. Lubię rozpieszczać swój organizm i dostarczać mu porcję porannych witamin. Po zimie jestem wymęczona. Ciężko mi wstać z łóżka i jestem senna, chociaż za oknem 14C i pełne słońce. Pozostaję jednak przy jednej porcji mocnej kawy dziennie, a resztę uzupełniam kawą zbożową. Napiszę o niej niebawem. Chcę rozruszać swój organizm. Wiem, że od dzisiaj będzie ze mną ćwiczył i spożywał kolejne dawki świeżych owoców. Wokół mnie jest tyle inspiracji, że będę czerpać z nich garściami.        Album Birdy. Jak dla mnie dojrzały geniusz zamknięty w ciele bardzo młodej Dziewczyny. Przepiękny głos i naturalnie wrodzona skromność. Mogłabym słuchać bez końca.   The poetry of material things. Czyli ponownie po nitce do kłębka. Na Pinterest zobaczyłam to cudo i postanowiłam odwiedzić źródło jej pochodzenia. Bardzo inspirujące zdjęcia, pokazujące piękne rzeczy i piękne życie.   Fstoppers. Czyli o fotografii wszystko i nic. Świetne porady, śmieszne recenzje w postaci zabawnych filmików i spora dawka wiedzy. Lubię.   Laura Makabresku. Trafiłam na Jej stronę i od razu stamtąd uciekłam, ale jednocześnie nie mogłam przestać o niej myśleć. Te zdjęcia są mroczne, niepokojące, pachnące bólem i cierpieniem. Przyciągają jak magnes i śnią się po nocach.    Anna Ådén. Patrząc na Jej fotografie, nie mogę uwierzyć że ma dopiero 25 lat. Jej fotografie są dojrzałe, skupione, relaksujące. Pełne ciepła i przyjacielskie. Wiele nauczę się od Tej młodej Dziewczyny. Playworkcreate. Przepiękne torebki z filcu połączonego ze skórą ekologiczną. Nie cierpię wydawać pieniędzy na buty, ale torebek mogłabym mieć całe mnóstwo. Ech.   Harel. Czyli jak dla mnie najlepszy i jeden z najbardziej profesjonalnych blogów modowych. Lubię Harel za styl pisania, za wyprzedzanie moich ciuchowych poszukiwań i za to, że sprawia wrażenie bycia normalną dziewczyną sąsiedztwa.   Zmalowana -The art of Makeup. Nie jestem wielką fanką tapetowania swojej twarzy i tego typu filmiki omijam zazwyczaj szerokim łukiem, ale ta Dziewczyna wpadła mi w oko. Jest naturalna (chociaż czasem robi 'dzióbki' do kamery, ale staram się Jej to wybaczyć), dzięki Niej odkryłam kilka polskich kosmetyków i nauczyła mnie jak konturować twarz. Coś w Niej jest, co sprawia że wracam do Jej kanału na YT.  Ola - dzięki za namiary!    Abs P90X (Part I   Part II). Zapomnij o 6tce Weidera. To cudo wyrzeźbi Twój brzuch znacznie lepiej i zmęczy Cię do granic możliwości.   Rawforbeauty. Jak jeść naturalnie i w zgodzie z naszym organizmem. Trafiłam na tą stronę gdy szukałam przepisu na domowy syrop na kaszel. I znalazłam aż trzy. Przeglądając kolejne, wsiąkłam w posty jak woda w gąbkę.   BBC Goodfood Magazine. Magazyn, który kocham mocno i nieprzerwanie. Za całokształt, a ostatnio za przepis na bezglutenowe ciasto marchewkowe, które mam ochotę zrobić nieco po swojemu.  Magazyn KUKBUK oraz SMAK. Oba apetyczne do granic możliwości. SMAK nieco hermetyczny, pokazujący świat jakby zza przydymionego szkła, KUKBUK otwarty dla blogerów, kipiący kolorami i smakami. Każdy z nich lubię za coś zupełnie innego, a porównywanie ich do siebie uważam za mocno krzywdzące dla obu czasopism.    Blog Weganie i ich przepisy na mleko roślinne. Za mną mleko sojowe oraz sojowo-kokosowe. Dziś wieczorem moczę migdały na mleko migdałowe, potem będzie orzechowe oraz słonecznikowe. Dzięki temu że otworzyłam się na blogi wegańskie i wegetariańskie, bezmięsne jedzenie staje się dla mnie coraz bardziej kuszące.   Zielony kolor. Na talerzu, w szafie, na nogach, na twarzy. Mam ochotę założyć zielone rajstopy, kupić zielone buty, zieloną biżuterię. Na twarz nakładam zieloną maseczkę, paznokcie maluję zielonym lakierem i jem wszystko co zielone. Jem garść pistacji, zielone kwaśne jabłka, szczypiorek, natkę pietruszki, kiwi, szpinak, młodą cukinię i pasty rybne z awokado.     ZIELONY KOKTAJL ŚNIADANIOWY  |1 duża porcja| mały kubek jogurtu naturalnego, kefiru lub maślanki (użyłam jogurtu owczego)  100ml jednodniowego soku jabłkowego, niesłodzonego  1 bardzo dojrzały banan  1 dojrzały owoc kiwi mały kawałek korzenia imbiru  garść liści młodego szpinaku  pół małego pęczka świeżej mięty  1 łyżeczka mielonych ziaren siemienia lnianego  pół łyżeczki miodu (opcjonalnie, nie dodawałam)  Wszystkie składniki umieściłam w blenderze i zmiksowałam na gładką masę. Można koktajl podać z kostkami lodu lub rozcieńczyć mlekiem roślinnym, jeśli jest zbyt gęsty. Autor:   Around the kitchen table 