Kompot z makaronem          W czwartek wyszłam z pracy godzinę wcześniej. Metro okazało się być mniej zatłoczone niż w godzinach szczytu (hura!). Usiadłam na przeciwko małego Chłopca (hura!),  Chłopiec miał (na moje oko) 6 może 7 lat. Obok siedział jego Tato. Tato z Chłopcem grali w angielską wersję gry w łapki. Śmiech Chłopca wypełniał cały wagon. Dziecięcy, szczery śmiech. Prawdziwy i beztroski. Śmiech, którego tak często brakuje w dorosłym życiu. A gdyby tak wrócić z pracy, wziąć gorącą kąpiel z bąbelkami, odgrzać wczorajszą ulubioną zupę z dzieciństwa, ugotować do niej porcję świeżego makaronu, założyć pachnąca piżamę, otulić się pachnącym kocem, usiąść w ulubionym fotelu z ulubioną książką*  i odpłynąć?   Dla mnie taką zupą jest zupa owocowa. Letnie zupy owocowe to jedyne zupy, do których dodaję odrobinę (dosłownie na czubku łyżeczki) mąki ziemniaczanej. I chociaż jestem wielką przeciwniczką doprawiania potraw płynnych mąką (tak jak Monika:)), to w tym przypadku stosuję maleńkie odstępstwo od zasady. A to wszystko dlatego, że nie lubię długo gotować świeżych owoców - mam wrażenie że woda wypłukuje z nich smak i aromat. Mam nadzieję, że tak właśnie spędzacie weekend - beztrosko, leniwie, powoli i po swojemu. Ja po prostu odsypiam poprzednie tygodnie nigdzie się nie spiesząc. Nie mamy gości, nie zaplanowaliśmy żadnych wycieczek - jest wspaniale. Telefon ściszony, nie wiem gdzie jest, nie szukam go. Wybaczcie jeśli ktoś próbował się ze mną skontaktować - w ten weekend ważniejsza jest dla mnie cisza i spokój.  *u mnie byłyby to Baśnie Braci Grimm, a u Was?         Letnia zupa owocowa Przepis własny    750-1000ml wody (zależy jak gęstą lubimy zupę) mąka ziemniaczana (na czubku łyżeczki do herbaty)  100g jasnego brązowego cukru (lub do smaku)  500g mieszanych owoców (u mnie było 250g malin i 250g truskawek, ale świetnie sprawdzą się również jeżyny, jagody, porzeczki czy wiśnie)  sok z 1 cytryny kilka kropel ekstraktu z migdałów  kawałeczek utartego korzenia imbiru (opcjonalnie, ale polecam)  szczypta gałki muszkatołowej słodka śmietanka  ugotowany ulubiony makaron (u mnie tajski ryżowy) lub ryż  Mąkę ziemniaczaną rozmieszać ze 100ml zimnej wody. Resztę wody zagotować w czajniku. W garnku z cukru robimy karmel, dodajemy wodę i mieszamy.  Dodajemy owoce, sok z cytryny, ekstrakt z migdałów, imbir i gałkę muszkatołową. Gotujemy całość do 10 minut - owoce mają zacząć się rozpadać, ale być jędrne.  Całość miksujemy (lub jeśli ktoś nie lubi zmiksowanych zup może zostawić owoce w kawałkach) lub rozgniatamy widelcem.  Dodajemy mąkę rozmieszaną z wodą i gotujemy kolejne 5 minut. Podajemy z makaronem i słodką śmietanką (lub tak jak Monika z lodami, lub tak jak Ela z bezowymi chmurkami).  Smacznego!       Autor:   Around the kitchen table 