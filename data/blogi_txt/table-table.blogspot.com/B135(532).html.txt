Zupa ogórkowa jak u Mamy!          Nieważne jak daleko wyjadę i na jak długo. Nieważne ile mam lat, czy jestem singielką czy narzeczoną. Smaki dzieciństwa towarzyszą mi z każdym zrobionym krokiem, a im jestem starsza tym częściej sięgam po nie do swojej pamięci.  Są takie potrawy, które nigdy mi się nie znudzą. Modyfikuję je, próbuję tchnąć w nie powiew nowoczesności, a one i tak na przekór moim wysiłkom najlepiej smakują w pierwotnej formie. Bo ta forma niesie ze sobą wszystko co najlepsze. Przywołuje beztroskie chwile mojego dzieciństwa. Są takie zupy, których zapach przenosi mnie kilka lat wstecz. Nagle przed oczami widzę twarz o kilkadziesiąt lat młodszej Mamy, która stoi w kuchni i kroi ziemniaki. Widzę siebie, małego podlotka, który siedzi na stołku i Ją podziwia. Który patrzy, jak z kilku warzyw i prostych przypraw powstaje duży garnek wypełniony po brzegi zupą ogórkową. Pachnącą lekko kwaśno, ale zarazem odrobinę słodko. Mama nigdy nie pozwalała, by ziemniaki rozgotowały się na papkę, a starte warzywa pozostawały jędrne choć nie surowe.   Gdy paręnaście dni temu za oknem na dobre zawitała jesień, ugotowałam ogórkową. Z garstki ogórków, które przywiozłam z króciutkiego pobytu w Polsce. Wspaniale ukoiła moje zmarznięte myśli i rozgrzała zimne dłonie.    ZUPA OGÓRKOWA JAK U MAMY    800 ml lekkiego bulionu (najlepiej z warzyw lub drobiowego)  2-3 podudzia z kurczaka z wolnego wybiegu (opcjonalnie, ale polecam)  500g kiszonych ogórków (jeśli lubimy zupę mniej lub bardziej kwaśną ilość ogórków należy odpowiednio zmniejszyć lub zwiększyć)  2 łyżki masła  1 łyżka oleju  2 marchewki   1 korzeń pietruszki  8 średnich ziemniaków 2-3 kulki ziela angielskiego  liść laurowy  2-3 kulki jałowca sok z kiszonych ogórków   sól i świeżo mielony pieprz  kwaśna śmietana  świeży koperek    Do garnka wlewam bulion i dodaję mięso z kurczaka. Gotuję całość na małym ogniu, aż mięso będzie prawie ugotowane. Marchewkę i pietruszkę obieram i razem z ogórkami ścieram na tarce do jarzyn (grube oczka). Ziemniaki kroję w większą kostkę lub w ósemki.  W szerokim rondlu stapiam masło, dodaję olej, przyprawy (oprócz soli i pieprzu) oraz starte warzywa. Smażę całość na niewielkim ogniu, aż warzywa zmiękną. Do bulionu z mięsem dodaję ziemniaki i gotuję, aż będą prawie gotowe (w tym momencie mięso powinno już być bardzo miękkie). Dodaję do garnka podsmażone warzywa z przyprawami i gotuję jeszcze chwilę. Doprawiam do smaku sokiem z ogórków, solą i pieprzem. Zestawiam garnek z palnika i pozwalam zupie ochłonąć. Śmietanę o temperaturze pokojowej mieszam w kubku z kilkoma łyżkami zupy i wlewam do garnka. Zupę przed podaniem posypuję świeżym koperkiem.       ------   Around the kitchen table | happiness is homemade. All rights reserved. Follow me on:       Autor:   Around the kitchen table 