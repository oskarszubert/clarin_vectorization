Symfonia zapachów. Curry z ciecierzycą i szpinakiem. "Zamknij oczy. Zatkaj nos. Spróbuj jak smakuje świeży koper, natka  pietruszki, kolendra i estragon. Czujesz coś? Coś poza trawiastym  smakiem i sałatową konsystencją? Nic? To w aromacie tkwi cała magia."*       Z moich obserwacji wynika, że pasjonatów jedzenia można podzielić na dwie kategorie (oczywiście jest to bardzo uproszczone rozumowanie): na tych którzy smakują i na tych którzy wąchają. Ci smakujący na targu czy w sklepie nie kupią jabłka, dopóki nie dostaną od sprzedawcy kawałka na spróbowanie. Ci drudzy wezmą jabłko do ręki i powąchają. I to nam wystarczy. Bo zapach zdradza bardzo wiele. Powie, czy jabłko jest twarde i soczyste, czy miękkie i 'sypkie' (nienawidzę tego rodzaju jabłek!), powie czy awokado jest wystarczająco dojrzałe i czy cytryna jest soczysta tak jaka powinna być.   Nie wiem skąd i kiedy pojawiło się u mnie wąchanie wszystkiego, ale ponoć gdy byłam mała ugryzłam ze złości szklankę, bo lekarstwo które podawała mi Mama 'brzydko śmierdziało'. Jeśli czegoś nie chciałam jeść to jedyną przyczyną odmowy był zapach, a nie smak (jeśli nie podobał mi się zapach danej potrawy nigdy nie doszło nawet do spróbowania małego kęsa).   Lista zapachów, których (nie) lubię dojrzewa wraz ze mną i jest rzeczą raczej niezmienną, chociaż jest jeden wyjątek - zapach świeżej kolendry. Są na owej liście zapachy, których nie lubię od dziecka i które sprawiają, że jest mi niedobrze. To taka moja czarna lista (dosyć długa) i na pewno znajdziecie na niej zapach surowego mięsa (a jestem mięsożerczynią), zapach wytapianej na patelni słoniny, zapach flaków, zupy grzybowej (i sosu grzybowego również), zwierzęcej krwi (kaszanka!) i szałwii. Zapach piżma (szczególnie jego nadmiar w zatłoczonym autobusie), kiszonej kapusty i naczyń umytych w zmywarce. Zapach stęchlizny, pleśni i grzyba. zapach lilii i piwonii, zapach anyżu, spalonego mleka i spalonej mąki. Jest nawet zapach deszczu, ale tylko w specyficzny, dżdżysty dzień, kiedy na chodnik wypełza miliard dżdżownic (zapach wiosennego i letniego deszczu kocham całym sercem).   Ale są zapachy które uzależniają i obok których nie umiem przejść obojętnie. Jest ich całe mnóstwo i mam wrażenie, że co najmniej raz w tygodniu dochodzi nowy. Nie da się ich zapomnieć i bardzo często próbuję odtworzyć je w swoim domu. Kilkanaście tygodni temu wraz z innymi Kulinarkami i jednym Kulinarkiem (było nas aż 17 osób! - Adrijah, Alicja, Amber, Aniado, Eve, Gosiuwka, Lo, Monika, Nina, Pyza, Restauranica, Shinju, Zuza "Krokodyll" z mężem Michałem, Tomek, Hania-Kasia i ja) odwiedziliśmy restaurację Magiel Cafe. Z wyboru miejsca ucieszyłam się chyba najbardziej ze wszystkich, bo doszłam z domu pieszo na miejsce spotkania w 10 minut.  Myślałam, że ciężko będzie mi się zdecydować na wybór dania, ale gdy tylko zobaczyłam w karcie curry ze szpinakiem i ciecierzycą serce zabiło mi mocniej.     Z zapachem curry poznałam się podczas mieszkania w Manchester przy okazji odwiedzenia curry mile (jeśli kiedyś Machester odwiedzicie, to gorąco polecam Wam to miejsce). Aromat przypraw wchodzących w skład curry i smażonych na patelni przed dodaniem pozostałych składników to prawdziwa uczta dla koneserów, a ich zapach unosi się i dryfuje wzdłuż całego Wilmslow Road. Wbrew powszechnie panującej opinii przygotowanie curry w warunkach domowych nie jest ani skomplikowane, ani trudne. Większość potrzebnych przypraw jest dostępna w większych sklepach w całej Polsce, a sekret udanego curry to powolne gotowanie i odpowiedni dobór składników. I dobra książka, która powie nam jak prawdziwie aromatyczne curry przygotować.  Gdy pisałam artykuł dla portalu ugotuj.to, Quinoamatorka pożyczyła mi wspaniałą książkę "1000 Indian Recipes" napisaną przez Neelam Batra. Ta książka jest takim must have i mam nadzieję, że niedługo trafi na moją półkę. A poniższy przepis to moja swobodna interpretacja dania z Magiel Cafe. Może się skusicie?      CURRY ZE SZPINAKIEM I CIECIERZYCĄ    1 szklanka ziaren ciecierzycy  1 cebula  3 ząbki czosnku  1 kawałek korzenia imbiru wielkości kciuka  2 łyżki oleju   4 łyżeczki przyprawy curry (dobrej jakości)  2 łyżeczki przyprawy colombo (do kupienia w Kuchniach świata)  1 łyżeczka utłuczonych w moździerzu ziaren kolendry, kuminu, gorczycy, kopru włoskiego 1 puszka mleka kokosowego  4 łyżki ziaren czerwonej soczewicy 1 opakowanie (250g) liści młodego szpinaku (baby)  sól  pieprz Ciecierzycę namoczyłam na noc i na drugi dzień ugotowałam prawie do miękkości. Cebulę, czosnek i imbir zmiksowałam z odrobiną wody na gładką pastę. Na patelni rozgrzałam olej, dodałam przyprawy i smażyłam 2 minuty, ciągle mieszając. Dodałam zmiksowaną pastę i smażyłam kolejną minutę. Dodałam mleko kokosowe, czerwoną soczewicę i ciecierzycę i gotowałam 10 minut (soczewica nie może się rozpaść). Dodałam całe liście szpinaku, wymieszałam i gotowałam kolejne 10 minut. Doprawiłam solą i pieprzem i podałam z ugotowanym ryżem.  Smacznego!   PS Pisząc ten post natknęłam się na artykuł Grzegorza Łapanowskiego 'Smak jest tylko cieniem zapachu', z którego pochodzi powyższy cytat. Przeczytajcie, bo artykuł oddaje dokładnie to, co na temat zapachów chciałabym Wam powiedzieć.  Magiel Cafe www  Cury Mile www       Autor:   Around the kitchen table 