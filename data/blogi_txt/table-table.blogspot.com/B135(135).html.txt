Czerwona pasta curry i recenzja książki 'Food and travels: Asia' by Alastair Hendy        Poniższy wpis nie jest wpisem sponsorowanym. Zamieszczone zdjęcia to wykonane przeze mnie zdjęcia wybranych stron z książki i niektóre z nich zostały przerobione kolorystycznie tak by nikt nie wykorzystał ich nielegalnie bez wiedzy Autora.   Wpis nieco spóźniony, ale postanowiłam przy jego okazji pokazać Wam jedną z moich ukochanych książek, której autorem jest Alastair Hendy. Alastair Hendy to kucharz-samouk z bagażem doświadczeń, który ponoć zaczął gotować gdy lat miał 6. Studiował w Londynie w Central St Martins na kierunku Theatre and Costume Design, pracował jako Display Manager dla sieci sklepów Habitat, a jego kariera kucharza rozpoczęła się na dobre, gdy zajął drugie miejsce w konkursie na tytuł kucharza roku kuchni włoskiej(Italian Cook of the Year) organizowanego przez mój ukochany magazyn BBC Good Food Magazine. Pracował chwilę jako szef kuchni od sałatek i puddingów (pudding and salad chef) we włoskiej restauracji Antonio Carluccio’s mieszczącej się przy Neal Street w Londynie, a później zaczął pisać dla magazynu You, niedzielnego wydania Mail, weekendowego Guardian oraz magazynu Waitrose Food Illustrated.  Zainicjował dział kulinarny w magazynie Red (w pierwszych sześciu wydaniach magazynu piastował funkcję food editor), pracował jako Photographic Art Director dla  Eat It oraz Creative Director dla Live it (magazyny: kulinarny i lifestyle'owy, których właścicielem jest Sir Terence Conran), food editor dla Livingetc i cookery writer dla Sunday Times. Prowadzi również warsztaty fotografii i stylizacji jedzenia./źródło/ Przy tak bogatym doświadczeniu i szerokich umiejętnościach kulinarnych został celebrytą i jedzeniowym guru. Jego najświeższa książka Home Cook wydana w roku 2004 i odświeżona w roku 2006 to zbiór przepisów na proste, domowe i smaczne jedzenie, które można przygotować szybko.  Książki Home cook nie posiadam, ale za to 4 lata temu wpadła mi w ręce  inna książka tego Pana wydana w roku 2004 Food and travels: Asia. Książka powstała podczas kilkuletniej podróży Pana Hendy do Azji i krajów Dalekiego Wschodu, w trakcie której szukał przepisów na oryginalne azjatyckie potrawy, które można odtworzyć w domu. Odwiedzał bardzo nietypowe miejsca, ponieważ był przekonany że właśnie tam spotka prawdziwe azjatyckie jedzenie. Jadał na stacjach kolejowych, przy ulicznych straganach czy targach, na plażach i w świątyniach. Odwiedził Indie, Burmę, Tajlandię, Laos, Wietnam, Indonezję i Japonię spisując historie ludzi oraz uważnie notując przepisy uprawiając przy tym fotografię nie tylko kulinarną, ale również uliczną i reportażową.  Alastair Hendy uważał, że prostota to klucz do tego by jedzenie było dobre i prawdziwe. Wiedział, że nie znajdzie tego po co przyjechał w hotelach czy drogich restauracjach. Postanowił wtopić się w tłum i stać się miejscowym tubylcem. Książka podzielona jest na 10 rozdziałów, z czego pierwszy jest wstępem, 8 kolejnych to relacje z pobytu w danym kraju, a ostatni to opis każdego zdjęcia, które zostało umieszczone w książce. Zdjęcie stron: 214   215     "p31 The ringed toes of a woman at the Mahila Mandal:a ladies co-op, set  up 30 years ago for the widowed and handicapped, and for those dumped  or abuse by drug- addicted husbands (...)    Książka jest zbiorem pięknych fotografii, urzekających historii i niezwykłych przepisów. Każdy rozdział rozpoczyna krótka historia z pobytu Autora w danym kraju. Są to ciekawostki nie tylko kulinarne, ale także kulturowe. Każdy przepis jest opatrzony nazwą w języku angielskim, ale także w języku oryginalnym. Oczywiście znajdziemy w niej przepisy wieloskładnikowe (jak na przykład przepis na Chang Pier noodle salad z kuchni tajskiej), ale są także przepisy bardzo proste (przepis na Temple rice parcels z Bali).  Książkę czyta się tak, jakby to był pamiętnik z podróży, w którym autor zanotował swoje spostrzeżenia i przepisy, które najbardziej polubił oraz powklejał zdjęcia z dnia codziennego. Dla mnie to kwintesencja smaków azjatyckiej kuchni i solidny kawałek jej codziennego życia. Jeśli kiedyś spełnię swoje marzenie i podążę szlakiem krajów, które odwiedził pan Hendy, na pewno jego książka będzie mi towarzyszyć. To wspaniałe źródło wiedzy i kulinarnej inspiracji.    Kiedyś pojawiły się głosy, że książka zawiera błędy w oryginalnych nazwach potraw oraz że przepisy w niej zawarte są zbyt mocno 'zeuropeizowane'. Nie jestem w stanie tego potwierdzić, ani temu zaprzeczyć. Na kuchni azjatyckiej nie znam się dobrze, uwielbiam ją wąchać i smakować. Po kilkuletnim mieszkaniu w Anglii i odwiedzeniu paru dobrych miejsc z dobrym, azjatyckim jedzeniem mogę śmiało stwierdzić, że każda potrawa przyrządzona na podstawie przepisów z książki 'Food and travels: Asia' smakowała dokładnie tak jak smakować powinna.     Zdjęcie stron: 146   95     Zdjęcie stron: 191   10 Zdjęcia stron: 64 (Railway station chicken, Burma)   107 (Chang Pier noodle salad, Tajlandia)    A jeśli dotrwaliście do samego końca, zapraszam na podstawowy przepis kuchni azjatyckiej (Asia basics) - tajską czerwoną pastę curry (Thai red curry paste). Następnym razem pokażę Wam jak za pomocą takiej pasty można świetnie podkręcić smak znanej nam z dzieciństwa potrawy. Pomimo mojej miłości do kuchni polskiej lubię czasem zanurzyć czubek języka w smakach obcych i mało mi znanych i w ten sposób liznąć trochę wielkiego, nieznanego mi świata.       TAJSKA CZERWONA PASTA CURRY (THAI RED CURRY PASTE)  |źródło: Food and travels: Asia' by Alastair Hendy|     6 długich suszonych czerwonych papryczek chilli  4 ostre papryczki chilli (birdseye) 4 tajskie szalotki  8 ząbków czosnku  2 kawałki trawy cytrynowej kawałek korzenia imbiru (około 5cm)  kawałek korzenia galangalu (około 5cm)  6 liści limonki kaffir  3 łyżeczki pasty z krewetek (schrimp paste)  kilka korzonków świeżej kolendry (lub 1 łyżeczka ziaren kolendry)  1 łyżka oleju      Z papryczek usuwamy nasiona, a miąższ kroimy niedbale na mniejsze kawałki. Siekamy szalotki i czosnek, a trawę cytrynową, imbir i galangal obieramy i również kroimy na mniejsze kawałki.  Wszystkie składniki przekładamy do moździerza i rozcieramy na pastę (można użyć blendera).  Dodajemy liście limonki, pastę z krewetek i kolendrę, dodajemy łyżkę oleju i wszystko dokładnie rozcieramy. Pastę używamy od razu lub przekładamy do słoika, wkładamy do lodówki i zużywamy w przeciągu tygodnia.    Smacznego! Autor:   Around the kitchen table 