Dziewiętnasty           'Jeden, drugi, trzeci... dziewiętnasty! Policzyła jeszcze raz. Nie mogła uwierzyć, że to dopiero początek lipca (a może już?), a ona nagromadziła już tyle słoiczków przeróżnych dżemów. A przecież jeszcze morele, gruszki, czereśnie! Z uśmiechem na twarzy przypomniałam sobie swoją styczniową obietnicę - nie więcej niż jeden słoiczek z każdego rodzaju dżemu czy konfitury. W tym samym momencie powróciła do niej jedna i ta sama myśl - jaka jest różnica pomiędzy dżemem, a konfiturą którą dzisiaj zrobiła? Przecież to nie jest prawdziwa konfitura (ma mniej cukru), ale w zeszycie Mamy znalazła ten przepis pod taką nazwą. Jeszcze raz go przeczytała - no tak nie byłaby sobą, gdyby czegoś nie zmieniła. Bardzo ceni kuchnię Mamy, która zawsze będzie dla niej największym autorytetem kulinarnym, ale zdaje sobie sprawę z tego, że każdy ma swój ulubione smaki i sposób przygotowania danej potrawy i dlatego nigdy nie podąża za przepisem krok po kroku.   Jak zwykle ze zmiany była zadowolona. Nieobrane, starte na tarce kawałki cukinii zachowały jędrność, a cała konfitura nie zamieniła się w jednolitą papkę. Powąchała zawartość słoiczka - co za zapach! Zasypiając układała w głowie listę przepisów, do których zamierza użyć młodą cukinię zamienioną w pyszną konfiturę z imbirem (...)'   Przepis na konfiturę zaczerpnęłam z zeszytu Mamy. Zainteresowanych zapraszam tutaj po oryginalny przepis, a ja podaję poniżej wersję zmodyfikowaną. Przepis dedykuję Agatce. bo mam wrażenie, że będzie nim zainteresowana :) Ponieważ bardzo lubię dżemy, w których kawałki owoców są wyczuwalne, celowo nie obierałam cukinii. Jeśli ktoś chciałby otrzymać dżem o jednolitej konsystencji powinien cukinie obrać i pokroić je w niewielkie ćwierć-plasterki. Konfitura smakuje pysznie z kromką pszennego chleba z masłem, z dojrzałym żółtym serem, czy z owsianymi ciasteczkami. Ale to nie koniec moich eksperymentów i jeśli to, co sobie wymyśliłam okaże się smaczne, to na pewno podzielę się z Wami przepisem. Tymczasem życzę Wam pycha weekendu!      Konfitura z cukinii  Z podanych proporcji wychodzi około 5 słoików o pojemności 220g 1.5kg młodych cukinii (nieobranych)  300g brązowego lub białego cukru  sok wyciśnięty z 1 dużej pomarańczy (wraz z miąższem, idealnie niewoskowanej)  skórka otarta z 1 dużej pomarańczy (idealnie niewoskowanej)  sok wyciśnięty z 1 cytryny (wraz z miąższem, idealnie niewoskowanej)  skórka otarta z 1 cytryny (idealnie niewoskowanej)  1 bardzo duży kawałek korzenia imbiru Cukinie myjemy i ścieramy na tarce do jarzyn (grube oczka). Pomarańczę i cytrynę myjemy (jeśli używamy owoce z woskowaną skórką pamiętamy o tym, by porządnie wyszorować je szczoteczką!). Skórkę z obu cytrusów ścieramy na tarce (drobne oczka), a sok wyciskamy i dodajemy do startej cukinii razem ze otartą skórką i miąższem. Imbir obieramy i również ścieramy na tarce (duże oczka); dodajemy go do cukinii.  Całość zasypujemy cukrem i zostawiamy na 2 godziny (nie odlewamy soku). Po tym czasie garnek stawiamy na palniku i na małym ogniu podgrzewamy jego zawartość, aż cały cukier rozpuści się. Następnie zwiększamy moc palnika i 'smażymy' konfiturę na średnim ogniu podlewając ją dwa razy wodą w trakcie gotowania (poziom wody nie może przekroczyć poziomu cukinii). Konfiturę gotujemy przez około 30-40 minut, w zależności od tego, jaką jej konsystencję chcemy osiągnąć. Słoiki myjemy w gorącej wodzie i suszymy w piekarniku nagrzanym do temperatury 150stC.  Do gorących słoików przekładamy gorącą konfiturę, zakręcamy i dokręcamy mocno przez ściereczkę. Słoiki stawiamy na zakrętkach i zostawiamy do całkowitego ostygnięcia. Konfiturę możemy zapasteryzować (link podałam tutaj).  Smacznego!    Errata - pisanie postów po godzinie 2giej w nocy nie jest moją mocną stroną. Nina dziękuję :* Oczywiście w zeszycie Mamy jest marmolada, a nie konfitura. Nie będę zmieniała teraz całego wpisu, bo nie będzie miał on zupełnie sensu. Wybaczcie! Konfitura czy marmolada smakuje pysznie :)        Autor:   Around the kitchen table 