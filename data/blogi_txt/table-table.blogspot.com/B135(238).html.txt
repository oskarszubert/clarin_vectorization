Lubię ten stan         Czy można ulepszyć przepis idealny? Można. Pamiętacie makowe paluchy, które zawładnęły sercem wielu z nas? Basia zainspirowała mnie do małej przeróbki przepisu. Poczekałam, aż w domu czuć było chłodny zapach nadchodzącego wieczoru, odmierzyłam składniki i zabrałam się za pieczenie. Już wiem czego mi ostatnio brakowało! Oprócz czasu, który jak zwykle pędzi do przodu nie pytając mnie o zgodę, brakowało mi zapachu domowego pieczywa. Zupełnie zapomniałam jak bardzo uwielbiam bawić się chlebowym czy drożdżowym ciastem. To tak, jakby je trochę... pieścić. Wybaczcie to porównanie, ale im jesteśmy dla niego delikatniejsi i im więcej mamy cierpliwości, tym lżejszą ma strukturę i lepszy smak. Co tu dużo mówić - ja po prostu 'lubię ten stan -  cisza, ja i... piekarnik' (kto wie, czyja to piosenka?).  Zdradzę Wam pewien sekret - dawno temu tuż przed grudniowymi świętami moja Mama robiła jednocześnie ciasto drożdżowe i lepiła uszka. Gdy ciasto wyrosło już drugi raz, Mama włożyła je do foremek i zabrała się za uszka, zupełnie o drożdżowym zapominając. Ciasto przerosło, więc Mama przebiła je raz jeszcze i ponownie włożyła do foremek. Niestety w kuchni było gorąco i ciasto za szybko wyrosło po raz drugi, a Mama powtórzyła cały proces raz jeszcze. Tym razem udało Jej się włożyć je do piekarnika w odpowiednim momencie. W sumie ciasto rosło cztery razy i możecie mi wierzyć lub nie, ale to było najsmaczniejsze drożdżowe jakie kiedykolwiek jadłam. Makowe bułeczki na mleku kokosowym  Na podstawie przepisu Sary Lewis z "The Bread Book"    3/4 puszki mleka kokosowego  mleko (użyłam krowiego bez laktozy)  2 łyżki płynnego miodu  1.5 łyżeczki suszonych drożdży (lub drożdży instant)  250g białej pszennej mąki chlebowej (lub zwykłej mąki pszennej)  250g białej mąki orkiszowej  skórka otarta z jednej cytryny  sok wyciśnięty z jednej cytryny  2 łyżki roztopionego masła  6 łyżek niebieskiego maku  1 łyżeczka soli  4 łyżki kawałków mieszanych suszonych owoców (np. rodzynki, morele, ananas, daktyle, figi) 1 jajko roztrzepane z 1 łyżką mleka (do posmarowania)  W małym rondelku mieszamy  mleko kokosowe z taką ilością mleka, by razem było 300ml. Podgrzewamy, zdejmujemy z palnika i dodajemy miód. Mieszamy. Dodajemy suszone drożdże, dokładnie mieszamy i zostawiamy na 15 minut (aktywacja drożdży).  UWAGA - drożdże instant (których ja nie lubię i nie używam) nie wymagają aktywacji i dodajemy je bezpośrednio do mąki.  W dużej misce mieszamy obie mąki, dodajemy sól, skórkę z cytryny, sok z cytryny i mak. Mieszamy. Dodajemy mleko z drożdżami i wyrabiamy gładkie i lśniące ciasto (ja wyrabiam około 10 minut). Pod koniec wyrabiania dodajemy masło i suszone owoce i wyrabiamy jeszcze przez 5 minut (ciasto musi wchłonąć cały tłuszcz). Z ciasta formujemy kulę, wkładamy ją do lekko natłuszczonej miski, przykrywamy ściereczką i zostawiamy na godzinę do wyrośnięcia (ciasto musi podwoić swoją objętość). Po godzinie ciasto przebijamy (odgazowujemy) i ponownie zostawiamy na godzinę. Wytrwali mogą ten proces powtórzyć raz jeszcze - polecam Wam kiedyś spróbować. Po drugim (trzecim) rośnięciu ciasto dzielimy na 14 kulek jednakowej wielkości, formujemy z nich okrągłe bułki, układamy je na blasze (złączeniami w dół), przykrywamy ściereczką i zostawiamy na około 45 minut. Piekarnik nagrzewamy do temperatury 180C. Każdą bułkę smarujemy mlekiem roztrzepanym z jajkiem i wkładamy do nagrzanego piekarnika. Pieczemy około 25 minut (na 10 minut przed końcem pieczenia smarujemy je ponownie mlekiem z jajkiem - wtedy będą błyszczące). Studzimy na kratce. Smacznego!       Autor:   Around the kitchen table 