... A ZA GRUSZKĄ DWA JABŁUSZKA             NIE wierzę, że odkąd Tatter zawiesiła u siebie ten baner minął już tydzień.  NIE wierzę, że weekend minął tak szybko i nawet nie zdążyłam się nim nacieszyć.  NIE wierzę, że już za chwilę będzie koniec roku. NIE wierzę, że w niedzielę udało mi się spędzić miły wieczór w miłym towarzystwie i poznałam Komarkę :]  Jest zimno i poważnie zastanawiamy się nad włączeniem ogrzewania.  Jest ciemno i o robieniu zdjęć po pracy nie ma mowy.  Jest mokro.  Jest londyńsko.  Wreszcie mogę otulić się wełnianym golfem, nosić wełniane szale i mam wrażenie, że już prawie zima, a jesieni wcale nie będzie.  Ale za to bez jakichkolwiek wyrzutów sumienia mogę wypić kolejny kubek gorącej czekolady z różowym pieprzem lub ulubionej herbaty z rumem. Takie chłodne dni mają w sobie dużo uroku szczególnie dla takich domatorów jak ja.  I mamy sezon na jabłka. Ciekawe jaką odmianę Wy lubicie najbardziej? Ja uwielbiam te chrupkie i soczyste, nie za słodkie. Uwielbiam kiedy sok ścieka po palcach i kolejne soczyste kawałki znikają w szybkim tempie :]  Jabłko to mój ulubiony owoc. Wszechstronny. Plastyczny.  Na święto jabłka postawiłam na przepisy proste, smaczne, łatwe i... domowe. Miało być pieczone jabłko w sosie migdałowym, jest jabłko duszone w towarzystwie dwóch innych przepisów.   A nasze świętowanie suto pokropiliśmy w weekend angielskim cydrem (cider) z dodatkiem soku z czarnej porzeczki (cider and a black / cider with a dash of blackcurrant cordial) MUS Z KWAŚNYCH JABŁEK I DOJRZAŁYCH BANANÓW  Na podstawie przepisu z wrześniowego wydania magazynu Sweat Paul     1kg kwaśnych jabłek (tutaj używam odmiany Bramley)  2 szklanki wytrawnego cydru (najlepszy będzie niegazowany - still cider) 1/2 szklanki brązowego cukru  3 łyżki cukru z prawdziwą wanilią 2 bardzo dojrzałe banany  sok wyciśnięty z 1 cytryny  skórka otarta z 1 cytryny  1 łyżka przyprawy korzennej (bez mąki) Jabłka obieramy, wyjmujemy gniazda nasienne i kroimy w ósemki. Każdą cząstkę kroimy na 3 części.  Do szerokiego garnka wlewamy cydr i wkładamy kawałki jabłek; doprowadzamy do wrzenia, przykrywamy garnek pokrywką i dusimy 10 minut.  Dodajemy rozgniecione banany, oba cukry, sok z cytryny, skórkę z cytryny i przyprawę.  Dusimy na średnim ogniu aż całość będzie gęsta. Przekładamy do wyparzonych słoików, zakręcamy i stawiamy na zakrętkach.  Przykrywamy ścierką i czekamy aż całość ostygnie. Ewentualnie słoiki pasteryzujemy.     UWAGA ilość cukru należy dostosować w zależności od gatunku jabłek         BUŁKI DROŻDŻOWE Z KAWAŁKAMI KWAŚNYCH JABŁEK I SŁODKIM MUSEM JABŁKOWYM Przepis mojej Mamy     Ciasto    250g mąki pszennej chlebowej, przesianej  250g mąki białej orkiszowej, przesianej   40g drożdży świeżych lub 2 łyżeczki drożdży suszonych  szczypta soli 50g cukru  50g cukru z prawdziwą wanilią  250ml mleka (u mnie kozie)  80g masła  3 żółtka  skórka otarta z jednej cytryny Nadzienie    4 duże kwaśne jabłka  3 łyżki cukru  1 łyżka cynamonu   5-6 łyżek musu jabłkowego    Zaczyn    Drożdże rozetrzeć w kubku z łyżką cukru, dodać 60 ml ciepłego mleka i 2 łyżki mąki. Wymieszać, przykryć ścierką i odstawić w ciepłe miejsce do podwojenia objętości.    Nadzienie    Jabłka obierany, wyjmujemy gniazda nasienne i kroimy w kostkę. Przekładamy do sita, stawiamy na misce i zasypujemy cukrem; zostawiamy na 30 minut.  W tym czasie jabłka puszczą sok, który można wypić.   Do odsączonych jabłek dodajemy cynamon i mus jabłkowy.    Ciasto    Resztę mleka podgrzać.  Masło roztopić w garnuszku i ostudzić.  Żółtka ubić z cukrem na puszystą masę. Obie mąki wymieszać w misce. Dodać sól, wyrośnięty zaczyn, żółtka ubite z cukrem i resztę ciepłego mleka. Wyrobić gładkie, lekko lepkie i elastyczne ciasto (ok. 15-20 minut).  Stopione masło dodać w 4 partiach dodając kolejną dopiero, gdy poprzednia zostanie wchłonięta w ciasto. Wyrobić kolejne 15 minut.  Dodać skórkę otartą z cytryny i chwilę wyrobić.  Miskę przykryć ściereczką i odstawić w ciepłe miejsce - ciasto ma podwoić objętość.  Po tym czasie ciasto należy przebić ręką i podzielić na 16 równych wagowo kawałków.  Z każdego kawałka formujemy kulkę, którą rozciągamy na placek wielkości 3/4 dłoni, cieńszy na brzegach i grubszy po środku.  Do każdego placka nakładamy łyżkę nadzienia, sklejamy i formujemy okrągłe bułki.  Układamy je na blasze wyłożonej papierem do pieczenia, przykrywamy ścierką i zostawiamy do wyrośnięcia (muszą podwoić objętość). Piec rozgrzewamy do temp 180C.  Każdą bułkę smarujemy z wierzchu rozmąconym jajkiem i pieczemy około 25-30 minut.   Studzimy chwilę w piekarniku, a później na kratce.        PLACUSZKI DROŻDŻOWE Z PLASTERKAMI JABŁEK  Przepis własny      125g mąki białej orkiszowej  125g mąki pszennej chlebowej  50 cukru  1 szklanka mleka  3 żółtka  3 białka  20g drożdży świeżych lub 1 łyżeczka drożdży suszonych  40g masła  szczypta soli  skórka otarta z 1 cytryny  sok wyciśnięty z 1 cytryny  1 łyżka przyprawy korzennej (bez mąki)  2 duże kwaśne jabłka    Z drożdży, 1 łyżki cukru, połowy szklanki ciepłego mleka i 2 łyżek mąki przygotowujemy rozczyn, przykrywamy go ścierką i odstawiamy go w ciepłe miejsce, aż podwoi objętość.  Jabłka obieramy, kroimy w cienkie plasterki i skrapiamy sokiem z cytryny, by nie ściemniały.  Białka ubijamy ze szczyptą soli.  Żółtka ubijamy z cukrem.  W dużej misce z reszty mąki, mleka, rozczynu, ubitych żółtek z cukrem i skórki otartej z cytryny przygotowujemy ciasto, które mieszamy mikserem na najwyższych obrotach (ciasto będzie lekko lejące).  Gdy ciasto zacznie odchodzić od ścianek miski dodajemy stopione i ostudzone masło, mieszamy i dodajemy białka - najpierw 1/3, mieszamy łyżką i dodajemy pozostałe 2/3. Całość mieszamy, przykrywamy ścierką i odstawiamy w ciepłe miejsce, aż podwoi objętość. Do wyrośniętego ciasta dodajemy plastry jabłek i mieszamy.   Placki smażymy na rozgrzanej patelni nabierając ciasto łyżką tak, by w każdym placku był jeden plaster jabłka (najsmaczniejsze są te bez dodatku tłuszczu) i podajemy ciepłe z ulubionym jogurtem, dżemem, konfiturą lub z musem jabłkowym.    Smacznego! *Jeśli masz ochotę poczytać o tym, jak przygotować idealne ciasto drożdżowe zapraszam tutaj. *Jeśli masz ochotę poczytać o pasteryzacji i przygotowaniu domowych przetworów zapraszam tutaj. *Placuszki drożdżowe z mojego przepis są zupełnie inne niż tradycyjne polskie racuchy - są cieńsze i bardziej delikatne.                 Autor:   Around the kitchen table 41 komentarze 