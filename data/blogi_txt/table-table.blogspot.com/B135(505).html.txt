W SŁOIKU - ogórki małosolne          Wyobraźcie sobie, że możecie kupić prawie wszystko. Idziecie do sklepu, a na półkach na wyciągnięcie ręki leżą sobie rzeczy wszelakie. A Wam co roku w sezonie letnim sen z oczu spędza marzenie o tej jednej rzeczy…Ogórki małosolne. Na emigracji towar deficytowy, a jednocześnie bardzo pożądany.  Ogródka własnego nigdy w Anglii nie posiadaliśmy, a kupienie ogórków gruntowych graniczyło z cudem. W zasadzie to nigdy ich w Anglii nie znaleźliśmy. Obiecałam sobie, że po powrocie do Polski rzucę się na małosolne jak szczerbaty na suchary. To już trzeci słoik, którego zawartość znika z prędkością światła.  I na pewno nie ostatni, bo sezon na prawdziwe ogórki jest tuż za rogiem. Wtedy zacznie się prawdziwe szaleństwo! I na szczęście mam już swój wypracowany przepis. Pycha.  Ogórki małosolne to dla mnie fenomen. A kromka chleba na zakwasie posmarowana grubo masłem, obłożona grubymi plastrami domowego białego sera i małosolnych to prawdziwe niebo w gębie.   Małosolne można ‘nastawić’ w kamionkowym naczyniu, ale ja używam (i polecam) szeroki słoik o pojemności minimum 1 litr – wtedy wiem, że zdążymy zjeść ogórki zanim za bardzo się ‘ukiszą’. Do małosolnych zawsze używamy soli kamiennej (nigdy jodowanej!), która sprawi że ogórki będą jędrne i chrupkie. Małosolne zalewam gorącą zalewą, która zadziała powierzchniowo i ‘zakonserwuje’ ogórki. Po jednym dniu wkładam małosolne do lodówki, by spowolnić proces ‘kiszenia’. OGÓRKI MAŁOSOLNE POLKI   Zalewa    1l wody 1 płaska łyżka soli kamiennej (niejodowanej) kilka ziaren jałowca kilka ziaren czarnego pieprzu  kilka ziaren ziela angielskiego kilka ziaren gorczycy kilka liści wiśni (porzeczki) lub 1 gorzki migdał lub kilka ziaren mahlabu od Basi szeroki słoik o pojemności 1litr (umyty i wyparzony do sucha w piekarniku 7-12 ogórków ogrodowych (w zależności od wielkości) mały kawałek korzenia chrzanu 1 duży liść chrzanu 1 główka świeżego, polskiego czosnku duży pęczek kopru z kwiatostanami  Przygotowuję zalewę z wody, soli i przypraw i trzymam ciepłą na małej mocy palnika. W wyparzonym słoiku ciasno układam ogórki (pionowo), dodaję liść chrzanu, obraną i przekrojoną na pół główkę czosnku, a na wierzchu układam koper (oczywiście wszystkie warzywa porządnie czyszczę pod bieżącą wodą). Całość mocno dociskam uważając, by nie uszkodzić ogórków i zalewam gorącą zalewą. Słoik przykrywam gazą lub papierem do pieczenia (nie zakręcam) i odstawiam w ciepłe, ale nienasłonecznione miejsce. Po jednym dniu ogórki są gotowe do jedzenia.  PS Ja lubię ogórki 2,3-dniowe, ale mam w domu zjadacza ogórków jeszcze ‘żywych’ :-)        Autor:   Around the kitchen table 