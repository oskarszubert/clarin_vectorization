Pascha z Mazurkiem w jednym stali domu          Zawsze gdy jadę w nieznane, obiecuję sobie że tym razem opiszę wszystko na blogu. Tekst omaszczę zdjęciami i spiszę listę miejsc godnych polecenia.  A potem wszystko i tak toczy się własnym torem.  Bo okazuje się, że zamiast chodzić z notesem i ołówkiem w ręku i skrzętnie zapisywać krok po kroku, przeżywam wszystko tu i teraz. Delektuję się każdą chwilą jakbym przeglądała książkę kucharską z najpiękniejszymi zdjęciami na świecie. Kartka po kartce. I dopiero gdy przejrzę całą, wrócę do pierwszej strony i zaznaczę przepisy i zdjęcia, które skradły moje serce.  Gdyby chciała pisać recenzję z każdej wycieczki, musiałabym dane miejsce odwiedzić dwa razy, bo za pierwszym czuję się jak małe dziecko, które ma przed swoimi oczami nieznany świat. Rozgląda się z zaciekawieniem wokół siebie i chłonie każdą kolejną sekundę jak gąbka.  Są takie miejsca, które potrafią zawładnąć Tobą od pierwszego wejrzenia.  Są tacy ludzie, którzy z dnia na dzień stają się bliżsi Twojemu sercu. Są takie smaki, których nie zatrze galopująca rzeczywistość. Są takie wspomnienia, które powracają dokładnie wtedy, kiedy ich potrzebujemy. Zeszłoroczna wielkanoc, choć spędzona daleko od Rodziny, była jedną z najpiękniejszych. Był domowy majonez, którym tradycyjnie uświniłam się po pachy, były faszerowane jajka, był pyszny sos z chrzanem i gotowanymi żółtkami, była kawa z mleczną pianką, mazurek ze śliwkami i pascha z wiśniami. Była rzeżucha i domowa wędlina. Ale przede wszystkim była wspaniała atmosfera, dzięki której nawet Lola czuła się jak u siebie w domu.  Gdybym mogła wybrać, spędziłabym wielkanoc w Pradze także w tym roku. Obowiązkowo z paschą i z mazurkiem.   PASCHA Z KANDYZOWANYMI WIŚNIAMI  |przepis i wykonanie: Basia|   500g tłustego białego sera   2 żółtka   2 jaja   200ml śmietany kremówki   125g miękkiego masła   125g cukru  ziarenka z 1/2 laski wanilii  125g kandyzowanych wiśni  25g kandyzowanej skórki cytrynowej lub pomarańczowej  1 łyżka rumu   Zmielony biały ser, żółtka, jaja, masło, kremówkę i cukier ucieramy w garnku na małym ogniu. Podgrzewamy kilka minut (do 80C), aż masa zacznie delikatnie bąblować. Uwaga - nie można jej zagotować!   Garnek zdejmujemy z ognia i szybko schładzamy, wstawiając go do zlewu wypełnionego zimną wodą. Masę mieszamy tak długo, aż całkowicie ostygnie. Następnie dodajemy do niej ziarenka wanilii, kandyzowaną skórkę i kandyzowane wiśnie. Można dodać łyżkę rumu.   Formę z dziurkami (może być durszlak) wykładamy gazą lub ściereczką, napełniamy kremem, obciążamy i zostawiamy na noc w chłodnym miejscu do odciśnięcia.   Basia podawała paschę w małych porcjach - formowała i odciskała gazą niewielkie kuleczki. MAZUREK ZE ŚLIWKAMI  |na kwadratową formę o długości boku 20cm| Ciasto |przepis i wykonanie: własne|   150g mąki pszennej szczypta soli 25g drobnego cukru 50g mielonych migdałów 90g zimnego masła 1 jajko 2 krople esencji migdałowej   Mąkę przesiewamy do miski, dodajemy sól, cukier i migdały. Mieszamy i dodajemy zimne masło pokrojone na kawałki.  Wcieramy masło w mąkę, aż do powstania dużych okruchów.  Jajko ubijamy krótko z esencją migdałową i dodajemy do suchych składników.  Szybko zagniatamy ciasto, zlepiamy je w kulę, owijamy folią spożywczą i chowamy do lodówki na godzinę.   Po tym czasie ciasto cienko je rozwałkowujemy, wykładamy nim formę do pieczenia i ponownie chowamy do lodówki na godzinę.   Piekarnik rozgrzewamy do temperatury 200C, wyłożoną ciastem formę przykrywamy małym kawałkiem papieru do pieczenia, obciążamy grochem i pieczemy przez 10 minut.   Zdejmujemy papier i groch i dopiekamy ciasto kolejne 10-15 minut, aż będzie złoto-brązowe.   Ciasto studzimy. Masa  |przepis i wykonanie: Basia|   75g masła  75ml mleka  75g cukru  150g mleka w proszku  200g śliwek (wędzone + suszone, wymieszane w proporcjach 1:1)  3 łyżki rumu do namoczenia śliwek Śliwki kroimy w paski i zalewamy rumem.  Mleko gotujemy z cukrem i masłem, aż lekko zgęstnieje. Do przestudzonej masy dodajemy mleko w proszku, dokładnie mieszamy i dodajemy śliwki. Gotową masę wylewamy na upieczony i ostudzony spód i wstawiamy do lodówki na całą noc.          Autor:   Around the kitchen table 