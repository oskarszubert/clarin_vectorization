Panie i Panowie Dzień Jabłka mamy!         Był wczoraj. Wiem :) Niestety zupełnie o terminie zapomniałam. Aż wstyd się przyznać! Sama Organizatorka mi o nim przypomniała w… piątkowy wieczór. Nie będę się głupio tłumaczyć, ale czuję jakbym trzy dni miała zupełnie wyjęte z życiorysu. Było, minęło i nie ma do czego wracać. Ot co :)  Do Dnia Jabłka bardzo chciałam się przyłączyć, bo:  zabawę organizuje bliska mi osoba, bo to była pierwsza zabawa, do której przyłączyłam się rok temu, kiedy założyłam blog (i byłam tym faktem okropnie onieśmielona), bo wreszcie jabłka lubię i chyba mogę powiedzieć, że to mój ulubiony owoc. A lubię go za uniwersalność, różnorodność, soczystość, chrupkość i słodycz. Najbardziej oczywiście lubię jabłka chrupać na surowo. A jak zaczęłam o jabłku pisać, to zrobiłam się okropnie głodna i chyba zrobię sobie na kolację z niego i z marchwi surówkę. Z odrobiną cukru, soku z wyciśniętego z cytryny i kwaśną śmietaną :)  Rok temu kiedy my Blogowicze obchodziliśmy Dzień Jabłka, byliśmy z Połówkiem na podobnym zakręcie. Moja Siostra i Jej Narzeczony (wtedy jeszcze chłopak) wracali do Wrocławia, a my rozglądaliśmy się za mniejszym mieszkaniem. Ta sama nerwówka, czy znajdziemy coś odpowiedniego na czas, że trzeba znowu użerać się z różnymi instytucjami i przenosić rachunki. Fuj. W tym roku połowę nerwówki odwaliłam sama (dumna) i mieszkanie już nam znalazłam. Śliczne, przytulne w dodatku o wyższym standardzie i to w budynku obok. Zaliczka wpłacona, teraz czekamy na resztę formalności i 20-tego października się przeprowadzamy. Co oznacza, że uwolnię się od głupiej sąsiadki. Hura! Co oznacza, że niewiadomo kto nam się trafi ;) Trzymajcie kciuki!  W tym roku skromny u mnie ten Dzień Jabłka. Ale starałam się, żeby był odrobinę wykwintny. Czy mi się udało? Sami oceńcie :) Chciałam zrobić coś jeszcze, ale chyba się ze mną zgodzicie, że jak się człowiek narobi, a jeść nie może to trochę nie teges… Padło więc na deser i sałatkę.  Jeśli chodzi o sałatkę, to robiłam ją już trzy razy, za każdym razem zmieniając proporcję i sposób wykonania. Dziś chyba wyszła mi wersja najsmaczniejsza. Przepis na nią pochodzi z maleńkiej książki Pascala Brodnickiego ‘Po prostu mi to ugotuj’, którą dostałam od współlokatora we Wrocławiu tuż przed samym wyjazdem do Anglii. Pascal radzi, by wszystkie składniki sałatki (oprócz pomidora) podsmażyć na patelni. Ja radzę, by jabłko i cebulę zostawić ‘na surowo’. Bardzo ważnym elementem jest dokładne wymieszanie sałatki, tak by na języku znalazła się miękka cukinia i chrupkie jabłka. Niebo w gębie! Zastąpiłam również natkę pietruszki świeżą miętą.  Co do deseru, to pomysł na niego zaczerpnęłam z mojej nowej książki, o której zapewne wkrótce Wam opowiem, bo naprawdę jest tego warta. Znalazłam w niej przepis na deser z tapioki z kawałkami owocu mango. Mango zastąpiłam musem jabłkowym, do którego dodałam trochę przypraw i alkoholu. O rany ale to dobre wyszło. Fajna ta tapioka. Takie zupełnie inne doznanie kulinarne. Gorąco polecam.  Tatter to dla mnie zaszczyt po raz kolejny przyłączyć się do Dnia Jabłka i przepraszam za opóźnienie.      Deser z tapioki z musem jabłkowym i miodem pitnym    Tapioka  |źródło: Bonnier Books ' New healthy kitchen - Desserts'|    90g tapioki  60ml niesłodznego mleka kokosowego 2 łyżki drobnego cukru do wypieków  1 litr wody   Wodę w rondlu doprowadzić do wrzenia. Zmniejszyć moc palnika i wsypać tapiokę. Gotować, aż stanie się przeźroczysta ok. 10-12 minut.  Odcedzić na sicie, przełożyć do miski, dodać cukier, mleko kokosowe i wymieszać.  Przełożyć do pucharków (szklanek, miseczek) i odstawić na godzinę do ostygnięcia.   Mus jabłkowy  |źródło: przepis własny|     2 jabłka  60 ml wody  1 łyżka cukru waniliowego  pół łyżeczki mieszanki przyprawy korzennej  1/2 łyżki soku z cytryny  3 listki żelatyny  3 łyżki Lubelskiego Miodu Pitnego Półtorak + 2 łyżki wody   Jabłka obrać, pozbawić pestek i pokroić na ósemki. Przełożyć do rondla, zalać 60ml wody, dodać cukier, sok z cytryny i przyprawę korzenną. Gotować ok. 10 minut, aż jabłka zaczną się rozpadać. Zmiksować. Żelatynę namoczyć w zimnej wodzie, odcisnąć i rozpuścić w 2 łyżkach gorącej wody. Dodać 3 łyżki miodu pitnegi, wymieszać. Dodać do musu i wymieszać.  Na wierzch ostudzonej tapioki wyłożyć mus, udekorować plasterkami jabłka i posypać cynamonem. Sałatka z cukinią i jabłkiem z miętą  |źródło: Pascal Brodnicki 'Po prostu mi to ugotuj'|    1 łyżka oleju roślinnego  1 cebula 2 młode cukinie  1 jabłko  1 mały pomidor  garść świeżej mięty 2 zmiażdżone ząbki czosnku  1 łyżka kwaśnej śmietany  sól pieprz  2 łyżki soku z cytryny   Cukinię pokroić w słupki i podsmażyć na łyżce oleju. Zdjąć z patelni.  Cebulę posiekać w drobną kostkę.  Pomidor pokroić w cząstki.  Jabłko pokroić w większą kostkę i zalać sokiem z cytryny (wtedy nie zczernieje). Cebulę połączyć z cukinią, jabłkiem, pomidorami, posiekaną miętą i czosnkiem. Wymieszać. Dodać śmietanę i ponownie delikatnie wymieszać.  Doprawić solą i pieprzem.    Smacznego! Autor:   Around the kitchen table 