Z poradnika fotoamatora. Słowem wstępu o fotografii cyfrowej i analogowej.        fotografia analogowa     fotografia analogowa fotografia analogowa    W połowie września zaczęłam pisać poniższy post. Próbowałam zebrać setki myśli, które lewitują w mojej głowie. Doszło do tego, że wszędzie zapisywałam różne zdania – w gazecie, w kalendarzu, na dłoni, na sklepowych paragonach… oraz na nie recepcie :) Głęboko w mojej głowie zakorzeniła się świadomość bycia pokornym i pochylenia głowy nad pracami mistrzów fotografii. Ale ponieważ zbiera mi się coraz więcej pytań o moje zdjęcia nadszedł czas by coś o nich napisać. Mam nadzieję, że ten wpis to dopiero początek i że wystarczy mi zapału by pojawiły się kolejne.      fotografia cyfrowa   Nigdy nie sądziłam, że fotografia stanie się jedną z najważniejszych części mojego życia i że z nieukrywaną radością będę nawiązywać rozmowę z aparatem, fotografowanym obiektem, ale przede wszystkim z samym sobą. Pamiętam migawki z dzieciństwa - zakradam się do tajemnej szafki w dużym pokoju i z wielką ostrożnością i skupieniem biorę do ręki Zenita mojego Taty. Czułam do tego aparatu szacunek. Szacunek do jego surowej konstrukcji i do zapachu skórzanego pokrowca. Mój Tato to prawdziwy pasjonat. Dawno, dawno temu w swojej w pełni wyposażonej domowej ciemni wywoływał i retuszował przepiękne zdjęcia. Niestety przegapiłam moment, w którym mogłam się od Niego wszystkiego nauczyć. Nie ma ciemni, nie ma aparatu, a Tato poszedł wraz z duchem czasu i robi zdjęcia aparatem cyfrowym. fotografia analogowa      fotografia analogowa   Swoją przygodę z fotografią zaczęłam od cyfrowej lustrzanki (Canon 450D). Ponad miesiąc oswajałam ten aparat, bo bałam się, że go zepsuję. Możecie się śmiać, ale można powiedzieć, że właśnie wtedy po raz pierwszy miałam prawdziwy aparat w swoich rękach. Używania tandetnego, plastikowego aparatu analogowego (prezent komunijny) w ogóle nie pamiętam. Zresztą popsuł się dosyć szybko. Mam wrażenie, że teraz nadrabiam stracony czas (o ile to możliwe). Chwil, które przeminęły i które już nie wrócą nie dam rady sfotografować. Ile pięknych kadrów zostało utraconych na zawsze! Obecnie staram się mieć jeden z aparatów zawsze przy sobie. Częściej noszę ten analogowy. Dlaczego? Nie, nie dlatego, że pragnę być modna za wszelką cenę, ale dlatego, że najczęściej fotografuję dla siebie. I tu wypadałoby napisać odrobinę więcej zachowując myśl przewodnią, że fotograf-zawodowiec pracuje dla innych, a fotograf-amator dla siebie*.     fotografia analogowa fotografia analogowa     fotografia analogowa   ﻿    fotografia analogowa   ﻿Kiedyś Ewa napisała mi, że kawa nie wyklucza herbaty. Tak właśnie jest z fotografią – cyfrowa nie wyklucza analogowej i na odwrót. Obie wspaniale się dopełniają i mogą swobodnie żyć obok siebie. Odpowiedzmy sobie zatem na proste pytanie: jaki efekt chcemy osiągnąć? Co fotografie mogą nam dać? I na używanie której jesteśmy gotowi? Dla mnie obie fotografie są tak samo potrzebne i pokuszę się o stwierdzenie, że fotografia cyfrowa jest o wiele trudniejsza niż fotografia analogowa, ale ta druga z kolei jest bardziej hedonistyczna i rozważna. Obie natomiast uczą pokory. Cyfrowa przed swoim technologicznym zaawansowaniem, a analogowa przed ascetycznym podejściem do procesu fotografowania. Mimo, że lubię je obie, wyraźnie oddzielam jedną od drugiej. Nie ma co ukrywać – zawodowi fotografowie używają w swojej pracy aparatów cyfrowych. Zależy im na efekcie, który można zobaczyć tu i teraz. Jeśli uzyskane zdjęcie ich nie zadowala, mogą w ułamek sekundy je usunąć i zrobić kolejne. I nie ma się czego wstydzić. Każdy zawodowiec przed naciśnięciem spustu migawki wie, jakie zdjęcie uzyska, ale przecież każdy z nas dąży do osiągnięcia pełnej satysfakcji i uzyskania perfekcyjnego ideału. Krąży powszechna opinia, że dobry fotograf nie robi dużej ilości ujęć. Nie zgadzam się z nią i jestem zdania, że nie jest zbrodnią przyznanie się do tego, że z 20-tu zrobionych zdjęć wybierzemy właśnie TO jedyne. Najlepsze. Dlatego też fotografia cyfrowa towarzyszy mi, gdy fotografuję jedzenie. Staram się by zdjęcie było żywe (soczyste, nasycone i świeże),  by każdy z Was miał ochotę wyciągnąć rękę i sięgnąć po sfotografowany przedmiot przez szklany monitor. Tą samą zasadę stosuję przy wykonywaniu zdjęć na zlecenie – im bardziej doskonałe zdjęcie prześlę do zleceniodawcy, tym większą mam szansę na kolejne zlecenia. I w takich momentach staram się z amatorszczyzny przejść na zawodowstwo, co oczywiście jest lekko bzdurnym pojęciem w moim przypadku. Dla mnie zawodowiec to ktoś, kto ma bardzo dobre podstawy teoretyczne i praktyczne w danej dziedzinie. Ja fotografii uczyłam się (i nadal uczę) sama właśnie poprzez fotografowanie, ale także poprzez podglądanie i czytanie najlepszych. Cieszę się z kolejnego kroku do przodu i mam zamiar zrobić kolejne. Co daje mi fotografia cyfrowa? Niesamowite rozeznanie się w jej temacie, dogłębne poznanie mojej cyfrowej lustrzanki i wiedzę, jak zastosować przeróżne ustawienia  w celu osiągnięcia zamierzonego efektu.    fotografa cyfrowa fotografia cyfrowa    Fotografia analogowa to dla mnie istna magia, ale wiem że na chwilę obecną jakby niepełna. Zapełnioną kliszę oddaję do zaufanego foto-studia i chociaż z niecierpliwością czekam na jej wywołanie to mam wrażenie, że właśnie tracę sens używania analoga. Samodzielne wywołanie kliszy to dla mnie idealne dopełnienie całości. Ale wszystko przede mną. Na chwilę obecną uczę się rozwagi i oddaję hołd tradycyjnej fotografii. Fotografia analogowa to kwintesencja sama w sobie. 36 klatek (lub mniej), które należy wykorzystać najlepiej jak potrafimy. Nie ma możliwości natychmiastowego zobaczenia efektu, a powtórka ujęcia to jedna klatka mniej na całej kliszy. Ta fotografia wymaga od nas przemyślenia, skupienia i rozważnego naciskania spustu migawki. Aparat nie ma ustawień Auto i tylko od nas zależy, jaki otrzymamy efekt końcowy. Mamy pełną kontrolę nad aparatem, ale jednocześnie wymusza on na nas pewną dyscyplinę. Co daje mi analog? Pomógł mi uwolnić się od używania funkcji auto focus, od której byłam uzależniona, ale przede wszystkim sprawił, że stałam się bardziej wrażliwa i uważna.      fotografia analogowa fotografia analogowa     fotografia analogowa   ﻿   fotografia analogowa (zdjęcie przekonwertowane na b w)  ﻿  Nie będę podejmować kwestii wyższości jednej fotografii nad drugą. Dla mnie obie są tak samo ważne. Zresztą nie potrafię powiedzieć, która z nich jest lepsza. Obie prezentują zupełnie inną jakość, inny poziom zaawansowania i inny cel ich używania. Ciągle się ich uczę, cały czas na nowo. Uczę się kadrowania, naświetlania, używania głębi ostrości.   Kończąc dodam, że chyba się rozkręciłam i to dopiero początek. Co mogę na wstępie polecić? Przeczytanie instrukcji dołączonej do Twojego aparatu. Od deski do deski. Warto również poczytać dobre książki o fotografii (niech zapadnie Wam w pamięć Pan Michael Freeman), dobre artykuły które bardzo łatwo znaleźć w sieci (np. ten pochodzący z blogu Zawsze kwadrat) oraz gorąco zachęcam do zaglądania na fora internetowe.  A jeśli dotrwaliście do końca to koniecznie zapoznajcie się ze złotymi zasadami fotografii (idealnie pasują one również do fotografii cyfrowej). Służę chęcią przetłumaczenia całości lub fragmentów.  Moja ulubiona zasada? To nieprzestrzeganie żadnych zasad (Rule #10). Pod wpisem ze zdjęciami zazwyczaj nie udostępniam możliwości pozostawienia komentarza, ale dzisiaj jest to możliwe. Mam nadzieję, ze będziecie mieli ochotę dodać coś od siebie.   Poniżej wkleiłam kilka wakacyjnych zdjęć. Podczas tegorocznego pobytu w Wenecji i Veneto zrobiłam sobie przerwę od cyfry (przejął ją Dawid) i używałam wyłącznie analoga. Obiecaliśmy sobie, że nie będziemy powtarzać ujęć. A jednak. Podczas weekendowego przeglądania zdjęć znalazłam kilka pasujących do siebie. Zestawiłam je w kolaże. Te po lewej (lub powyżej) to cyfrowe zdjęcia Dawida, te drugie to zdjęcia moje, analogowe. Celowo poprosiłam Dawida, by nie polepszał swoich w żadnym programie. Nasuwa mi się pewna myśl, ciekawe czy Wam również? Udanego piątku Wam życzę i do przeczytania!    Autor:   Around the kitchen table 