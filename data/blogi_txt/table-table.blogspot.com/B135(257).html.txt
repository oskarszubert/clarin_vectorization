Moja ulubiona kawa. Mój sposób na udany dzień.        Kolejny, głęboki wdech przez nos. Odliczam... raz, dwa, trzy. A potem powoli, bardzo powoli wypuszczam z siebie powietrze, by jak najdłużej rozkoszować się Jej zapachem. Zapachem, który wypełniał mój dom rodzinny od zawsze, a wzmagał się w lecie, gdy malutkie gałązki uginały się pod ciężarem soczystych owoców. To Ona od zawsze towarzyszyła sezonowym wypiekom. Uwielbiam moment, kiedy miękkość pianki dotyka ust, a gdy biorę Jej pierwszy łyk życie od razu wydaje się o wiele bardziej przyjemne.  Dla mnie kawa zawsze pachnie tak samo - apetycznie. Nie jestem w stanie oprzeć się temu zapachowi. To niesamowite jak wiele może zdziałać kilka gorących łyków wypitych z rana.  Są dni kiedy lubię kawę czarną jak noc, pitą z maleńkiej jak naparstek filiżanki. To moja mocna kawa czarna, profesjonalnie zwana espresso.  Są dni, kiedy wyciągam z kuchennej szafki swój ulubiony kubek i do zaparzonej kawy dolewam odrobinę ciepłego mleka. Nazywam ją wtedy kawą z mlekiem, którą chyba mogę porównać do kawy americano.  Ale są takie dni, kiedy mam ochotę utopić porcję (lub dwie) mocnej kawy w dużej ilości sojowego mleka i wtedy nazywam Ja kawą na mleku. To taka moja flat white. Do tej pory najlepszą kawę piłam we Włoszech, w malutkiej miejscowości położonej na zachód od Wenecji. Mieszkaliśmy w przyjemnym hotelu, a espresso czy macchiato (espresso z odrobiną ciepłego mleka), które można było kupić na 1 euro przy basenie jest dla mnie do dziś nie do pobicia.   Nie jestem ekspertem kawowym, nie wiem jak zaparzyć kawę idealną, ale wiem jakiej kawy nie lubię. Na pewno rozpuszczalnej, na pewno kwaśnej i na pewno zwietrzałej. Nie lubię kawy już zmielonej i upchniętej w płaskie kapsułkach i kawy w jakikolwiek sposób obrobionej, z której wychodzi piana na pięć palców. Ponieważ ekspres ciśnieniowy (najlepiej taki z kolbą) wciąż jest poza moimi możliwościami finansowymi, kilka lat temu zaprzyjaźniłam się z kawiarką, zwaną również włoskim ekspresem. Mam swoją ulubioną kawę w bardzo przystępnej cenie, którą mielę w młynku do kawy w ilości takiej, jakiej potrzebuję w danym momencie i o każdej porze dnia (czasem nocy) mogę się rozkoszować towarzystwem gorącej, pachnącej Przyjaciółki.   I jeszcze kilka słów o dodatkach.  Jakiś czas temu z mojej kuchni zniknął biały cukier, a zagościł cukier Demerara oraz melasa.  W międzyczasie pojawił się syrop z agawy, była fruktoza (która nie jest zdrowa i obojętna dla naszego organizmu, ponieważ spożywana w dużych ilościach może powodować dolegliwości ze strony układu pokarmowego bo na przykład wzmaga fermentację w jelitach.), a nowością w szafce jest cukier brzozowy (ksylitol), który ostatecznie wyparł cukier i fruktozę. Ksylitol to najzdrowszy zamiennik cukru, ponieważ jest tak samo słodki i jednocześnie zawiera 40% kalorii mniej. Ksylitol nie fermentuje w przewodzie pokarmowym tak jak wspomniana wyżej fruktoza, glukoza, sacharoza czy laktoza. Ale żeby Was nie zanudzać zainteresowanych odsyłam tu lub tu.  Swoją kawę słodzę ksylitolem, a czasem wspomnianym syropem z agawy,  który jest pyszny i dużo słodszy niż miód, więc używamy go dużo mniej, a przy tym daje wspaniały smak jakiego nie da nam żaden smakowy syrop. Do kawy zawsze używam niesłodzonego mleka sojowego, ponieważ dobrze zamieszane nieprzyzwoicie się pieni i jest pyszne. W mojej kawie pojawia się czasem gorzka czekolada w postaci kilku kostek. Czasem do kawy dodaję ziarenka wyskrobane z mięsistej laski wanilii. A czasem pojawia się w Niej kilka kropli ulubionego alkoholu. A Wy macie swoją ulubioną kawę?    KAWA NA SOJOWYM MLEKU Z PIANKĄ |1 duża porcja|     2 porcje mocnej kawy espresso (lub jedna łyżka kawy rozpuszczalnej)  300ml niesłodzonego mleka sojowego (można dać swoje ulubione)  2-3 kostki gorzkiej czekolady 2-3 łyżeczki likieru czekoladowego   cukier brzozowy, syrop z agawy lub cukier (do smaku)     Mleko mocno podgrzewam, wrzucam kostki czekolady, dodaję zaparzoną kawę i energicznie mieszam trzepaczką balonową. Dodaję likier czekoladowy i dosładzam do smaku. Przelewam do wysokiej szklanki i piję. Zawsze zaczynam od pianki.  Smacznego!       Autor:   Around the kitchen table 