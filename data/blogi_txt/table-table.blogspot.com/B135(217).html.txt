Kojące pierogi       Czasem świat zaczyna wirować za szybko, a rzeczywistość która mnie otacza staje się cholernie obca. Nie nadążam za wszystkim. Za tym jak zmieniają się ludzie. Jak szybko pojawiają się nowe trendy. Jak łatwo dajemy sobą manipulować. Sztucznie wykreowane potrzeby są nam sprzedawane, a my je kupujemy kilogramami bo wypada, bo jest modnie, fajnie, lajfstajlowo.   Czuję się jak muzealny relikt, który starzeje się na oczach wiecznie nienasyconych ludzi.  A najgorsze jest to, że sama czasem wezmę za duży łyk nowości i nachodzą mnie wątpliwości czy w ogóle pasuję do dzisiaj, co będzie z jutrem i co w sobie zmienić, żeby zacząć pasować.  Dobrze, że jest na to lekarstwo.   Bliskie osoby, które przywołują mój zdrowy rozsądek.   Mały stworek na czterech łapach, który w zimie wygląda jak mała sowa, pięknie pachnie, wskakuje na kolana i ciągle do mnie gada.  Kubek gorącej, mocnej kawy z mleczną pianką.  Kawałek drożdżowego z kruszonką.  I pierogi lepione nocą.  Zakładam słuchawki, włączam kojące piosenki i lepię. Lepienie pierogów uspokaja.   Próbowaliście? 'I wanna sing, I wanna shout, I wanna scream till the words dry out'      KOJĄCE PIEROGI   Farsz I |na pierogi ruskie|   800g ziemniaków (sypkich)  200g białego sera  1 cebula   1 łyżka oleju   sól pieprz ziołowy  1 jajko  kilkanaście listków świeżej lub suszonej mięty porwanych palcami na małe kawałki  Cebulę kroimy w drobną kostkę i podsmażamy na złoto na oleju.  Ziemniaki gotujemy w osolonej wodzie, dobrze studzimy i przeciskamy razem z serem przez praskę, maszynkę do mięsa lub gnieciemy tłuczkiem. Przyprawiamy dobrze solą i pieprzem (pieprzu nie żałujemy), dodajemy cebulę, jajko i miętę.  Dokładnie mieszamy i lepimy kulki, którym nadajemy kształt wrzeciona.   Farsz II |na pierogi z ziemniakami i grzybami od Marii|   40g suszonych grzybów  1 kg ugotowanych i ostudzonych ziemniaków   2 łyżki oleju  3 ząbki czosnku  2 duże cebule  sól   świeżo mielony czarny pieprz Grzyby płuczemy i moczymy przez 30 minut w gorącej wodzie, po czym w tej samej wodzie gotujemy je do miękkości. Ugotowane grzyby odsączamy i siekamy. Cebulę kroimy w drobną kostkę, czosnek siekamy i całość podsmażamy na złoto na oleju. Ziemniaki przeciskamy przez praskę, dodajemy grzyby, podsmażoną cebulę, sól i dużo pieprzu. Dokładnie mieszamy.   Ciasto   3 szklanki mąki pszennej  1 - 1.5 szklanki gorącej wody  1 łyżeczka soli  2 łyżki oleju  szczypta białego pieprzu  Sól rozpuszczamy w wodzie, dodajemy mąkę, sól, pieprz oraz olej. Wyrabiamy gładkie i lśniące ciasto. Przekładamy do foliowego woreczka i odstawiamy w ciepłe miejsce na 30 minut. Gdy ciasto odpocznie dzielimy je na 2-3 części. Każdą część cienko wałkujemy, wykrawamy kółka, nakładamy nadzienie, zlepiamy i układamy gotowe pierogi obok siebie na blacie posypanym mąką. Przykrywamy ściereczką, żeby nie obeschły. W szerokim garnku gotujemy wodę, solimy i na gotującą się wodę wrzucamy partiami pierogi. Mieszamy delikatnie by pierogi nie przywarły do dna, a gdy wypłyną na powierzchnię gotujemy je jeszcze 5 minut. Ugotowane pierogi wyjmujemy z garnka łyżką cedzakową i układamy pojedynczą warstwą na talerzach. Podajemy z czym lubimy. Moja ulubiona okrasa to kwaśna śmietana, podsmażona na maśle i oleju cebulka lub skwarki. A i tak najlepsze są na drugi dzień, odsmażone na patelni, aż do zrumienienia skorki. Autor:   Around the kitchen table 