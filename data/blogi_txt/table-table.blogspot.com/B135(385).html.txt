SOS GRZYBOWY, KOPYTKA, KLUSKI KŁADZIONE I KASZA NA SYPKO Bo to jest tak.  Jeśli coś mi doskwiera, to zaszywam się w ciszy i nie ma mnie.  Jeśli coś mi przeszkadza (na przykład brzuch, który zamienił się w piankę marshmallow), to wracam na siłownię i ćwiczę.  Jeśli wstaję o 5:30 rano i wracam do domu po 19tej, to wolę spędzić czas z Dawidem, niż w internecie.  Jeśli nie mam czasu popatrzeć co u Was i skomentować Waszych wpisów, to jakie mam prawo oczekiwać, ze Wy do mnie zajrzycie?  Jestem trochę zmęczona i w dodatku aura za oknem nie sprzyja zbieraniu myśli w całość. Na chodnikach leżą gnijące liście, pada i wieje.   Ale. Pusia opublikowała swój wpis i uświadomiła mi, czego mi brakuje. Kogo mi brakuje.  I dlaczego mi brakuje.   W weekend porządkowałam stare pudło, kóremu pieszczotliwie nadałam nazwę pierdoły Eweliny i znalazłam listy od kilku Blogowiczek w ramach akcji polka na obczyźnie.  Porządkowałam słoiczki z przetworami i znalazłam dwa słoiczki konfitury z róży od Chłopaka z Bydgoszczy, słoik powideł od Dziewczyny ze Szczytna, słoik dżemu z jabłuszek rajskich od Dziewczyny co lubi fiołki, kolejny słoik z różą od Dziewczyny z Pragi i słoik z tajemniczą zawartością od Dziewczyny z Tych.  Oprócz tego mam przyprawę od Chłopaka z Warszawy, co jeszcze niedawno wędrował po włoskim świecie, tony pysznej pigwy z Tych i mnóstwo przypraw z Jerozolimy. Piękne papilotki z Chorzowa, książkę z Kwidzyna, hafty krzyżykowe z Bier(ów), paczkę żywnościową z Kanady i paczkę ulubionych cukierków od Dobrej Duszyczki. Myślicie że to koniec? Ostatnio listonosz przyniósł małe cudo z wysłane prosto z Islandii. Nie wspomnę o pięknych dechach z Lublina. I pewnie nie wszystko udało mi się przywołać z pamięci, ale za to Wam DZIĘKUJĘ!   Tak zdecydowanie dla takich chwil warto prowadzić bloga.   Zapraszam na domowy sos grzybowy. Mój własny. Metodą prób i błędów przygotowałam ten jedyny, ten najlepszy. Teraz wiem, ze sos grzybowy MUSI zawierać świeży tymianek i świeżo startą gałkę muszkatołową. To podstawa. Białe wino i sok z cytryny tylko wspaniale dopełnią całość. Cebula jak i czosnek MUSZĄ być podsmażone na małym ogniu, by uwolnić z nich jak najwięcej aromatu. I tak jak nie lubię zagęszczać sosów mąką, to tutaj sos aż się prosi o dodatek mąki ziemniaczanej, uprzednio podprażonej na patelni. I oczywiście suszone prawidziwki.   Taki sos podaję najczęściej z kaszą gryczaną ugotowaną 'na sypko'. Sposób mojej Mamy na sypką kaszę jest cudowny, ale ja z lenistwa go sobie uprościłam. Moja Mama gdy tylko kasza wchłonęła wodę, owijała garnek w stos gazet i chowała pod pierzynę. Ponieważ o prawdziwą pierzynę jak i o czas teraz trudno, wystarczy zaopatrzyć się w dobry rondel, który jest odporny na wysoką temperaturę i możemy się cieszyć każdym ziarnkiem kaszy z osobna. Można dodać szczyptę ulubionych przypraw, ale ja lubię kaszę taką zwykłą, polską.   Wielokrotnie pisałam, że nie lubię makaronu. Ale za kopytka i pierogi leniwe dam się pokroić. Aby kopytka wyszły dobre, musimy użyć dobrych sypkich ziemniaków i upewnić się, że po ugotowaniu całkowicie je ostudzimy (najlepiej ugotować je dzień wcześniej i zostawić w lodówce). W innym przypadku ciasto zacznie nam się rozlewać. Ważne jest, by jak najkrócej wyrabiać ciasto, by nie zdążyło zagrzać się od rąk. I jedna ważna rzecz - nie podsypujmy mąki, bo kopytka będą gumowate i niesmaczne. A jeśli pomimo naszych starań ciasto nie będzie chciało z nami współpracować, to zróbmy... kluski kładzione. Po prostu odrywajmy kawałki ciasta i gotujmy je w osolonej wodzie tak jakbyśmy gotowali kopytka.   DOMOWY SOS GRZYBOWY   duża garść suszonych prawdziwków (około 20g)  szklanka gorącej wody  2 łyżki masła  2 łyżki oleju   1 biała cebula, pokrojona w drobną kostkę  3 duże ząbki czosnku, przeciśnięte przez praskę  4 gałązki tymianku  dwie szczypty tymianku arktycznego (opcjonalnie)  łyżeczka świeżo startej gałki muszkatołowej  500g brązowych pieczarek (chestnut), pokrojonych w grube plastry 200ml białego wina  sok wyciśnięty z połowy cytryny  1 pełna szklanka bulionu warzywnego  4 łyżki słodkiej śmietany (single cream)  2 płaskie łyżeczki mąki ziemniaczanej, uprażonej na suchej patelni  świeżo mielony czarny, biały i różowy pieprz sól wędzona Maldon (lub zwykła sól)    Suszone prawdziwki zalewamy szklanką gorącej wody i odstawiamy na minimum godzinę. Odciskamy z wody i kroimy grube plastry, wodę zachowujemy.  W szerokim rondlu stapiamy dwie łyżki masła z dwiema łyżkami oliwy i na małym ogniu podsmażamy cebulę, czosnek i listki tymianku przez 10 minut.  Dodajemy pieczarki, prawdziwki, sól i pieprz i smażymy przez 10 minut na małym ogniu.  Dodajemy gałkę muszkatołową i połowę wina i redukujemy jego ilość połowę. Dodajemy sok z cytryny, resztę wina, wodę w której moczyły się prawdziwki oraz bulion i gotujemy na małym ogniu kolejne 10 minut.  Śmietanę mieszamy z mąką ziemniaczaną i cienkim strumieniem dodajemy do gulaszu.  Mieszamy i gotujemy 5 minut, aż sos zgęstnieje.  Doprawiamy pieprzem i solą i tymiankiem arktycznym (jeśli mamy).      KASZA NA SYPKO    1 szklanka kaszy (gryczanej lub jęczmiennej)  3 łyżki smalcu lub masła  1 szklanka wrzącej wody    Piekarnik nagrzewamy do 180C (termoobieg 160, piekarnik gazowy 4).  Tłuszcz stapiamy w rondlu i dodajemy kaszę.   Smażymy przez 3 minuty ciągle mieszając, aż każde ziarenko kaszy pokryje się tłuszczem i będzie lekko szkliste.  Dodajemy wodę i gotujemy do momentu, aż kasza ją wchłonie.  Przykrywamy rondel, wstawiamy do piekarnika i pieczemy przez około 45 minut.    Kaszę podajemy z sosem i na talerzu posypujemy natką pietruszki.       GRYCZANO-ORKISZOWE KOPYTKA LUB KLUSKI KŁADZIONE    1000g sypkich ziemniaków  250g mąki gryczanej z pełnego przemiału minus 1 łyżka*  250g mąki orkiszowej lub pszennej minus 1 łyżka 2 łyżki mąki ziemniaczanej 2 jajka  sól  świeżo mielony czarny pieprz mąka do podsypywania Ziemniaki obieramy i gotujemy w osolonej wodzie. Dokładnie odcedzamy, odparowujemy (trzymamy na małym ogniu przez około 1 minutę) i studzimy.  Następnie przepuszczamy je przez praskę lub maszynkę i przekładamy na stolnicę.  Dodajemy jajka i obie mąki przesiane przez sito.  Jak najszybciej zagniatamy ciasto i przerywamy je gdyskładniki dokładnie się połączą.  Ciasto dzielimy na 5 lub 6 mniejszych części.  Na palniku stawiamy duży garnek z wodą, którą solimy. Dodajemy do niej kilka kropel oliwy (to zapobiegnie sklejaniu się kopytek).  Stolnicę posypujemy mąką i z ciasta toczymy wałeczki o średnicy około 2 cm, które następnie delikatnie spłaszczamy dłonią.   Każdy wałek kroimy pod ukosem na kopytka bardzo delikatnie odsuwając je nożem tak by się nie posklejały.  Gotowe kopytka wrzucamy na gotującą się wodę i gotujemy je przez około 2 minuty od wypłynięcia na powierzchnię wody (w zależności od wielkości kopytek). Wyjmujemy je łyżką cedzakową i układamy na dużych talerzach delikatnie posmarowanych oliwą.   W razie konieczności wodę w garnku uzupełniamy. Oczywiście kopytka smakują najlepiej odsmażone na patelni :)     Smacznego!  *jeśli ktoś nie ma mąki gryczanej może zmielić kaszę gryczaną niepaloną w młynku do kawy Autor:   Around the kitchen table 