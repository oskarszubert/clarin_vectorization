Piernik czekoladowy (bezglutenowy lub nie)       Są takie momenty w życiu (chyba) każdego człowieka, nazwijmy je na potrzeby tego wpisu gastrofazą, że nawet w nocy po północy musi coś zjeść. U siebie zauważyłam dwie główne kategorie takiej fazy. Faza na słodkie i faza na wytrawne. Tą pierwszą, bo o niej dzisiaj mowa, można z kolei podzielić na dwie kategorie: zwykłą i de luxe. Zwykła kończy się zazwyczaj odwiedzeniem pobliskiej stacji benzynowej, zakupem gównianych żelków, ciastek i gum rozpuszczalnych i natychmiastowym ich zjedzeniem.  Faza de luxe to ochota na coś małego, ale musi być zaspokojona smakołykiem z najwyższej półki - kostką gorzkiej czekolady, kawałkiem domowego ciasta czy łyżeczką domowej konfitury, najlepiej agrestowej. I nawet nie wiecie jak mi ulżyło gdy wczoraj w nocy podczas pogaduszek na FB dowiedziałam się, że nas, człowieków z gastrofazą, jest więcej. Jedni pragną zapiekanek, drudzy pieczonej wieprzowiny, a inni kebaba i pizzy. Ja znalazłam ostatni mini 'bochenek' piernika, który upiekłam tydzień wcześniej. Ja upiekłam go w wersji bezglutenowej, ale niech nikogo to nie zmyli - taka wersja nie jest wcale mniej kaloryczna, szczególnie gdy plastry ciasta obłoży się grubymi plastrami zimnego masła i posmaruje grubą warstwą dżemu morelowego. Rany julek, jedzenie tak dobrego piernika o 1-ej nad ranem to niezapomniane doznanie.      PIERNIK Z CZEKOLADĄ (BEZGLUTENOWY LUB NIE)  |oryginalny przepis  zapożyczyłam z książki o czekoladzie - autorki niestety nie pamiętam - i go zmodyfikowałam|   260g koncentratu mąki bezglutenowej |lub 130g mąki pszennej i 130g mąki żytniej jasnej typ 720|  40g ciemnego kakao  szczypta soli  2 płaskie łyżeczki proszku do pieczenia 200g płynnego, ciemnego miodu  10g przyprawy korzennej (bez mąki, a najlepiej domowej)  100g miękkiego masła  80g drobnego cukru do wypieków (lub 60g ksylitolu)  4 małe jajka |białka oddzielone od żółtek|  5 łyżek mleka  100g ciemnej czekolady, posiekanej nożem na małe kawałki lub utartej 100g posiekanych migdałów bez skóry    Mąkę mieszamy z kakao i proszkiem do pieczenia oraz szczyptą soli.  Miód przelewamy do małego rondelka, dodajemy masło, przyprawy korzenne, podgrzewamy i gotujemy na małym ogniu około 10 minut. Studzimy.  Ubijamy pianę z białek.  Cukier ubijamy z żółtkami, aż masa będzie biała.  Do ubitych żółtek dodajemy miód z masłem i przyprawami, a potem na przemian mleko i sypkie składniki.  Dodajemy migdały i  dobrze mieszamy.  Na końcu dodajemy pianę z białek i jeszcze raz delikatnie mieszamy.  Ciasto przekładamy do keksówki  (ja użyłam 8 małych) i pieczemy w temperaturze 170C przez około 45 minut. Możemy polukrować lub oblać piernik stopioną czekoladą.  Bon Appétit!  *ciasta i pieczywo bezglutenowe zazwyczaj szybko czerstwieje i niemiłosiernie się kruszy. Muszę przyznać, że sama byłam zaskoczona, ponieważ ciasto jedzone tydzień po upieczeniu było tak samo dobre jak na drugi dzień swojego istnienia *piernik nie wymaga leżakowania, ale najlepiej smakuje gdy po ostygnięciu owiniemy go folią spożywczą i zostawimy na tydzień, aby dojrzał *ciasto upieczone z mąki bezglutenowej będzie cięższe i twardsze niż upieczone ze zwykłej mąki, ale gorąco namawiam Was na upieczeniu obu wersji           Autor:   Around the kitchen table 