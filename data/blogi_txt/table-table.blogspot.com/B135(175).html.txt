Gluten Free. Biszkopt z mąki kukurydzianej.           Dawno, dawno temu żyła sobie Mała Ewelina, która miała wątpliwą przyjemność należeć do grupy dzieci będących na diecie bezglutenowej. Musiała jeść biały jak papier chleb, który niestety też tak smakował, sypiące się przy każdym kęsie ciastka i ciasteczka i była bardzo nieszczęśliwa. Jako dziecko nie rozumiała, dlaczego inne dzieci mogą jeść kanapki ze świeżego, pięknie pachnącego chleba z rumianą skórką, drożdżowe ciasta i słodkie rogaliki. Prawie każdego dnia spędzała sen z powiek swojej Mamie, bo często chodziła za dziećmi z podwórka i żebrała o kromkę chleba. Chociaż o kawałek skórki. Chleb, który jadła musiał być szybko mrożony bo szybko pleśniał, a rozmrożony jeszcze bardziej się kruszył. I nie pachniał tak ładnie jak chleb przyniesiony prosto z osiedlowej piekarni. Mała Ewelina była bardzo nieszczęśliwa, a serce jej Mamy raz po raz wyło z bólu.   To było ponad 27 lat temu, ale do dzisiaj widzę łzy w oczach Mamy kiedy o tym opowiada. W tamtych czasach produktów bezglutenowych było bardzo niewiele, a ich zdobycie (jeśli już się pojawiły na sklepowych półkach) graniczyło z cudem. Nie mam zbyt wiele wspomnień z tamtego okresu, ale do dziś pamiętam ten okropny smak bezglutenowego chleba i ciastek. Dzisiaj jest inaczej. Jest internet i morze przepisów, są książki, są eksperci, ale przede wszystkim jest cała masa gotowych produktów oraz składników, którymi można żonglować do woli tak by jeść smacznie, różnorodnie i jednocześnie zachowując założenia diety bezglutenowej. Dieta bezglutenowa jest stosowana w leczeniu oraz w profilaktyce choroby trzewnej zwanej celiakią i polega na całkowitym poprzestaniu spożywania produktów zawierających gluten. Zabronione jest spożywanie produktów  zawierających pszenicę, żyto, jęczmień, owies (polski owies jest silnie zanieczyszczony innymi  zbożami i  dlatego zaleca  się całkowitą jego eliminację z diety), pszenżyto, orkisz oraz wszelkich wyrobów z ich  dodatkiem.  Poniżej znajdziecie tabelę z przykładowymi produktami, które zawierają, mogą zawierać lub są wolne od glutenu (po kliknięciu w obraz otworzy się on w oryginalnym rozmiarze).    Źródło: Polskie Stowarzyszenie Osób z Celiakią i na Diecie Bezglutenowej   Dlaczego piszę o tym dzisiaj? Kilkanaście lat temu powiedziano mi, że 'wyrosłam z choroby' i że nie muszę już trzymać diety. Niestety mój brzuch nie jest ostatnio w dobrej formie, więc postanowiłam mu trochę ulżyć. Nie będę radykalnie zmieniać swoich nawyków żywieniowych (skusze się na dobrego croissanta 'na mieście'), ale chciałabym znacznie zmniejszyć ilość spożywanego przeze mnie glutenu. Dlatego dzisiaj chciałabym rozpocząć nowy cykl blogowy Gluten Free. Pojawią się w nim przepisy na słodkie i słone wypieki (chleb, bułki, ciasta, ciasteczka). Z czasem postaram się go rozbudować również o przydatne informacje i ciekawostki, ale zobaczymy jak mi pójdzie więc na razie nie obiecuję zbyt wiele. Każdy wpis będzie opatrzony poniższym banerem, a dla samego cyklu stworzę osobne miejsce na blogu. To moja prywatna inicjatywa, ale jeśli ktoś ma jakieś ciekawe pomysły, sugestie lub uwagi jestem otwarta na dyskusję.  Jestem ciekawa jak przyjmiecie tą nową blogową serię. Na pierwszy ogień idą przepisy łatwe i takie, które polubi każdy. Biszkopt z kukurydzianej mąki nie jest tak lekki jak biszkopt na mące pszennej czy gotowej bezglutenowej mieszance do wypieków ciast, ale jest bardzo smaczny. Nie opada, ładnie się kroi i nie kruszy. Idealnie nadaje się do przełożenia masą i nasączania. Naprawdę polecam.       BISZKOPT Z MĄKI KUKURYDZIANEJ  |na okrągłą formę o średnicy 20cm|    5 jajek (wielkość M)  100g drobnego cukru (użyłam cukru brzozowego - ksylitolu)  sok z połowy cytryny  200g mąki kukurydzianej  2g gumy guar     2 kwaśne jabłka  garść posiekanych orzechów włoskich   1 łyżka cukru z lawendą     Białka oddzielam od żółtek i ubijam na sztywna pianę ze szczyptą soli.  Żółtka ubijam z cukrem do białości.  Do ubitych żółtek dodaję sok z cytryny, połowę mąki, gumę guar i delikatnie mieszam.  Dodaję 1/3 piany z białek, mieszam, dodaję resztę mąki i ponownie mieszam, dotykając łyżką dna miski.  Gotową masę przekładam do natłuszczonej formy wyłożonej papierem do pieczenia i wyrównuję łyżką jej powierzchnię.  Jabłka obieram i kroję na cienkie plasterki.  Na wierzchu masy układam plasterki jabłek, posypuje posiekanymi orzechami, cukrem, wstawiam do nagrzanego do 160C piekarnika i piekę 35 minut.  Studzę na kratce do pieczywa.   Podaję z masłem, miodem, syropem z agawy lub ulubionym dżemem.    Przepis pochodzi z wycinków (prawdopodobnie ze starej Przyjaciółki), znalezionych w zeszycie mojej Mamy.   Można również dodać jabłko pokrojone w kostkę do środka biszkoptu.       Autor:   Around the kitchen table 