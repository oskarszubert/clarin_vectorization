Powrót do korzeni. Prosty chleb na żytnim zakwasie.       'Mamy tak wiele rzeczy, zbyt wiele, które możemy po prostu kupić, ale tak naprawdę tylko praca własnych rak jest w stanie nas ożywić i sprawić, że czujemy się ludźmi. Ktoś kiedyś spytał mnie, dlaczego zawracam sobie głowę mieszaniem ciasta chlebowego i kształtowaniem bochenków używając rąk. Nie umiałem tego wytłumaczyć. Nie rozumiałem, jak można pytać o takie rzeczy. Nie pozwolę moim dłoniom wykonywać tylko najprostszych czynności, takich jak wciskanie i przełączanie guzików. W moim 'zawodzie piekarza' nie ma dwóch tak bardzo użytecznych i przydatnych narzędzi jak moje ręce. Tak długo jak będą one sprawne, będę ich używał do pieczenia chleba (...)' Dan Lepard 'The handmade loaf' 'Tworzenie czegoś od podstaw jest piękną rzeczą. Dzielenie się swoim dziełem, to przyjemność podwójna (...)  Cierpliwość w pieczeniu nie jest cnotą: jest koniecznością. Dobry piekarz może kontrolować ciasto poprzez kontrolowanie warunków otoczenia, w których ono powstaje.  Jednak jak to w życiu ubywa, nie wszystko zawsze idzie zgodnie z planem i może zdarzyć się tak, że za ciastem chlebowym trzeba podążać zamiast mu przewodzić (...) Pieczenia chleba jest w połowie nauką, a w połowie sztuką tworzenia, w której ukryte jest jego piękno. Jeśli uważasz, że chleb jest gotowy do pieczenia zgodnie z technikami, które poznałeś, ale przepis mówi, że powinieneś mu dać kolejne 10 minut, wrzuć małego gnojka do piekarnika: ufaj sobie. Najgorsze co może się przydarzyć, to nauka na własnych błędach (...) Zakwas jest sercem i duszą pieczenia. Gdy raz poczujesz smak chleba na zakwasie, trudno zawrócić. Jeśli szukasz zdrowego, naturalnego chleba który ma niski wskaźnik GI, chleba bez konserwantów i ulepszaczy, chleb na zakwasie jest właśnie dla Ciebie. Upieczenie takiego chleba wymaga czasu, ale włożony trud jest warty osiągniętego efektu.' Paul Allam   David McGuinness 'Bourke Street Bakery'    Gdybym wydała swoją książkę o chlebie, dopisałabym tylko jedno zdanie: zapachu i smaku domowego pieczywa potrzebuję do życia jak powietrza.   Od sześciu miesięcy nie upiekłam ani jednego chleba na zakwasie.   Gdy w sobotę wkładałam do koszyka uformowany bochenek, poczułam się jakbym robiła to pierwszy raz.   Siedziałam przed szybą piekarnika i gapiłam się na rosnące w nim ciasto chlebowe.  21 kwietnia 2008 roku upiekłam swój pierwszy chleb na zakwasie.   5 lat to kawał życia.  I nie oddałabym ani jednej sekundy, w której byłam i jestem strażniczką zakwasu.      PROSTY CHLEB NA ZAKWASIE     Zaczyn    2 czubate łyżki zakwasu żytniego  150g mąki żytniej razowej  150g ciepłej przegotowanej wody     Ciasto chlebowe    300g zaczynu  700g mąki pszennej chlebowej (typ 750 lub 850)  150g maki żytniej  450-500g wody  1 pełna łyżka soli Składniki zaczynu mieszamy razem do połączenia się składników. Miskę przykrywamy folią spożywczą i odstawiamy na 12 godzin w temperaturze pokojowej do fermentacji.   Następnego dnia zaczyn mieszamy z wodą i solą. Dodajemy obie mąki i mieszamy do całkowitego połączenia się składników. Wyjmujemy ciasto na blat i zagniatamy przez kilka minut, korygując ilość mąki lub wody. Ciasto powinno być średnio ścisłe.  Ciasto zagniatamy ręcznie przez 10-15 minut lub krócej mikserem z hakiem. Dobrze zagniecione ciasto jest elastyczne - jego kawałek powinien dać się rozciągnąć na cienką membranę.  Gotowe ciasto formujemy w luźną kulę, wkładamy do naoliwionej miski, przykrywamy folią spożywczą i zostawiamy na około 3 godziny do wyrośnięcia.   W trakcie odpoczynku ciasto 3 razy składamy w celu jego odgazowania. W tym celu kulę ciasta przenosimy na blat i rozpłaszczamy na prostokąt, lekko uderzając w jego powierzchnię. Następnie z każdej strony zawijamy płat ciasta do środka na szerokość około 1/3 całości (tak jak kopertę). W ten sposób napinamy dolną część, która potem będzie tworzyła wierzch bochenka (patrz porady poniżej).  Gdy ciasto podwoi swoją objętość, formujemy jeden duży bochenek lub dwa mniejsze i wkładamy je złączeniami do góry do koszyka do wyrastania.   Czas wyrastania ciasta to od 2 do 2,5 godzin w temperaturze pokojowej. W chłodzie (10C) można ten czas przedłużyć do 8 godzin, w lodówce (około 6C) do 18 godzin.  Przed włożeniem bochenka do pieca sprawdzamy czy ciasto jest gotowe (czy chleb jest dobrze wyrośnięty). W tym celu naciskamy powierzchnię ciasta palcem.  Kiedy po naciśnięciu ciasto wraca natychmiast do pierwotnego kształtu jest gotowe do pieczenia. Jeśli wgniecenie pozostaje lub pogłębia się (wyrośnięte ciasto opada), chleb rósł zbyt długo. Jeśli ciasto nie daje się nacisnąć i potrzebuje trochę czasu zanim wyrówna się jego powierzchnia, musi zostać jeszcze w koszyku na jakiś czas.  Wyrośnięty chleb delikatnie wyjmujemy z koszyka na łopatę i nacinamy wzdłuż.  Wsuwamy do piekarnika i pieczemy w lekko naparowanym piekarniku przez pierwsze 15 minut w temperaturze 240C, a przez kolejne 20-25 minut w temperaturze 200C. Chleb studzimy na kratce.  Smacznego! Przydatne informacje:  Formowanie okrągłych bułek i bochenków Formowanie owalnych bochenkow - metoda I Formowanie owalnych bochenków - metoda II Zagniatanie i składanie ciasta chlebowego Zakwas na mące żytniej razowej Jak dbać o nasz zakwas? Mam już zakwas, ale co dalej?       Autor:   Around the kitchen table 