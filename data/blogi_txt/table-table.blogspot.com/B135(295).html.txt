O co chodzi z Ewą Chodakowską? Penne z ostrym pesto, zielonym groszkiem  i grillowanymi szparagami.            Poniższy wpis nie jest wpisem sponsorowanym. Nikt mi za niego zapłacił, nikt mnie o niego nie prosił, nie jest to również darmowa reklama. Nieco ponad trzy tygodnie temu nastał ten dzień, w którym dołączyłam do grona psychofanek* Ewy Chodakowskiej. W międzyczasie pochwaliłam się tym faktem na fejsbuku i informacja ta wywołała nie lada zainteresowanie z Waszej strony. Zainteresowanie wzrosło do tego stopnia, że zaczęłam dostawać wiadomości przeróżnej treści, od tych uprzejmych do tych mniej (a po co ci to, tak wpier....sz te domowe obiadki że Chodakowska ci nie pomoże, daj se spokój Chodakowska to ściema itp.). Pojawiły się też wiadomości o treści mniej więcej po co Ci Chodakowska przecież jesteś chuda. A więc moi Drodzy, chuda nie byłam nigdy i ćwiczę nie po to żeby schudnąć, ale po to żeby z powrotem wyrzeźbić sylwetkę. W rodzinie są nas trzy siostry i dwie z nas (niestety nie ja) dostały w genach figurę po Mamie, czyli długie, szczupłe nogi włącznie ze szczupłymi łydkami. Jednej z nas (czyt. ja) przypadła figura po Tacie czyli również długie nogi, ale już nie takie szczupłe. Są to nogi mocne, z większymi łydkami, które niestety są zbyt masywne na noszenie na ten przykład spodni rurek. Żeby nie było niedomówień nie narzekam, bo mam figurę sportową i przy niedużym, acz regularnym wysiłku wyglądam całkiem extra. Aczkolwiek musiałam zapomnieć o swoim szczenięcym marzeniu bo dla świata modelingu jestem po prostu za gruba. Dużym plusem (który uwielbiam!) jest to, że szybko widać moją rzeźbę mięśni i po każdym treningu jestem ledwo żywa, lecz szczęśliwa.      żródło: empik.com    Wróćmy trochę do przeszłości. Gdy mieszkałam w Anglii ważyłam niewiele ponad 60kg (wzrost 174cm) i uczęszczałam na siłownię minimum 3 razy w tygodniu. Biegałam godzinę na bieżni a przez kolejne 30 minut robiłam sobie trening obwodowy na zmianę z treningiem kardio. Niestety w drugiej końcówce 2010 roku zaczęłam mieć problemy z tarczycą i moja energia z tygodnia na tydzień spadła prawie do zera. Dodatkowo w pracy po pewnych zdarzeniach zrobiła się mocno stresująca sytuacja i były dni kiedy nie miałam siły wstać z łóżka. Stan mojego zdrowia był główną przyczyną dla którego powróciłam do Polski. Zaczęłam się leczyć i powoli wracać do treningów. Kto miał problemy z tarczycą (niedoczynność) wie jaka to jest uciążliwa choroba. Waga waha się diametralnie, a samopoczucie leci na łeb i szyję. Do tego były dni kiedy siedziałam w pracy po 12 godzin i w ogóle nie miałam ochoty na wysiłek fizyczny. Skutki nastały się dosyć szybko - pojawiły się dodatkowe kilogramy i ciało zrobiło się jakieś takie lekko sflaczałe. Gdzieś tam w międzyczasie chodziłam przez pół roku na siłownię, wykupiłam sobie kilkanaście treningów z Anetą z Pure i niby było lepiej ale siłownia przestała sprawiać mi radość jak kiedyś. Pod koniec zeszłego roku przenieśliśmy się do Szwajcarii i odzyskałam dawny wigor. Wróciła chęć do ćwiczeń i zaczęłam szukać siłowni. W międzyczasie miałam sporo pracy, sporo spotkań towarzyskich i wysiłek fizyczny zawsze schodził na dalszy plan. W okolicach lutego pierwszy raz (podczas gościny u Patrycji @Smaklick) usłyszałam o Ewie Chodakowskiej. Nie chciało mi się za bardzo wierzyć w skuteczność Jej treningów, ale kiedy w maju odwiedziła mnie starsza Siostra i zobaczyłam jaki z niej szczypior, uwierzyłam że to działa. Powiedziałam sobie STOP. Koniec wymówek, że nie chodzę na siłownię, koniec narzekania na oponę na brzuchu, na grube nogi czy łydki.  Z początkiem czerwca zaczęłam ćwiczyć w domu.    Zaczęłam poszukiwania swojego programu. Na pierwszy ogień poszedł Skalpel, ale nie czułam po nim żadnego fizycznego zmęczenia. Przeszłam do programu Kiler i po 20 minutach myślałam, że wyzionę ducha. Z pomocą przyszły Znajome i na fejsbuku poleciły mi program Turbo spalanie. To był strzał w 10-tkę. Robię go codziennie, ale jeśli mam ochotę na dzień czy dwa przerwy to nie ćwiczę. Dzisiaj zrobiłam cały program Kiler bez oszukiwania i czuję się zarąbiście. Ćwiczę bez jakiejkolwiek spiny, po to by znowu wyrzeźbić swoją sylwetkę. Efekty widać już po 3 tygodniach, chociaż zdaję sobie sprawę że nie będą one tak spektakularne jak u innych. A to dlatego, że nie jestem na diecie. Jem chleb na zakwasie (sama go sobie piekę), ale czasem podjem dobrą, kupną bagietkę. Jem sery wszelakiej maści, bo jak ich nie jeść gdy mieszka się w ich królestwie. Łatwo mam z niejedzeniem słodyczy, bo z kupnych jem tylko sezamki i gorzką czekoladę a ciasta piekę rzadko, bo mi się nie chce. Nie jem ziemniaków (chyba że są to cieniutkie, chrupiące frytki) oraz makaronu, bo nie lubię. Jeśli mam ochotę na makaron to jem albo ryżowy, albo sojowy, albo bezglutenowy. Jem mięso, masło (duuużo masła), jajka (duuużo jajek), ryby (duuużo ryb), piję alkohol. Jem mało mąki i wieczorem lubię sobie podjeść kanapeczkę albo kawałek drożdżowego z kruszonką. I tak to u mnie jest.   Jeśli chodzi o programy Ewy Chodakowskiej. Najbardziej lubię właśnie Kilera i Turbo spalanie. Ten pierwszy świetnie rzeźbi nogi, ten drugi brzuch i ramiona. Oba są świetnie ułożone i dają niezły wycisk. Brzuch spada, nogi zaczynają mieć ładną rzeźbę, mam dużo energii i chęci, by ćwiczyć dalej. Nie jestem trenerem personalnym, więc nie będę się wypowiadać, czy są one więcej czy mniej profesjonalne. Dla mnie najważniejsze jest to, że dają mi dokładnie takie efekty jakich oczekuję. Dziwi mnie natomiast ilość jadu i zawiści jaka przelewa się czy to w internecie, czy w telewizji w kierunku osoby Ewy (piszę po imieniu, ponieważ Ewa prosiła o niezwracanie się do niej per Pani). I najbardziej przykre jest to, że głównie plują nią osoby 'z branży', które nijak nie mogą przełknąć faktu, że jest taka osoba która robi to co lubi, jest w tym dobra, namówiła tłumy kobiet (i nie tylko kobiet) do aktywności fizycznej i była na tyle sprytna, by zrobić z tego niezły biznes. Jak dla mnie to powinniśmy takim osobom gratulować, a nie obrabiać jej tyłek za jej plecami. No cóż. Ostrzegam, że wszelkie niestosowne komentarze w kierunku osoby mojej czy E. Chodakowskiej usunę bez mrugnięcia okiem. Mam nadzieję, że ten wpis w całości rozwieje wszelkie wątpliwości bo naprawdę nie rozumiem gdzie tkwi problem?    Nigdy podczas treningu nie zemdlałam, nie zwymiotowałam, nie nabawiłam się żadnej kontuzji. Jeśli się zastanawiacie, czy warto z Ewą Chodakowską ćwiczyć zaprawdę powiadam wam warto. Chociażby po to, by na obiad bez żadnych wyrzutów sumienia zjeść porcję kluchów z pesto, grillowanymi szparagami, solidną porcją parmezanu, obficie skropionych oliwą z oliwek.   OSTRE PESTO   2 hojne garście ulubionych orzechów (włoskie, pekany, laskowe, migdały, piniole) 4 duże ząbki czosnku  duży pęczek rukoli  duży pęczek liści rzodkiewki  pęczek szczypiorku   300ml oliwy z oliwek (z pierwszego tłoczenia)  100g twardego dojrzałego sera koziego 100g parmezanu  szczypta soli morskiej  świeżo zmielony czarny pieprz   sok z cytryny (do smaku)   Prawdziwie pesto robi się w moździerzu, ale ja jestem leniwa i swoje robię w blenderze. Orzechy prażę na suchej patelni lub piekę w piekarniku. Do blendera dodaję uprażone orzechy, czosnek, rukolę, szczypiorek oraz liście rzodkiewki i całość miksuję. Dodaję cienkim strumieniem oliwę do zmiksowanej pasty cały czas miksując. Oba sery ścieram na tarce do jarzyn na drobnych oczkach i dodaję do powstałej 'masy'. Całość dokładnie mieszam (po dodaniu serów już nie miksuję, żeby pesto miało w sobie grudki) i ewentualnie doprawiam solą jak mi jej mało. Koniecznie doprawiam świeżo zmielonym czarnym pieprzem i sokiem z cytryny. Pesto trzymam w lodówce w zakręconym słoiczku przez maksymalnie jeden tydzień. GRILLOWANE SZPARAGI    pęczek zielonych szparagów (niezbyt grubych)  wędzona sól w płatkach Maldon )lub zwykła)  świeżo zmielony pieprz  sok z cytryny  tłuszcz kokosowy do smażenia Porządnie rozgrzewam patelnię grillową. Dodaję odrobinę oleju i pędzelkiem rozsmarowuję go po całej powierzchni patelni. Odłamuję zdrewniałe końcówki szparagów, myję je, osuszam i układam na rozgrzanej patelni. Posypuję solą i skrapiam sokiem z cytryny. Grilluję z każdej strony po 4-5 minut (zależy od grubości szparagów). Zdejmuję z patelni.    MAKARON PENNE Z PESTO, ZIELONYM GROSZKIEM I GRILLOWANYMI SZPARAGAMI  |porcja na 2 osoby|   150g makaronu penne (suchego)  połowa porcji pesto grillowane szparagi  4 garście wyłuskanego, zielonego groszku oliwa z oliwek    świeżo zmielony pieprz  około 100g startego parmezanu   Groszek wrzucam na wrzącą osoloną wodę, gotuję 2 minuty, odcedzam i przelewam zimną wodą. Szparagi kroję na 4 części. Makaron gotuję w osolonej wodzie 'al dente', odcedzam i przekładam z powrotem do garnka. Dodaję pesto i dokładnie mieszam. Następnie dodaję groszek, pokrojone szparagi oraz pieprz, a wierzch posypuję płatkami parmezanu, natką pietruszki i listkami bazylii oraz polewam oliwą. Podaję natychmiast.     * tym terminem są określane osoby, które lubią programy Ewy Chodakowskiej, ćwiczą z Nią regularnie i nie boją się o tym mówić i pisać      Autor:   Around the kitchen table 