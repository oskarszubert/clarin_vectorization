Śmiej się często, kochaj mocno i żyj pełnią życia         Nie gniewajcie się, nie bierzcie niczego za bardzo do siebie, ale gdy nastał czternasty dzień lutego, przez cały dzień cisnęło mi się na usta ludzie odczepcie się w końcu od tych Walentynek. Czy naprawdę nigdy przenigdy nie czekaliście w ten dzień na kartkę,  kwiatka czy całusa? Owszem to święto jest kiczowate, ocieka różem,  brokatem i czerwienią, ale trwa tylko przez jeden dzień w roku. Ozdoby  świąteczne też błyszczą, migoczą i wydają przeróżne dźwięki, a wszyscy cieszą się jak dzieci na nadchodzący dwudziestyczwarty grudnia. Gorączkowe bieganie  po sklepach i wydawanie fortuny na prezenty w grudniu jest okay, ale w  lutym już jest do bani. Hmm...   W zimie narzekamy na zimno, na śnieg lub na jego brak. Na marznące policzki i zimne palce u rąk i stóp. W lecie narzekamy na upały, na słońce, na topiący się asfalt i brak klimatyzacji w pracy. Ciągle narzekamy, a kolejne chwile przeciekają nam przez palce. Celowo znaczną część czwartku spędziłam poza domem. Poszłam nad jezioro, poszurałam nogami w śniegu, ponownie miałam okazję podejrzeć jak Tajemniczy Pan karmi ptaki. Cudownie jest czasem odciąć się od internetu i kilogramów gorzkich żali, które codziennie przewijają się w sieci.    Piszę te słowa, bo dowiedziałam się niedawno, że bliska mi Osoba spędza każdą wolną chwilę przy szpitalnym łóżku, w którym leży młody Chłopak w stanie śpiączki. Każdy dzień to walka o przywrócenie go do normalnego życia. I dzisiaj Ta Osoba napisała mi piękne słowa: Są różne priorytety w pewnym czasie, choć jak  chodzę teraz codziennie do szpitala, to nauczyłam się pewnej pokory (...) zresztą Tata i jego taka śmierć w biegu też mnie nauczyła tego, żeby szanować to co się ma, ze dużo ważniejsze jest często to czego się nie straciło niż to, co się zyskuje. I to jest powód do szczęścia.  Ten post dedykuję również sobie. Laugh often, love much and live well. I nie narzekaj. A do wiosny zostało 32 dni. TYLKO 32.                             Autor:   Around the kitchen table 