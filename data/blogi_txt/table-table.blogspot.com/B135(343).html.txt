Poranek z gwiazdami i pierogi z kaszą gryczaną i twarogiem Szur, szur, szurrrrrr  - Lola, nie drap szafy.  Szur, szur, szurrrrrrrrrrr  - Lola, Nie drap szafy.   Szur, szur, szurrrrrrrrrrrrr  - Lola! Powiedziałam nie drap szafy. Budzik jeszcze nie dzwonił, daj pospać.   Szur, szur, szurrrrrrrrrrrrrrrr    - Lo.. Lola? Która godzina? Ty nigdy nie wstajesz przed 5:30. Niemożliwe... To jakiś obłęd... Budzik nie dzwonił. Gdzie jest mój telefon????    Zerwała się z łóżka i zaspanymi oczami zerknęła na wyświetlacz telefonu, który nieubłaganie wskazywał godzinę 5:52. Jak to możliwe?? Przecież pamięta, że ustawiła go na 5:00!  Ogarnęła ją panika. Spakować mikser, bio-bulion, miód bazyliowy, dżem, aparat, wizytówki. I jeszcze woreczek kaszy jęczmiennej, bo przecież to musi być pęczak. A jeśli kupili perłową?  - Dobrze że nie muszę się malować – odetchnęła z ulgą i jednocześnie krzyknęła - moje włosy!   Przemyła twarz zimną wodą i odzyskała resztki zdrowego rozsądku. Zadzwoniła po taksówkę, nakarmiła Futro, spakowała potrzebne rzeczy, związała włosy w kucyk i dotarła do studio minutę przed czasem.    Tak, prawie zaspałam na swój telewizyjny debiut. Budzik w telefonie nie zadzwonił, ale czujne Futro zaczęło skrobać pazurkami w szafę za co musiało znieść falę miłości i wdzięczności przez kolejnych 5 minut. Do studio DDTVN pojechałam z sercem walącym jak młot, z uśmiechem na buzi i z lekko drżącymi rękami. W progu przywitał mnie Pan Ochroniarz, który dwa razy upewnił się czy jestem na liście gości. Potem przejęła mnie Ania Senkar (Aniu dziękuję!), Pani Makijażystka i Aneta, która pokazała mi studyjną ‘kuchnię’. Na skrawku papieru dostałam wypisane godziny mojego wejścia na wizję, na blacie kuchennym położyłam ukradkiem listę potraw do programu (ludzie z nerwów robią różne rzeczy – jedni na przykład zapominają języka w gębie, a inni zapominają dodać marchewkę do marchewkowego ciasta), podłączyłam swój mikser, obwąchałam składniki, pomacałam kaszę i mąki, wzięłam głęboki wdech i czekałam na godzinę zero.  Dostałam kilka wskazówek technicznych – kiedy jesteśmy na antenie nie można siekać, smażyć tak by coś skwierczało, używać miksera i generalnie robić większego hałasu :)  Kilka razy spojrzałam w lustro – nigdy nie miałam tak precyzyjnie zrobionego makijażu, nie mówiąc o jego ilości :) Ale wszystko wyglądało bardzo subtelnie. Pani Makijażystka idealnie dobrała kolor cieni do oczu do mojej tuniki.  Uścisnęłam dłoń Doroty Wellman, a Marcin Prokop cały czas mnie rozśmieszał i chwała Mu za to – całe napięcie zeszło ze mnie już przed drugim wejściu na wizję.   Nie dostałam wcześniej instrukcji, wypisanych pytań czy dialogów. Wszystko szło na żywo. To bardzo dziwne uczucie był otoczonym przez tyle osób.   A najbardziej zaskoczyła mnie jedna rzecz - cały program jest zaplanowany co do sekundy, wszyscy wiedzą co mają robić, a atmosfera w studio jest bardzo miła. Nazwałabym to wyluzowanym profesjonalizmem. Taki występ to wspaniała przygoda i życzę każdemu z Was (nawet tym, którym 'gratuluję' nie przechodzi przez gardło) byście mieli okazję ją przeżyć.  Wejść na antenę miałam sztuk 4 - na stronie DDTVN można zatem obejrzeć 4 krótkie filmy. Jeśli klikniecie w zdjęcie poniżej, przekieruje Was ono w odpowiednie miejsce.      Trochę zwlekałam z wpisem, ale weekend był bardzo nerwowy, Lola miała mały zabieg i od soboty nosi czerwony kubraczek, z którego nie jest bardzo zadowolona...     A tymczasem zapraszam na domowe pierogi. Moje ulubione, bo nadziewane farszem z kaszy gryczanej i twarogu, ukrytym w cienkim, pszenno-razowym cieście. Polane olejem z pestek winogron i podsmażoną na nim cebulą. Możecie mi wierzyć lub nie, ale zrobienie pierogów w domu to naprawdę nic trudnego! Odrobina chęci, czasu i macie na stole odrobinę wyrafinowanej prostoty. DOMOWE PIEROGI NADZIEWANE KASZĄ GRYCZANĄ I TWAROGIEM Nadzienie    2 szklanki ugotowanej na sypko kaszy gryczanej 400g twarogu  sól  pieprz ziołowy (polecam)  2 jajka  kilka gałązek świeżego tymianku lub mięty, drobno posiekane  1 cebula posiekana w drobną kostkę i podsmażona na złoto na łyżce oleju Zimną kaszę mieszamy dokładnie z serem, tymiankiem, solą i pieprzem.  Dodajemy podsmażoną cebulę oraz jajka, wszystko dokładnie mieszamy i lepimy z nadzienia małe kulki.     Ciasto 200g mąki pszennej   100g mąki pszennej razowej  1 niepełna szklanka ciepłej wody  1 łyżeczka soli  1/2 łyżki oleju  Z mąki, wody, soli i oleju zagniatamy miękkie i elastyczne ciasto. Formujemy z niego kulę, owijamy w folię i zostawiamy na 30 minut na blacie kuchennym by odpoczęło.  Po tym czasie dzielimy ciasto na części i każdą z nich rozwałkowujemy na cienki placek. Szklanką lub okrągłą foremką do ciastek wycinamy kółka. Lepienie pierogów  Każdy krążek ciasta kładziemy na dłoni i lekko go rozciągamy. Nakładamy kulkę farszu, zamykamy krążek ciasta w półksiężyc i dokładnie zlepiamy jego brzegi (gdyby farsz nam uciekał delikatnie ugniatamy go środkowym palcem, a brzegi ciasta zlepiamy palcem wskazującym i kciukiem). Pierogi układamy na deseczce posypanej mąką. W dużym garnku zagotowujemy wodę z solą i olejem (1 łyżka na duży garnek).  Pierogi wrzucamy na gotującą się wodę partiami. W trakcie gotowania należy raz zamieszać je drewnianą łyżką, by nie przylepiły się do dna garnka. Gdy pierogi wypłyną na wierzch, gotujemy je kolejne 5 minut i wybieramy łyżką cedzakową. Pierogi podajemy gorące prosto z wody lub układamy je na lekko naoliwionych płytkich talerzach i przed podaniem podsmażamy.  Smacznego!       Autor: Around the kitchen table 