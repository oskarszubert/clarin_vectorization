ŚNIADANIE MISTRZÓW.  Domowa granola dla wymagających. Czasem wystarczy prosty przepis, kilka składników, trochę wyobraźni i można stworzyć coś z 'niczego'.  Przepis na tą granolę znalazłam dawno temu, robiłam już ją kilkanaście razy, ale nigdy nie udało mi się zrobić żadnego zdjęcia. W międzyczasie jedno opakowanie granoli kupiłam (nie smakowało mi zupełnie - było zbyt słodkie i za mało chrupkie), jedną porcję domowej granoli spaliłam, a przepis o którym dzisiaj mowa znalazłam na stronie Delicious Magazine.Przepis sam w sobie jest ubogi, ale metoda przygotowania granoli jest mistrzostwem świata.Podgrzewamy naturalny sok jabłkowy (lub ulubiony sok z jak najmniejszą ilością konserwantów), syrop z daktyli i oliwę. Podgrzaną mieszanką zalewamy szczodrą porcję ulubionych płatków wymieszanych z ulubionymi ziarnami i bakaliami.Całość doprawiamy ulubionym ekstraktem.Mieszamy i rozkładamy na blaszce.I pieczemy.Powoli, niespiesznie, cierpliwie.I takie powinno być nasze śniadanie.Uwielbiam powtarzalność i związaną z nią spokój. I poranki, kiedy opatulona w ulubiony szlafrok otulam się zapachem świeżej kawy, wszechobecną ciszą i zapachami świeżego poranka.Szykuję dwie miski, dwie porcje mleka sojowego lub nasz ulubiony sok.W międzyczasie czytam ulubioną gazetę i włączam ulubioną muzykę. A potem razem z Dawidem jemy nasze ulubione śniadanie. Śniadanie mistrzów. Ulubioną granolę. Granolę, na którą skusiła się szczęśliwa Tili.  A może i Wy dacie się na nią namówić?   DOMOWA GRANOLA|przepis własny|   2 łyżki delikatnej oliwy z oliwek 150ml jednodniowego soku jabłkowo-gruszkowego 100ml syropu z daktyli (syropu klonowego lub miodu) 1 łyżeczka ekstraktu z migdałów (lub ekstraktu z wanilii) 400g płatków orkiszowych (lub owsianych górskich) 3 łyżki ziaren sezamu 3 łyżki ziaren siemienia lnianego 100g płatków migdałowych 3 łyżki mieszanych orzechów  2 łyżki wyłuskanych ziaren słonecznika 2 łyżki wyłuskanych ziaren dyni 2-4 łyżek rodzynek sułtańskich 2-4 łyżek rodzynek koryntek 4-6 łyżek suszonej żurawiny 4-6 łyżek suszonej czarnej porzeczki lub czarnej jagody (można kupić w Herbapolu) 2 łyżki posiekanych suszonych moreli 2 łyżki posiekanych suszonych daktyli lub suszonych fig 3 łyżki wiórek kokosowych sok z 1 cytryny Piekarnik rozgrzewamy do 160C (wiatrak 140C, piekarnik gazowy 3). Dużą blachę do pieczenia smarujemy delikatnie oliwą.W rondlu mieszamy razem oliwę, sok, syrop z daktyli, ekstrakt z migdałów i szczyptę soli i delikatnie podgrzewamy, aż składniki połączą się. W dużej misce mieszamy płatki wraz ze wszystkimi składnikami.Wyciskamy sok z cytryny i dodajemy naszą miksturę z rondelka. Dokładnie mieszamy i próbujemy, dodając któryś ze składników wedle uznania.Granolę rozkładamy cienką warstwą na blasze i pieczemy przez 45 minut, aż zbrązowieje i będzie chrupka, mieszając dokładnie co 10 minut widelcem lub silikonową łopatką. Upieczoną wyjmujemy z piekarnika, studzimy i przekładamy do szklanego słoika lub puszki. Podajemy z ulubionym mlekiem, jogurtem lub sokiem. Smacznego!      Autor:   Around the kitchen table        45 komentarze 