Ciasto drożdżowe idealne - kilka wskazówek              Ciasto drożdżowe to niewątpliwie jeden z najsmaczniejszych wypieków jakie ludzkość wymyśliła. Popijane mlekiem. Z nadzieniem lub bez. Pod postacią bułeczek, baby lub foremkowe. Puszyste, mięciutkie, maślane i pachnące. No właśnie. Dużo osób się go boi. A bo wyszło zakalcowate, a to za bardzo zbite, a to za suche. Ale upieczenie dobrego ciasta drożdżowego to naprawdę bułka z masłem. Postanowiłam, że nie będę taka i podzielę się z Wami wiedzą nabytą. Wszystkie wskazówki pochodzą oczywiście od mojej Kochanej Mamy. O kilku z nich wspomniałam już przy okazji tego wpisu, ale pomyślałam, że dobrze by było zebrać wszystko razem, napisać nowy post i umieścić osobną zakładkę w spisie treści. No to do dzieła!    Po pierwsze: CIERPLIWOŚĆ    Jeśli ktoś jej nie ma i:    a) ma na zbyciu więcej niż 1500zł to niech od ręki kupi sobie dobrego pomocnika kuchennego (np. takiego lub takiego)    b) ma na zbyciu mniej niż 500zł to niech się zaopatrzy w maszynę do chleba    c) nie ma zbyciu ani złotówki (bo np. tak ja ja zbiera na nowy tatuaż, maszynę do szycia lub masę innych ważnych rzeczy) to niech lepiej upiecze sobie babkę piaskową    O ile produkt podany w punkcie 'a' pożądam okrutnie i uważam, że jest bardzo przydatny, o tyle maszyny do chleba nie mam i mieć nie będę, bo chleby w niej pieczone są... nijakie. Zawsze takie same, a ja kocham owalne i okrągłe bochenki.  No ale to moje zdanie i mam nadzieję, że posiadacze owej maszyny się na mnie nie pogniewają :) No ale póki pomocnika nie mam, to mogę się powymądrzać, prawda? :)    Po drugie: DROŻDŻE Najlepsze są oczywiście świeże, ale z braku laku można użyć suszonych lub drożdży instant.  Drożdże świeże i suszone wymagają przygotowania z nich rozczynu (o nim poniżej).  Drożdże instant dodaje się bezpośrednio do mąki.  Na 1 kg mąki używamy 25g drożdży świeżych, 7g drożdży instant (ok. 30% ilości drożdży świeżych) i 10g drożdży suszonych (40% ilości drożdży świeżych). Po trzecie: ZACZYN (ROZCZYN)    Bez niego nie ma dobrego ciasta drożdżowego. A robi się go następująco:  Drożdże rozcieramy z cukrem, a gdy się rozpłyną rozprowadzamy je ciepłym mlekiem (24-30 st.C).  Do tej mieszaniny dodajemy tyle mąki, by nasz zaczyn aka rozczyn miał gęstość kwaśnej, wiejskiej śmietany. Przykrywamy go ściereczką i zostawiamy w ciepłym miejscu, żeby sobie rósł. Gdy podwoi objętość o 100% i lekko opadnie, jest gotowy do użycia.  Oczywiście mleko i mąkę do zaczynu zabieramy z ilości podanej w przepisie.  Jeśli zaczyn nam nie wyrósł, NIE dodajemy go do ciasta tylko robimy nowy (warto nadpocząć nową paczkę drożdży).    Po czwarte: SKŁADNIKI    Wszystkie składniki muszą mieć temperaturę pokojową, oprócz wspomnianego mleka i masła, o którym poniżej. Do ciasta drożdżowego należy użyć samych żółtek, które przed dodaniem do ciasta lekko ubijamy z cukrem.  Mąkę zawsze przesiewamy, co pozwoli na usunięcie z niej zanieczyszczeń oraz dodatkowo ją napowietrzy. To sprawi, że nasze ciasto będzie lekkie i puszyste. Najlepsza mąka do ciasta drożdżowego to mąka pszenna chlebowa (typ 750 w PL, Strong Bread Flour w UK), która zawiera więcej białka (glutenu), niż zwykła mąka. Jeśli nie możemy takiej mąki dostać, to z powodzeniem możemy użyć zwykłej mąki.   Do ciasta możemy użyć również ulubionej mąki razowej, ale warto odsiać z niej otręby. I pamiętajmy, że taka mąka wymaga użycia większej ilości płynu. Sól spowalnia proces rośnięcia ciasta i nie należy dodawać jej za dużo.  Mleko możemy użyć dowolne. Od paru lat moje ciasto drożdżowe zawiera w sobie naprzemiennie mleko kozie, sojowe i kokosowe i za każdym razem wychodzi. Pamiętajmy by w momencie dodawania mleka do reszty składników było ono ciepłe, a nie gorące. Gorący płyn zabije drożdże i nici z naszego ciasta. Cukier możemy użyć dowolny. Brązowy na przykład nada pięknego karmelowego koloru. Możemy w ogóle go pominąć i w jego miejsce użyć fruktozy, syropu z agawy, miodu czy melasy.  Tłuszcz - do ciasta drożdżowego używamy masła, masła i tylko masła. Prawdziwego, maślanego bez żadnych dodatków w postaci oleju roślinnego. Ciasto drożdżowe ma być maślane, a nie olejne czy oliwne. Olej można sobie dodać, a i owszem, ale wtedy upieczemy kluchę.  Masło należy stopić i ostudzić. Jak dodamy gorące, zabijemy drożdże i znowu upieczemy kluchę.    Po piąte: PROPORCJE    Na 1 kg mąki używa się:    25g świeżych drożdży 200g cukru  150g tłuszczu  4 żółtka    Oczywiście proporcje można lekko zachwiać, ale należy pamiętać, że im więcej dodatków i tłuszczu, tym więcej powinniśmy użyć drożdży.      Po szóste: WYRABIANIE    I tu jeszcze raz potrzebujemy cierpliwości, bowiem dobre ciasto drożdżowe winno być uderzone ręką co najmniej 100 razy. Oczywiście im więcej, tym dla niego lepiej bo wtłaczamy w nie więcej pęcherzyków powietrza, co wpływa na jego puszystość. Ciasto na początku się lepi do wszystkiego włącznie z naszymi dłońmi, ale niech nas broni co tam każdego z nas broni przed dosypywaniem mąki, bo inaczej ciasto będzie twarde i suche. Zapewniam Was, że pod koniec wyrabiania nie zostanie Wam na rękach ani okruszek :) A to wszystko za sprawą gluteny, którego ilość rośnie wprost proporcjonalnie do czasu wyrabiania ciasta. Dobrze wyrobione ciasto ma go dużo i jest bardzo elastyczne. Po czy poznać, czy nasze ciasto jest już gotowe? Jeśli naciśniemy jego powierzchnię palcem natychmiast 'odskoczy' i się wyrówna. Bardzo ważna uwaga - stopiony tłuszcz dodajemy dopiero pod koniec wyrabiania i to w dodatku partiami (nigdy cały na raz!). I tu może nam się wydawać, że jest go za dużo, że nasze ciasto już nie wchłonie ani kropelki. Wchłonie. I to jak! Tylko trzeba je wyrabiać, wyrabiać i jeszcze raz wyrabiać. CIERPLIWOŚCI :) Dobrze wyrobione ciasto jest gładkie, lśniące i mięciutkie. Po siódme: WYRASTANIE    Wyrobione ciasto wkładamy do miski leciutko wysmarowanej masłem, przykrywamy ściereczką, odstawiamy w ciepłe miejsce i zostawiamy je w spokoju. Ma sobie zwiększyć objętość dwukrotnie (pierwszy raz w misce, a drugi raz już po uformowaniu). A jeśli mamy czas to jak już urośnie 'przebijamy' je i dajemy mu urosnąć kolejny raz. Będzie bardzo pulchne. Pamiętajmy, że ciasto drożdżowe nie lubi ani chłodu ani przeciągów. W zimie możemy postawić je tuż obok kaloryfera lub włożyć do lekko nagrzanego piekarnika. Ciasto podczas rośnięcia należy przykryć ręcznikiem, a jeszcze lepiej włożyć do foliowej torebki, co zapobiegnie utracie wilgoci i tworzeniu się suchej skórki na jego powierzchni.  Nie ma jednego słusznego czasu potrzebnego na wyrośnięcie ciasta. Czasem wystarczy 1 godzina, a czasem potrzeba aż 4. Wszystko zależy od temperatury otoczenia oraz ilości użytych drożdży. Ciasto drożdżowe może wyrastać w lodówce, ale wtedy potrzebuje co najmniej 12 godzin (najlepiej włożyć je do lodówki na drugie rośnięcie i po wyjęciu od razu upiec).  Ważna rzecz to przypilnowanie 2-go rośnięcia - ciasto nie może zwiększyć swojej objętości więcej niż dwukrotnie (jeśli przed rośnięciem zajmowało nam połowę wysokości blaszki, to gdy tylko dotknie jej brzegów natychmiast je pieczemy!)    Po ósme: FORMOWANIE    Gdy ciasto urośnie sobie (raz lub dwa razy zależy ile mamy czasu i jak późno się za nie zabraliśmy) formujemy je w pożądany kształt. Formy zawsze napełniamy tylko do połowy, ponieważ ciasto musi urosnąć ponownie o 100%. Gdy sięgnie brzegu formy, smarujemy je rozkłóconym jajkiem i pieczemy    Po dziewiąte: PIECZENIE    Ciasto drożdżowe pieczemy w dobrze nagrzanym piekarniku. Dla mniejszych wypieków odpowiednia temperatura to 220 st.C, dla większych 180-200 st.C. Gdy ciasto jest rumiane, wyrośnięte i odchodzi od brzegów formy jest upieczone. Dłuższe jego pieczenie odpłaci nam grubą skórką i wyschnie. I teraz ciekawostka - gdy piekarnik nagrzejemy za bardzo, otrzymamy zakalec.  Ciasto niedopieczone po wyjęciu z piekarnika osiada i również tworzy się zakalec. Po upieczeniu ciasto trzymamy chwilę w piekarniku i dopiero wyjmujemy.     Po dziesiąte: MROŻENIE     Ciasto drożdżowe możemy zamrozić na dwa sposoby. Albo mrozimy je po pierwszy, ale przed drugim rośnięciem (po rozmrożeniu jest gotowe do pieczenia), albo mrozimy ciasto już upieczone - owijamy je szczelnie folią do mrożenia i umieszczamy w zamrażarce. Rozmrażamy je zawinięte w folię, co zapobiegnie jego wysuszeniu (oczywiście w temperaturze pokojowej). Ciasto zamrożone można przechowywać przez około 3 miesiące.      Podstawowe problemy, jakie każdy z nas może napotkać w trakcie przygody z drożdżowym poniżej (dzięki uprzejmości Bajaderki z forum cincin):    1. Za gruba skórka  - za dużo mąki  - za krótki okres rośnięcia  - temperatura piekarnika zbyt niska    2. Ciasto kruszy się po upieczeniu:  - źle i za krótko wyrobione ciasto  - dodano zbyt dużo mąki  - ciasto rosło w zbyt ciepłym miejscu  - ciasto rosło za długo (szczególnie drugie rośnięcie)  - za niska temperatura piekarnika    3. Ciasto ma lekko kwaśny smak  - ciasto rosło w zbyt ciepłym miejscu i zbyt szybko urosło  - ciasto rosło za długo    4. Ciasto nie chce rosnąć  - płyn użyty do ciasta był za zimny  - ciasto jest zbyt sztywne i twarde  - miejsce, w którym rośnie ciasto jest za zimne    5. Ciasto ma ciemne smugi - niezbyt dobrze wymieszane i wyrobione ciasto  - miska, w której rosło ciasto była za mocno natłuszczona  - ciasto nie było przykryte podczas rośnięcia i powstała twardsza skórka 6. Ciasto po upieczeniu ma nierówne dziury  - niedokładne odgazowanie ciasta podczas formowania  - ciasto rosło zbyt długo przed pieczeniem    7. Ciasto jest wilgotne od spodu po upieczeniu  - ciasto zostało w foremce zbyt długo po upieczeniu 8. Ciasto pęka na bokach  - zbyt gorący piekarnik  - ciasto rosło za krótko  - źle uformowany bochenek    9. Ciasto pęka na wierzchu  - ciasto wystygło bardzo gwałtownie  - ciasto było bardzo twarde i sztywne przed pieczeniem  - ciasto nie było dobrze wymieszane i wyrobione    10. Ciasto po upieczeniu jest bardzo wilgotne w środku i ma grudkowatą konsystencję  - ciasto jest niedopieczone  - za krótki okres rośnięcia przed pieczeniem 11. Ciasto po upieczeniu jest ciężkie i zwarte  - dodano za dużo maki  - niewystarczający czas wyrastania  - niektóre ciasta z natury są cięższe (z mąki razowej czy żytniej)    12. Ciasto nie rumieni się podczas pieczenia  - blacha jest zbyt jasna, błyszcząca i za duża i odbija za dużo ciepła nie pozwalając na równomierne rumienienie  - za duża blacha w stosunku do piekarnika, co powoduje niewystarczająca cyrkulację powietrza 13. Upieczone ciasto ma intensywny zapach i smak drożdży  - ciasto rosło za długo  - miejsce, w którym rosło ciasto było za cieple  - dodano za dużo drożdży    14. Upieczone ciasto jest suche, kruszy się i jest grudkowate  - za długi czas rośnięcia (szczególnie drugi)  - dodano za dużo mąki podczas wyrabiania  - ciasto nie było dobrze wyrobione  - za niska temperatura piekarnika    15. Ciasto opadło podczas pieczenia  - za długi okres rośnięcia, ciasto wyrosło za bardzo i stało się za lekkie, za wysokie     I to tyle :) To naprawdę tylko tak strasznie wygląda, ale jest banalnie proste.  A dlaczego o cieście drożdżowym wspominam? Ciąg dalszy nastąpi :)    Buziaki! Polka     Autor:   Around the kitchen table 