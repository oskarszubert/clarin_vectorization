ŚLIWKI, WINOGRONA, FIGI I PROCENTY, CZYLI JESIENNY DŻEM Z PORTO Kiedy 22-go sierpnia opublikowałam przepis na dżem jeżynowo- malinowy z dodatkiem wina Porto, nie sądziłam, że zrobi on taką furorę. Dostałam mnóstwo maili od ludzi, którzy pisali, że to najlepszy dżem jaki kiedykolwiek zrobili. I ja się bardzo cieszę, bo gdybym miała wybrać ten jeden, mój ulubiony to wybrałabym właśnie ten. Widziałam również, że i na blogach dodatek Porto do dżemów bije rekordy popularności. Jest mi niezmiernie miło bo lubię się z Wami dzielić kulinarnymi nowinkami ;)   Porto jest wspaniałym dodatkiem do domowych słodkich przetworów i ja je po prostu uwielbiam! Za głębię smaku, za barwę, za aromat i za to, że nawet najprostszy dżem z jego dodatkiem zamienia się w coś bardzo... ekskluzywnego. Chciałam swój sezon na przetwory zakończyć* czymś wyjątkowym. Trwa sezon na śliwki, więc wiedziałam, że na pewno śliwki wykorzystam. Ponieważ tradycyjne połączenie śliwki-jabłka- gruszki jest zupełnie nie dla mnie i taki dżem jest dla mnie mdły do bólu, rozważyłam inne połączenia smaków. U Pusi (która de facto też bardzo lubi Porto i bardzo lubi je zamykać w słoikach :)) wypatrzyłam przepis na wspaniały dżem z winogron z dodatkiem właśnie Porto. Co tu ukrywać. Ja lubię Porto. Dawid uwielbia świeże figi.  Śliwki są teraz najbardziej aromatyczne. I tak powstało połączenie śliwki-winogrona-figi-porto. Przy okazji zapraszam do lektury jak zrobić swój pierwszy dżem. Zastosowałam kilka trików, które poprawiły smak i barwę dżemu. Pierwszy to zasypanie owoców cukrem i zostawienie ich na noc w chłodnym miejscu (niech Was ręka opatrzności broni od pozostawienia takich owoców w ciepłym miejscu bo skisną!). Drugi to dodanie ciemnej melasy pół na pół z domowym cukrem waniliowym (co pogłębiło barwę dżemu i zwiększyło jego walory smakowe). Trzeci to dodanie octu balsamicznego figowego, bez którego również nie wyobrażam sobie żadnego dżemu (j/w).  Czwarty to dodanie Porto pod koniec smażenia dżemu, tak by zachować jego smak i aromat, oraz procenty (alkohol dodany do dżemu zbyt wcześnie po prostu...wyparuje). Co tu dużo mówić.  Po prostu palce lizać i moje ulubione jedzenie w jednym!       JESIENNY DŻEM ZE ŚLIWEK, FIG I WINOGRON Z DODATKIEM PORTO   700g dojrzałych śliwek   300g czerwonych winogron bez pestek  8 świeżych fig  100g domowego cukru waniliowego (lub 100g ulubionego cukru wymieszanego z ziarnkami wyjętymi z 1 laski wanilii)  100g ciemnego cukru Melasa  1 pełna łyżka domowej przyprawy korzennej /lub wymieszanych w równych proporcjach co najmniej cynamonu, goździków, czarnego pieprzu, imbiru i kardamonu)  spory kawałek korzenia imbiru /obrany i starty na tarce do jarzyn/  duża szczypta świeżo startej gałki muszkatołowej  sok wyciśnięty  1 cytryny  skórka otarta z 1 cytryny  150ml Porto  2 łyżki octu Balsamico figowego  Śliwki i figi pokroiłam w cząstki i razem z winogronami (same owoce, bez gałązek!) umieściłam w szerokim garnku. Zasypałam cukrem waniliowym i odstawiłam na noc w chłodne miejsce. Na drugi dzień garnek wraz z całą zawartością postawiłam na palniku. Dodałam melasę i wszystkie przyprawy oraz sok i skórkę z cytryny. Ustawiłam średnią moc palnika i smażyłam dżem, aż osiągnął odpowiednią konsystencję  często mieszając (zależy jak słodkie były owoce i jak dużo soku puściły przez noc). Gdy dżem zgęstniał dodam ocet Balsamico oraz Porto i gotowałam jeszcze chwilę. Przełożyłam do wyparzonych słoików, mocno dokręciłam zakrętki i ustawiłam je do góry nogami. Słoiki przykryłam ścierką i zostawiłam co całkowitego ostygnięcia.  Smacznego! * jeszcze nie powiedziałam ostatniego słowa...    Autor: Around the kitchen table 