Wigilijnie: masa makowa, drożdżowa strucla z makiem i kutia (...) A potem gdy już wszyscy siądziemy przy stole, i nasze oczy będą pełne radosnych łez, będziemy obierać mandarynki i wyjadać okruszki makowca. Co do jednego.      MAK WIGILIJNY    1/2 kg suchego maku  1-1.5 szklanki miodu  1 czubata łyżka masła  kilka kropel olejku migdałowego (opcjonalnie)  50g migdałów  50g rodzynek  50g suszonych śliwek  50g suszonych moreli  100g orzechów włoskich  50g orzechów laskowych  100-150 g smażonej skórki pomarańczowej (2-3 czubate łyżki)  kilka łyżek śmietany kremówki lub słodkiej śmietanki   Mak zalej wrzątkiem na co najmniej 2 godziny. Odcedź na gęstym sicie i trzykrotnie przepuść przez maszynkę do mięsa.  Jeżeli użyjesz specjalnego sitka do maku, możesz go zemleć tylko raz.  Migdały sparz wrzątkiem, obierz ze skórki i pokrój wzdłuż na drobne paski. Orzechy włoskie i laskowe posiekaj.  Skórkę pomarańczową pokrój w drobną kostkę. Morele i śliwki w paski. Rodzynki sparz i odcedź.  W dużym rondlu podgrzej miód, masło i bakalie i wszystko razem wymieszaj.   Gotuj na bardzo małym ogniu przez około 5 minut. Dodaj mak, olejek migdałowy i dokładnie wymieszaj.  Dokładnie przestudź i przed podaniem udekoruj połówkami orzechów włoskich i posiekanymi migdałami.   Gotowy, ostudzony mak możemy zamrozić.      KUTIA    1 szklanka ziaren pszenicy  2 szklanki masy makowej   Pszenicę oczyść i zalej na noc wrzącą wodą. Na drugi dzień zagotuj, odcedź, zalej świeżą wodą i gotuj do miękkości (powinno to potrwać około 3 godzin). Dobrze odcedź i dodaj masę makową. Wymieszaj i wstaw na kilka godzin do lodówki.  Przed podaniem udekoruj połówkami orzechów włoskich i siekanymi migdałami.      STRUCLA DROŻDŻOWA Z MAKIEM Ciasto  20g świeżych drożdży  150ml mleka  100g brązowego cukru 450g pszennej mąki  4 żółtka  150g masła  ziarenka wydłubane z jednej laski wanilii    Nadzienie  3 szklanki domowej masy makowej  3 białka    Drożdże rozetrzyj w kubku z łyżką cukru, dodaj 60 ml ciepłego mleka i 2 łyżki mąki. Wymieszaj, przykryj ścierką i odstaw w ciepłe miejsce do podwojenia objętości. Resztę mleka podgrzej,  a masło roztop w garnuszku i ostudź. Żółtka ubij z cukrem na puszystą masę.  Mąkę przesiej do miski. Dodać ziarenka wanilii, sól, wyrośnięty zaczyn, żółtka ubite z cukrem i resztę ciepłego mleka.  Wyrób gładkie i elastyczne ciasto (ok. 15-20 minut).  Stopione masło dodaj w partiach dodając kolejną dopiero, gdy poprzednia zostanie wchłonięta w ciasto. Wyrabiaj kolejne 10 minut.   Gotowe ciasto zwiń w kulę, włóż do lekko naoliwionej miski, miskę przykryj folią spożywczą lub czystą ściereczką i odstaw w ciepłe miejsce. Ciasto powinno podwoić objętość.  W tym czasie przygotuj nadzienie. Białka ubij mikserem na sztywno i wymieszaj z masą makową.  Wyrośnięte ciasto podziel na 2 części, a każdą część rozwałkuj na prostokąt o grubości ok. 0,5cm.   Na rozwałkowane prostokąty nałóż przygotowane nadzienie (zostawiając po bokach ok. 2 cm odstępy) i zwiń ciasno wzdłuż długiego boku (rolada powinna być ścisła i wysoka – powinna mieć dużo zwinięć).  Gotowe rolady zawiń w papier do pieczenia – ciasno po bokach zostawiając dużo miejsca na górze lub włóż do podłużnej foremki (keksówki) i odstaw do ponownego wyrastania na 1 h.  Nagrzej piekarnik do 180C i wstaw makowiec. Piecz około  50 minut.  Po ostudzeniu polukruj i posyp makiem lub siekaną kandyzowaną skórką pomarańczową. Przepis na mak i makowiec znajdziesz w najnowszym wydaniu magazynu fineLIFE       Autor:   Around the kitchen table 