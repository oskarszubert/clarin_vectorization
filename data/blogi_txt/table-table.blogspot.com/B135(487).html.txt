Wegetariański obiad, wspólne gotowanie z Alą i kofty (keftedes) Bo czasami bywa tak, że człowiek nasiąka złymi myślami jak gąbka. Głowa pęka w szwach i nie pomaga nawet zapach świeżo zaparzonej kawy.Nic nie smakuje tak jak zawsze, nic nie wygląda tak jak zawsze. Ale można szybko odpalić skype i od razu wraca chęć do życia. Jestem mięsożerna - to muszę przyznać. Kłamstwem byłoby napisanie, że nie lubię mięsa. Okay jestem wybredna i lubię tylko wybrane jego gatunki. Ale bywa i tak, że mięso mi śmierdzi (i to nie dlatego, że jest zepsute) i wtedy kolejny raz mówię sobie, że przejdę na dietę bezmięsną. Wiecie czego zazdroszczę wegetarianom? Pomysłowości i różnorodności. I nigdy w życiu nie zgodzę się ze stwierdzeniem, że kuchnia bezmięsna jest nudna i nie ma nic ciekawego do zaoferowania. Ma i to bardzo dużo.  Dzisiejszy przepis pochodzi z książki 'The modern vegetarian' (autorką jest Maria Elia) i przypomniałam sobie o nim jak tylko zobaczyłam te kofty u Quinoamatorki. Oczywiście Quinoa przepis od mnie dostała (liczę że na dniach podzieli się wrażeniami) oraz dostała go również Alcia. I dzisiaj razem z Alcią zapraszamy na pyszny vege-obiad. Dodam tylko, że kofty (w Syrii) to dokładnie to samo co keftedes (w Grecji), a u nas to po prostu kulki mięsne (klopsiki/pulpeciki).   Oryginalny przepis troszkę zmieniłam - nie dodałam mąki do samej masy i zmniejszyłam ilość bułki tartej. Zwiększyłam natomiast ilość jajek do dwóch. Gotowe kulki włożyłam do pojemnika, przykryłam, zostawiłam na noc w lodówce i smażyłam na drugi dzień. Brak mąki w masie dał się we znaki podczas smażenia - kulki nie trzymały swojej formy i produktem końcowym było 12 pysznych ostrosłupów. Ale w zamian za to byłam dumna, że ograniczyłam ilość węglowodanów w samych koftach. Wymyśliłam sobie również, że MUSZĘ podać kofty z kulkami z ryżu. Niestety jedyny ryż jaki miałam w domu to ryż jaśminowy - nie chciał się kleić, ale sobie poradziłam. Zgodnie z sugestią zrobiłam również tatziki z buraczkami  - do swojego ulubionego tatziki dodałam dwa ugotowane i starte buraczki, dużo czosnku i soku z cytryny. Niebo w gębie! Naprawdę polecam.      Wegetariańskie kofty (keftedes) z buraków  12 kulek    200g ugotowanych buraków  2 szczypiory  50g parmezanu  50g sera feta  3 ząbki czosnku  2 łyżki posiekanego koperku  1 łyżka posiekanych lisków mięty  1 łyżka posiekanej natki pietruszki  2 jajka lekko ubite  60g bułki tartej (około 3 czubatych łyżek)  1 cytryna  1 łyżeczka ulubionej przyprawy*  szczypta suszonych płatków chilli  mąka z ciecierzycy do obtoczenia koft  olej do smażenia  Buraczki ścieramy ta tarce do jarzyn (duże oczka). Parmezan i fetę ścieramy również na tarce, ale na małych oczkach. Szczypiorek bardzo cienko kroimy.  Czosnek przepuszczamy przez praskę. W misce mieszamy starte buraczki, starte oba sery, pokrojony szczypior i czosnek.  Dodajemy koperek, miętę i nać pietruszki i dokładnie mieszamy. Dodajemy jajka i bułkę tartą, mieszamy. Wciskamy sok z cytryny  i dodajemy przyprawy, po czym całość mieszamy. Masę wkładamy na godzinę do lodówki. Formujemy kulki, wkładamy je do pojemnika, przykrywamy i zostawiamy w lodówce na całą noc.  Na patelni rozgrzewamy tłuszcz. Każdą koftę obtaczamy w mące i smażymy partiami przez 2-3 minuty, aż będą rumiane z każdej strony.  *moja ulubiona przyprawa do mięs (i jak się okazuje nie tylko)   1 łyżeczka ziaren czarnego pieprzu  1 łyżeczka ziaren pieprzu syczuańskiego  1/2 łyżeczki ziaren ziela angielskiego  1/2 łyżeczki ziaren jałowca  1/2 łyżeczki ziaren kminku  1 duży liść laurowy     Wszytko ucieram w moździerzu (można zmielić w młynku) i trzymam w szczelnie zakręconym słoiczku     Tatziki z burakami    1 duży zielony ogórek  1 duży jogurt grecki  6 ząbków czosnku  pęczek koperku  sok i skórka z 1 cytryny  szczypta ziaren kminku  pieprz  sól  2 ugotowane buraczki  starte na tarce do jarzyn (drobne oczka)  Ogórek obieramy (ja nie obieram bo mi się  nie chce),  ścieramy na tarce do jarzyn (duże oczka), solimy i dostawiamy na  godzinę. Odciskamy.   Jogurt mieszamy z czosnkiem  przeciśniętym przez praskę, dodajemy odciśnięte ogórki, posiekany koperek, pieprz, sok i skórkę z cytryny, kminek i buraczki. Odstawiamy na minimum godzinę do lodówki.        Kulki z ryżu  10 kulek     pół kubka ryżu jaśminowego  kubek wody   sól  szczypta nitek szafranu szczypta kurkumy  1 jajko  Ryż płuczemy na sicie. W garnku zagotowujemy kubek wody i dodajemy sól oraz szafran i kurkumę (dla koloru). Wsypujemy ryż i gotujemy do momentu, aż wchłonie on wodę. Wbijamy jajko, szybko mieszamy i zestawiamy z palnika, gdy jajko zacznie się ścinać. Chwilę studzimy i rękami formujemy kulki.  Smacznego!    Autor:   Around the kitchen table 