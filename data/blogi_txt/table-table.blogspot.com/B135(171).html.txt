Gdy pachnie chlebem       Droga A.,  Pytasz, czemu zapach chleba nieodzownie kojarzy mi się z domem rodzinnym. Niedaleko naszego domu była piekarnia, a ja do dzisiaj pamiętam obłędny zapach pieczonego ciasta chlebowego i świeże pajdy posmarowane grubo masłem, posypane szczypiorkiem lub posmarowane dżemem truskawkowym mojej Mamy. Takie wspomnienia na zawsze pozostają w pamięci, chociaż nie zawsze są kolorowe. Do chleba mam ogromny szacunek, bo kiedy ma się naście lat trudno zrozumieć, dlaczego na kolację nie można zjeść o jedną kromkę chleba więcej. Marnowanie chleba uważam za jedną z największych zbrodni – przecież dookoła nas są ludzie, którzy za kromkę nawet suchego chleba oddali by bardzo wiele. Czy nie uważasz, że zapach świeżego chleba to zapach pełen miłości, a proces powstawania domowego pieczywa to prawdziwa magia? Dotykanie chlebowego ciasta dłońmi, jego ugniatanie, formowanie i przekładanie do koszyka wymaga skupienia i uwagi – tutaj wszystko ma swoje miejsce i czas. Stworzenie chleba z wody i mąki to bezdyskusyjne piękno.   W dobie nowoczesności, przetworzonego jedzenia i gotowych półproduktów bochenek domowego chleba wydaje się być fanaberią i chęcią bycia modnym za wszelką cenę. Nic bardziej mylnego. Kochana A. podaruj ciastu chlebowemu odrobinę miłości, a on odpłaci Tobie wspaniałym smakiem i cennymi składnikami odżywczymi.     Możesz też upiec bułki. Mieszane. I do tego napakowane ziarnami.        ŚNIADANIOWE BUŁKI MIESZANE Z ZIARNAMI (NA DROŻDŻACH)  |porcja:  12 bułek|    Zaczyn  340g mieszanki różnych rodzajów mąki (jęczmienna, orkiszowa, pszenna, żytnia, gryczana)  2 łyżeczki drożdży instant (lub 10g drożdży świeżych)  340g ciepłej wody  Drożdże mieszamy z mąką i dodajemy wodę. Mieszamy, zakrywamy folią i zostawiamy na 2 godziny w temperaturze pokojowej (zaczyn powinien potroić swoją objętość). Ciasto właściwe  215 g pszennej białej mąki chlebowej (j/w) opcjonalnie 50g letniej wody (jeśli ciasto jest zbyt suche lub zbyt gęste - wszystko zależy od rodzaju użytych mąk)  2.5 łyżeczki soli (można dodać soli wędzonej)  1 łyżka syropu z agawy lub miodu  1 jajko  5 łyżek oleju roślinnego  5 łyżek mieszanych ziaren (kasza gryczana niepalona, płatki owsiane, sezam, siemię lniane, słonecznik, dynia) uprażonych na suchej patelni    1 jajko do posmarowania bułek wymieszane za 2 łyżkami mleka  uprażone ziarna do posypania bułek  Do zaczynu dodajemy pozostałe składniki (oprócz oleju) i mieszamy.  Gdy składniki połączą się dodajemy olej i wyrabiamy miękkie, elastyczne i gładkie ciasto - mikserem przez 15 minut, ręcznie przez 30 minut. Ten etap jest bardzo ważny, ponieważ bułki muszą być mocno 'dotlenione'. Z ciasta formujemy kulę, wkładamy ją do naoliwionej misy, zakrywamy folią i wstawiamy do lodówki na całą noc. Na drugi dzień wyjmujemy ciasto na lekko naoliwiony blat, dzielimy na 12 kulek o jednakowej masie i formujemy dobrze naciągnięte bułki lub dzielimy ciasto na prostokąty i formujemy bułki o tak.  Układamy je w odległości około 5cm na dużej blasze wyłożonej papierem do pieczenia, przykrywamy luźno folią i zostawiamy na 2 - 2.5 godziny, aż bułki podwoją swoją objętość. Piekarnik rozgrzewamy do 200C. Każdą bułkę smarujemy dwukrotnie jajkiem roztrzepanym z piwem i posypujemy ziarnami. Pieczemy przez 25 min, aż bułki będą rumiane. Wyjmujemy z piekarnika i studzimy na blasze.  Bon Appétit!     Ten przepis znajdziesz również w magazynie fineLIFE         Autor:   Around the kitchen table 