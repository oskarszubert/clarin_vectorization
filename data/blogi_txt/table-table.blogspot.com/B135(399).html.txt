Tęczowy sernik na zimno. Bo każdy z nas ma w sobie coś z Dziecka.        Powyższe zdjęcie oddaje naturalny kolor rozpuszczonych galaretek - nie było przerabiane w żadnym programie.    Droga A.   Nie wiem, czy zgodzisz się ze mną, ale odnoszę wrażenie, że człowiek z wiekiem traci zdolność do wyłapywania chwil, w których spełniają się jego marzenia. Codzienność tak pochłania jego myśli, że trudno wyłuskać te piękne i ulotne momenty. A przecież bycie dorosłym wcale nie oznacza rezygnacji z przeżywania beztroskiej radości, że coś nam się udało. Coś, o czymś kiedyś marzyliśmy i w co bardzo mocno wierzyliśmy.   Wiesz, lubię obserwować Dzieci, ich donośny śmiech i tą niczym niezmąconą dziecięcą radość z życia. Lubię patrzeć na świat ich oczami. Życie jest wtedy tak pięknie kolorowe.   Lubię wracać do smaków dzieciństwa. Pamiętasz kupne galaretki otulone cukrem, picie w foliowych woreczkach, oranżadę w szklanych butelkach czy gumy do żucia w kulkach, które niemiłosiernie obklejały pół twarzy? Ach i były jeszcze gumy Donald z tatuażami 'na ślinę'. Nieskomplikowane rzeczy, które traktowaliśmy jak największe skarby na świecie!  Jest jeden deser, do którego wracam za każdym razem, gdy mam ochotę na coś słodkiego i dziecinnie prostego. Są to... galaretki. Najczęściej przygotowuje je sama, ale odkąd wróciłam do Polski zdobycie żelatyny w listkach graniczy z cudem (czy ona w Polsce w ogóle występuje??), a żelatyna w proszku śmierdzi niemiłosiernie. Nie, to nie dla mnie. Dlatego przez ponad rok nie zjadłam ani kawałka swojego ulubionego deseru. Ale ku mojemu zaskoczeniu pojawiły się na rynku nowe galaretki, prawie idealne. W galaretkach tych zwierzęca żelatyna spożywcza została zastąpiona karagenem (składnikiem roślinnym pochodzącym z glonów morskich), dzięki któremu produkt ma właściwości żelujące oraz może być spożywany także przez wegetarian. Oczywiście nie namawiam Cię do kupowania galaretek, skoro z łatwością można zrobić je w domu (pod warunkiem, że nie przeszkadza Tobie zapach żelatyny lub chcesz pobawić się z agarem), ale jeśli masz niezapowiedzianych gości, mrożone lub sezonowe owoce i musisz przygotować coś na szybko, to te galaretki świetnie spełnią swoją rolę. Aby przygotować idealny deser, rozpuszczoną w 500 ml gorącej wody galaretkę rozlewamy do pucharków i zostawiamy na 15 minut do przestudzenia w temperaturze pokojowej, a na kolejne 15 minut chowamy pucharki do lodówki. Po upływie 30 minut galaretka jest gotowa do spożycia.   W poprzedni weekend mieliśmy Gości. Postawiłam na dania proste i smaczne. Czując nieodpartą chęć na cofnięcie się o kilkanaście lat wstecz, przygotowałam tęczowy sernik na zimno. Przepis pochodzi z cienkiej książeczki 'Owocowe ciasta i desery na lato', seria Poradnika Domowego.  Upchałam kolorowe warstwy w małych szklankach mając na uwadze, że galaretki które użyłam nie tężeją tak bardzo jak klasyczne galaretki zawierające zwierzęcą żelatynę. Powiem krótko - palce lizać! Wyszedł mi sernik lekki jak pianka, niebyt słodki i może nie intensywnie kolorowy, ale naprawdę baaaardzo smaczny. Skusisz się?  Pozdrawiam ciepło, Twoja e.      Galaretki Delecta na szybko! zalety:   - tężeją w 30 minut  - nie zawierają zwierzęcej żelatyny  - tężeją na surowych owocach tj.: ananas, kiwi czy papaja  - rozpuszczają się szybko i nie zostają w nich żadne grudki  - nie pozostawiają gumowatej warstwy na dnie naczynia, w którym tężeją   - są pozbawione nieprzyjemnego zapachu i pachną naturalnie owocowo  - nie zawierają sztucznych barwników i (zgodnie z prawem) konserwantów  - bardzo ładnie odchodzą od silikonowej formy i utrzymują jej kształt   Galaretki Delecta na szybko! wady:   - mają miej intensywne kolory niż inne galaretki dostępne na rynku - nie nadają się do serników na zimno w tortownicy, do przekładania kilku warstw ciasta oraz podawania w postaci krojonej w kostkę, gdyż ich struktura po zastygnięciu jest bardziej delikatna w porównaniu do struktury tradycyjnych galaretek żelatynowych  - nadają się głównie do deserów jedzonych łyżeczką  Producent: Rieber Foods Polska S.A. (www.delecta.pl) Produkt:   Galaretka na szybko!  (4 smaki) Sugerowana cena detaliczna: 1,65 zł Produkt w sprzedaży od: 26 marca 2012 r.       TĘCZOWY, PIANKOWY  SERNIK NA ZIMNO     800g mielonego sera z wiaderka lub waniliowego serka homogenizowanego 5 galaretek o różnych kolorach (w tym dwa kolory takie same - u mnie dwie czerwone, pomarańczowa, żółta, zielona)  1 mięsista laska wanilii  2 łyżki ksylitolu (lub 3 łyżki drobnego, białego cukru) - jeśli używamy ser z wiaderka  kilka świeżych truskawek (lub ulubionych owoców)   Ser mieszam trzepaczką balonową z cukrem i ziarenkami z laski wanilii i dzielę na cztery równe części.  Galaretkę  czerwoną rozpuszczam w 350ml gorącej wody. Lekko studzę, dodaje do 200g sera z dodatkami, szybko i dokładnie ubijam trzepaczką balonową i rozkładam do 6 szklanek. Szklanki wstawiam do lodówki na 20 minut.  Rozpuszczam galaretkę pomarańczową i postępuję jak wyżej, wykładam ją na zastygniętą warstwę galaretki czerwonej i wkładam do lodówki na 20 minut. Tak samo postępuję z galaretką zieloną i żółtą.  Na sam wierzch deseru układam po dwie połówki truskawek i rozpuszczam drugą galaretkę czerwoną w 500ml gorącej wody, lekko studzę i zalewam nią wierzch deseru.  Deser wstawiam do lodówki na kilka godzin (najlepiej zostawić na całą noc).  Deser podajemy zimny prosto z lodówki.     Smacznego!       Autor:   Around the kitchen table 