Traktat o zupie       Lubicie zupy? Ja bardzo. Ostatnio namiętnie zjadam je na wczesną kolację. Wczoraj ugotowałam jedną z moich ulubionych - owocową - z mrożonych leśnych owoców. Pychota.  Nie ma dla mnie nic piękniejszego niż talerz pełen parującego płynu z dodatkami. Coś w zupie jest, że jem ją prawie codziennie i wciąż nie mam dosyć. Za każdym razem gdy warzę kolejną jej porcję, włączam sobie piosenkę Sade i głośno nucę razem z nią 'I want to cook you a soup that warms your soul'. Gotowanie zupy to jak rytuał. Krojenie warzyw, selekcjonowanie odpowiednich przypraw, pilnowanie by zbyt długo jej nie gotować. Wszystko ma swoją kolejność i musi być przygotowane w odpowiednim czasie. I dla mnie nie oznacza to sztywnego trzymania się przepisu, bo te właśnie w temacie zup lubię modyfikować.  Swoje zupy zawsze gotuję na małym ogniu, bo tylko wtedy wszystkie aromaty i smaki mają czas na harmonijne połączenie się ze sobą. Jej składniki dzielę na grupy w zależności od czasu potrzebnego na ich ugotowanie. Zup nie gotuję długo - warzywa muszą być ugotowane, ale jednocześnie lubię jak pozostają ciągle jędrne i chrupkie. Nigdy również nie solę zupy od razu! Sól dodaję powoli na samym końcu za każdym razem próbując, czy aby przypadkiem nie jest jej za dużo. Nie zagęszczam żadnej zupy zasmażką, mąką czy żółtkami, dodatkowo większości zup również nie zabielam. A jeśli zabielam to tylko tłustą. Mam wtedy pewność, że zupa się nie zwarzy. Bazą moich zup jest zazwyczaj bulion warzywny lub rosół (jak w przypadku zimowej pomidorówki). Gdy nie mam pod ręką domowego wywaru, używam tego kupnego ale tylko i wyłącznie bio bez żadnych ulepszaczy i zbędnych dodatków. Tuż przed podaniem posypuję zupę porcją zieleniny i nigdy jej nie mrożę (za wyjątkiem bulionu). Oczywiście zupy można mrozić, ale ja wolę za każdym razem przygotować świeżą porcję.  I tak o zupie mogłabym długo. Bardzo długo. Szczególnie o jednej. Ta zupa to chowder, a pod tą nazwą kryje się nic innego jak zupa na mleku, najczęściej z rybą i zawsze z ziemniakami. Pierwszy raz ugotowałam ją dawno temu, gdy jeszcze mieszkaliśmy w Anglii, a pierwotny przepis przeszedł wiele zmian. Moja Mama gotowała kiedyś podobną. Nie było w niej mięsa ryby, a jedynie ziemniaki i makaron. Pamiętam jej smak po dziś dzień. Dla mnie sekretem udanego chowder'a są odpowiednie ziemniaki (musi to być odmiana sypka), dodatek śmietanki kokosowej oraz białego pieprzu i świeżo startej gałki muszkatołowej. Zupa powinna być gęsta, dlatego przed dodaniem ryby jej część miksuje się lub rozgniata widelcem. Ach i kukurydza. Używam tej z puszki, ale pilnuję by nie była słodzona.       CHOWDER Z BIAŁĄ RYBĄ    800g filetów białej ryby (użyłam mojego ukochanego pstrąga)  600ml bulionu rybnego lub warzywnego  2 łyżki masła   1 łyżka oleju  2 pory (białe części) 4 ząbki czosnku  8 dużych ziemniaków  400g niesłodzonej kukurydzy z puszki (waga po odlaniu zalewy) lub mrożonej  500ml mleka  100ml śmietanki kokosowej (lub słodkiej śmietanki)  sól młotkowany czarny pieprz  kilka kulek pieprzu białego  szczypta świeżo startej gałki muszkatołowej  kilka liści limonki kaffir (opcjonalnie)  sok z limonki lub cytryny  szczypiorek  Bulion zagotowałam, dodałam do niego rybę i gotowałam przez kilkanaście minut. Po tym czasie rybę delikatnie wyjęłam łyżką cedzakową. Pory pokroiłam w krążki, a umyte i obrane ziemniaki w ósemki. Czosnek drobno posiekałam. Na patelni rozgrzałam olej i masło. Dodałam por, czosnek oraz ziemniaki i smażyłam przez 10 minut. Do bulionu dodałam podsmażone warzywa, liście limonki kaffir, pieprz czarny oraz biały i całość gotowałam na małym ogniu, aż ziemniaki zrobiły się miękkie. Wtedy dodałam  kukurydzę, mleko i śmietankę kokosową, po czym połowę zupy odlałam, zmiksowałam i przełożyłam z powrotem do garnka. Na końcu dodałam rybę i zupę doprawiłam solą, sokiem z limonki oraz gałką muszkatołową. Przed podaniem posypałam szczypiorkiem.  Smacznego :)       Autor: Around the kitchen table 