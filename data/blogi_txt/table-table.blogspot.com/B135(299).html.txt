O knedlach, mrówkach i truskawkach          Wiele razy pisałam o swoim dzieciństwie, smakach i zapach, które z niego doskonale pamiętam i których nigdy nie zapomnę. I chociaż nie wypada pisać w kółko o tym samym, nie mam wyjścia - truskawki są moją wielką miłością od wczesnych lat dzieciństwa. Najlepiej oczywiście smakowały te zerwane prosto z krzaka na działce Mamy i nieumyte (o zgrozo!). Te najbardziej dojrzałe były najsłodsze i miały najpiękniejszy odcień czerwieni, jaki kiedykolwiek widziałam, a ich smaku nie zastąpią truskawki nawet z najlepszej farmy na świecie. A wiecie jak je zbierałam? Siadałam na małym stołeczku, takim niziutkim  na trzech ukosnych nogach, swoje dwie nogi trzymałam na drugim takim samym stołku i wyczyniałam przeróżne wygibasy. A wszystko po to, by nie dopadły mnie krwiożercze bestie zwane mrówkami, których niestety na działce było mnóstwo. A czemu piszę o tym dzisiaj? Bo w końcu zrobiłam knedle z truskawkami. Pyszne i proste jak 'budowa cepa' (Anoushko :)). Przepis wycięłam z poradnika domowego dwa lata temu i przepis wędrował ze mną poprzez kolejne przeprowadzki. W tym roku nadszedł właściwy czas - w końcu go wykorzystałam.Z przykrością patrzę na tegoroczne ceny truskawek w Londynie. 1/3 czerwca za nami, a ceny jakie były takie są. I smak inny - mniej słodki i soczysty...     Podobny przepis podała kiedyś Dziuunia tutaj. Podobny, bo ciasto zawiera jajko i kilku dziewczynom mocno się kleiło. Tak jak podawał przepis z Poradnika Domowego zrobiłam 20 knedli, ale wyszły dosyć grube. Myślę, że śmiało można ciasto podzielić na 30 części - wtedy knedle będą miały go mniej i będą smaczniejsze. Zmniejszyłam ilość cukru w cieście z 5 łyżek do 2, dodałam sok z cytryny i mielony suszony imbir. Sos to najprostszy jaki można wymyślić - rozmaryn wspaniale komponuje się z malinami i truskawkami. W przepisie sugerowano posypanie knedli uprażoną tartą bułką, ale to dodatkowa porcja węglowodanów i jak dla mnie zupełnie przy słodkich knedlach zbędna. Ciasto odrobinę klei się do rąk, dlatego warto mieć pod ręką garść mąki i posypywać nią ręce. Pamiętajmy tylko, by osuszyć dobrze truskawki oraz by strona rozpłaszczonego na dłoni kawałka ciasta, na której będziemy kłaść truskawkę nie byłą posypana mąką, bo ciasto nie sklei się dobrze i rozpadnie podczas gotowania. Knedle są pyszne - zachęcam Was gorąco bo prostszego i bardziej smacznego przepisu nie ma :)       Knedle z białego sera z truskawkami     Knedle    500g białego twarogu trzykrotnie mielonego (użyłam sera quark)  2 szklanki mąki orkiszowej (lub pszennej)  2 łyżki cukru  szczypta soli  2 łyżeczki mielonego imbiru  sok z 1 cytryny  20 truskawek (jednakowej wielkości) umytych i osuszonych papierowym ręcznikiem    Sos    dwie garść mrożonych malin  duża garść truskawek  1 łyżka cukru  igiełki z jednej dużej gałązki świeżego rozmarynu  1 łyżka octu balsamicznego  1 łyżka gorącej wody  1 łyżka słodkiej śmietanki    W misce mieszamy mąkę, cukier, sól i imbir.  Dodajemy twaróg i sok z cytryny i szybko wyrabiamy gładkie ciasto (im dłużej będziemy wyrabiać, tym ciasto będzie bardziej lepkie i gumowate od dosypywanej mąki). Z ciasta formujemy wałek i kroimy go na 20 kawałków (jak kopytka).   Każdy kawałek rozpłaszczamy na omączonej dłoni, kładziemy na nim truskawkę i zlepiamy w pierożek, po czym formujemy kulkę.  W szerokim garnku zagotowujemy wodę z odrobiną soli i wrzucamy do niej knedle. Czekamy aż wypłyną na powierzchnię i gotujemy 5 minut.  Wyjmujemy na talerz. Składniki sosu miksujemy w blenderze (malin nie rozmrażamy) i polewamy nim knedle.   Smacznego!       Autor:   Around the kitchen table 