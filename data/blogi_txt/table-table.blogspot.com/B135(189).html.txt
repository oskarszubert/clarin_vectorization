Imbirówka (napój rozgrzewający).       Woda to najcenniejszy dar jaki Matka Natura mogła nam dać. To prawdziwy skarb i każdy z nas powinien o Niego dbać. Picie odpowiedniej ilości wody to jeden z najprostszych sposobów zachowania zdrowego ciała i ducha. Nasze ciało w 70% zbudowane jest właśnie z Niej, a prawie wszystkie funkcje życiowe i organy wewnętrzne, aby działać perfekcyjnie, potrzebują wody. Zalecana dzienna dawka wody, którą powinniśmy zapewnić naszemu organizmowi to około 2,5 litra (w postaci czystej, bądź w herbacie lub niesłodzonych sokach). Jeśli wykonujemy ćwiczenia fizyczne, powinniśmy wody pić więcej - nie czekajmy, aż dopadnie nas pragnienie. Mówi się, że wodę można zastąpić herbatą - można, ale nie czarną. Błędem jest zastępowanie jej kawą. Pamiętajmy, że podczas snu nasz organizm również traci wodę, dlatego dobrze jest zaczynać i kończyć dzień szklanką wody. Wodę pijemy również zimą, ponieważ wirusy powodujące przeziębienie mogą być przyczyną odwodnienia organizmu. Podczas upalnej pogody, w celu utrzymania równowagi wody w organizmie, pijmy wodę o temperaturze pokojowej lub lekko podgrzaną. Ciepła woda jest przyswajana przez nasz organizm znacznie szybciej od wody schłodzonej lodem.   A jeśli tak jak mnie dopadło Was zimowo-wiosenne przeziębienie, zapraszam na przepyszną i stawiającą na nogi imbirówkę. Jest to silnie rozgrzewający napój na przeziębienie i grypę. Co w nim takiego niezwykłego? A to, że zawiera majeranek, który zmniejsza temperaturę, tymianek, który łagodzi kaszel oraz imbir, który ma silne działanie bakteriobójcze i rozgrzewające. Mała uwaga - możemy napój przygotować bez majeranku i tymianku - będzie wtedy działał profilaktycznie. Polecam go szczególnie, kiedy zmarzniemy lub przemokniemy.  Przepis pochodzi z książki 'Nakarmić duszę' Joli Słomy i Mirosława Trymbulaka. IMBIRÓWKA (NAPÓJ ROZGRZEWAJĄCY)  |2 porcje|    2 szklanki wody (idealnie przefiltrowanej)  2 łyżki utartego, świeżego korzenia imbiru  2 łyżeczki suszonego majeranku  1 łyżeczka suszonego tymianku  sok z 1 cytryny  1 łyżka miodu (lub syropu z agawy)  W niewielkim rondelku bardzo powoli doprowadzamy wodę do wrzenia. Dodajemy imbir, majeranek i tymianek i gotujemy na małym ogniu przez 5 minut. Nalewamy do filiżanek, przecedzając przez sitko. Kiedy napój ostygnie do temperatury około 60C, dodajemy sok z cytryny i słodzimy miodem lub syropem z agawy. Pijemy ciepły. Smacznego!       Autor:   Around the kitchen table 