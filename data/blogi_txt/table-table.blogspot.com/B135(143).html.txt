Domowe mleko migdałowe          W kuchni jestem tradycjonalistką. Ktoś powie: nudziara. Co niedzielę najchętniej jadłabym rosół, piekła biszkopt i drożdżowe z kruszonką a na kolację jadła pieczone buraki.   Czasem zaszaleję i na stole pojawi się tajskie curry z ryżej jaśminowym.  Czasem upiekę tartę z rybą.  Czasem wypiję kieliszek Porto.  To co nowe i nieznane próbuję małymi porcjami. Jak małe dziecko, które po raz pierwszy próbuje nieznane mu smaki. Kawałek po kawałku. W każdym staram się odnaleźć to COŚ, co mnie zafascynuje, zaskoczy i uwiedzie.   Czasem zakochuje się w nowym od pierwszego kęsa, a czasem muszę spróbować go po raz drugi czy trzeci by odnaleźć w nim ukryte dno.  Tak było z mlekiem migdałowym.  Gdy migdały moczyły się przez noc, nie mogłam przestać o nich myśleć. Mleko miksowałam w głowie kilkanaście razy, zastanawiałam się czy je dosłodzić i nieustannie wyobrażałam sobie jego smak. Gdy już było gotowe z drżeniem rąk sięgnęłam po pierwszy łyk i jedyne co przyszło mi do głowy to 'takie sobie'. Na pewno miało smak migdałowy, na pewno było lekko tłuste i smakowało o niebo lepiej niż mleko sojowe. Ale czegoś mi w nim brakowało. Zużyłam je wczoraj wieczorem do ostatniej tej 'zimy' porcji gorącego kakao i namoczyłam kolejną porcję orzechów. Tym razem ze skórką. Tuż przed finalnym miksowaniem zmniejszyłam ilość wody do 3 szklanek i miksowałam odrobinę inaczej niż w ubiegły czwartek.   Przepis jest banalnie prosty, aż wstyd nazwać go przepisem. Mleko dzisiejsze smakuje zupełnie inaczej. Jest bardziej intensywne i lepiej zabieliło kawę. Smakuje inaczej niż mleko z kartonu, ale nie ma się co dziwić. Jego termin przydatności do spożycia to tylko 3 dni, a nie 52 tygodnie a w składzie ma tylko wodę, szczyptę soli i migdały. Nie zawiera cukru, węglanu wapnia, regulatora kwasowości i stabilizatora.  Jeśli chodzi o użycie takiego orzechowego mleka, to jak dla mnie nie jest ono najlepszym zabielaczem kawy, za to można przygotować na nim pyszną owsiankę, kakao czy koktajl śniadaniowy.   Jestem ciekawa co o swoim mleku napisze Magdalenka, bo w domową mleczarnię bawiłyśmy się razem. Zawsze chciałam z tą Kobitką zrobić coś razem w kuchni :)   DOMOWE MLEKO MIGDAŁOWE  |źródło: Weganie| 1 pełna szklanka migdałów ze skórką (najlepiej bio)  1 szklanka zimnej wody  3-4 szklanki ciepłej, przegotowanej wody  szczypta soli  Migdały zalewam szklanką zimnej wody i zostawiam na 8 godzin w chłodnym miejscu. Rano odcedzam i płuczę pod bieżącą wodą. Opłukane przekładam do blendera, zalewam szklanką ciepłej wody i miksuję przez kilka minut.  Zawartość blendera przekładam na gazę ułożoną na sitku ustawionym nad miską i dokładnie wyciskam płyn.  Wytłoczyny przekładam ponownie do blendera, zalewam kolejną szklanką ciepłej wody, miksuję, wyciskam i powtarzam wszystko jeszcze raz.  W sumie dodaję 3 szklanki ciepłej wody i maleńką szczyptę soli. Mleko miksowane partiami jest znacznie smaczniejsze i pełniejsze w smaku.  Gotowe mleko przelewam do butelki, zakręcam ją i trzymam w lodówce przez 3 dni. Potem zaczyna kwaśnieć i nie nadaje się do picia. Mleko zyskuje na smaku gdy postoi w lodówce chociaż przez jedną noc. Gdyby nasze mleko rozwarstwiło się na dwie części, należy je mocno wstrząsnąć przed użyciem.  Zamiast migdałów można użyć naszych ulubionych orzechów.  Bon appétit!       Autor:   Around the kitchen table 