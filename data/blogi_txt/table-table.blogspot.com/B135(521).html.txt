Z CIECIERZYCY. Falafel, Hummus i Baba ghanoush         Za oknem promyki słońca i ciepły wiatr na policzkach.  A w słońcu leniwie wygrzewa się Kotka.  Kotka, w której jestem szaleńczo zakochana. Wystarczył tydzień, a dowiedziałam się, że koty chrapią, że burczy im w brzuchach, że mruczą jak im miło i przyjemnie, że potrafią wybudzić się w środku nocy z głębokiego snu, żeby dokończyć wieczorną toaletę, że patrzą wnikliwie i potrafią to robić przez pół nocy.  A co podoba mi się w kotach najbardziej, to ich powściągliwość.  Nikogo nie obdarzają zaufaniem zbyt szybko. Na ich sympatię trzeba sobie zasłużyć.  Ale moment, kiedy kogoś polubią i postawią swoje łapki na obcych kolanach wart jest ponad tygodniowego czekania.    Przeszłam swój prywatny test na sierść. Nie strzepuję już z siebie nerwowo kolejnego kociego włosa. Nie przeszkadzają mi kocie włosy na ciemnej kanapie.  Nie budzę się w środku nocy przestraszona, że zaraz jakiś pazur wbije mi się w szyję :)  Budzę się i podziwiam iskrzące kocie oczy.  Jestem gotowa na oswojenie swojej Kotki. A u Agnieszki wyczytałam piękne zdanie.    Bo tracimy coś, żeby w zamian coś zyskać...   A tuż przed wyjazdem przygotowałam dla Dawida jego ulubione falafele. A do nich przygotowałam hummus podpatrzony tutaj (uwaga: chodzi o przepis maguri, zawarty w komentarzu) oraz baba ghanoush - przepis podstawowy podpatrzony tutaj. Basiu dziękuję za wpis o hummusie i podpowiedź z dodaniem sody oraz inspirację, jak ładnie hummus podać  :* Dzięki magicznym działaniom sody ciecierzyca ugotowała się dużo szybciej i dała się rozdrobnić na kremową masę. Takie obiady lubię najbardziej!       FALAFEL   250g suchej ciecierzycy 1 łyżeczka mielonego kuminu 1 łyżeczka ziaren kolendry  3-4 ziarna pieprzu  2 łyżki sezamu 1 cebula 4 ząbki czosnku pęczek natki pietruszki 1 łyżeczka soli 3/4 łyżeczki sody oczyszczonej 1 łyżeczka cynamonu 1 łyżeczka gałki muszkatołowej oliwa do smażenia   Ciecierzycę moczymy przez noc w dużej ilości zimnej wody.  Na drugi dzień odsączamy, a wodę z moczenia zachowujemy. Na suchej patelni prażymy ziarna kuminu, kolendry, pieprzu i sezamu.  Studzimy i rozdrabniamy w moździerzu.  Namoczoną ciecierzycę, natkę pietruszki, cebulę i czosnek  bardzo mocno rozdrabniamy za pomocą blendera. Dodajemy przyprawy z moździerza, sodę, sól, cynamon i gałkę oraz odrobinę wody z moczenia ciecierzycy.  Laczymy wszystkie zmielone skladniki razem i reką formujemy kulki, które lekko spłaszczamy.  W rondelku rozgrzewamy oliwę i smażymy falafele do zbrązowienia z obydwu stron.  Wykładamy na papierowy ręcznik i podajemy ciepłe. HUMMUS KLASYCZNY   1 szkl. suchej ciecierzycy 0.5 łyżeczki sody oczyszczonej  sok z 1 dużej cytryny kilka kropel soku z limonki 3 ząbki czosnku 4 łyżki tahini (masła sezamowego) sól    Moczymy 1 szklankę suchej ciecierzycy przez noc.  Po namoczeniu gotujemy ciecierzycę do miękkości w dużej ilości wody z dodatkiem sody. Wody nie solimy, a wywar po gotowaniu zachowujemy.  Gdy ciecierzyca zacznie się rozpadać (po około godzinie) odcedzamy ją, a wywar zachowujemy.  Studzimy.  Wyciskamy sok z cytryny oraz limonki i miksujemy w blenderze z czosnkiem i solą. Dodajemy partiami ugotowaną ciecierzycę i jeśli całość jest za gęsta, dodajemy odrobinę wywaru z jej gotowania (zasada jest taka, że im go mniej tym lepiej).  Dodajemy tahini i oliwę z oliwek i miksujemy na kremową masę.  Doprawiamy pieprzem i/lub papryką.   Odstawiamy do lodówki na minimum pół godziny.  Przed podaniem polewamy obficie oliwą i posypujemy orzeszkami piniowymi (również podpatrzone u Basi).       BABA GHANOUSH   2 duże bakłażany 4 ząbki czosnku 0.5 łyżeczki soli 3 łyżki soku z cytryny 2 łyżki tahini szczypta ziaren kuminu szczypta białego pieprzu 2 łyżki  jogurtu naturalnego oliwa z oliwek garść natki pietruszki garść orzeszków piniowych   Piekarnik rozgrzać do 230C.  Ząbki czosnku obrać i pokroić wzdłuż na kilka kawałków. Bakłażany umyć i ostrzem noża zrobić w nich kilka głębokich nacięć.   Do każdego nacięcia włożyć kawałek czosnku.  Bakłażany włożyć do piekarnika i piec tak długo, aż skórka ściemnieje i będzie pomarszczona, a miąższ będzie miękki.  Po upieczeniu ostudzić, obrać ze skóry, a miąższ zachować.  Miksujemy sól z sokiem z cytryny i dodajemy upieczony miąższ bakłażanów oraz tahini, kumin i pieprz.   Dodajemy oliwę i jeszcze raz miksujemy.  Dodajemy jogurt oraz posiekaną natkę pietruszki. Przed podaniem posypujemy orzeszkami piniowymi,   Smacznego! Autor:   Around the kitchen table 