O mój rabarbarze...          Nie będę pisać, że za oknem pięknie świeci słońce, że powietrze pięknie pachnie ciepłem, że można już kupić prawdziwe truskawki, kiedy Mama mi mówi, że w Zamościu pada (padało), nie można 'uplewić' działki, a kilogram truskawek kosztuje 11zł. Nie umiem odciąć się zupełnie od tego co dzieje się dookoła, od wiadomości, które co rano przeglądam pijąc poranną kawę i pisać tutaj o śpiewających ptakach czy skaczących żabach. Będzie o dżemie. Jeśli chodzi o ten dżem, mogę śmiało powiedzieć, że to mój i wyłącznie mój kolejny udany eksperyment. Mam kilka swoich ulubionych połączeń owoc – przyprawa, a jednym z nich jest niewątpliwie jabłko – świeży rozmaryn. I chociaż wiem, ze niektórzy mogą się skrzywić, bo przecież do rozmarynu pasują bardziej gruszki, a do jabłek tylko i wyłącznie tymianek, będę uparta i powiem głośno NIE.   Chrupiące i soczyste jabłko deserowe i mocny, wyrazisty smak świeżych igiełek rozmarynu to prawdziwy melanż.   I wierzcie mi lub nie – próbowałam dodać rozmaryn do mięsa i to połączenie mi zupełnie nie pasuje, jak to mówi Robert Górski (KMN) ‘one się nie krzyżują’.   Za to dżem, który prezentuję dzisiaj zawiera wszystkie składniki, które lubię i które połączone razem tworzą wspaniałą harmonię smaków i zapachów.    Na rabarbar czekałam cały rok, by zrobić z niego dżem z dodatkiem imbiru, a to za sprawą ‘Rhubarb   Ginger Conserve’ firmy Wilkin   Sons Ltd , który namiętnie kupowałam przez całą zimę. Pomysł z dodaniem jabłka i rozmarynu przyszedł później – tuż obok stacji metra Oval, niedaleko której mieszkamy, odbywa się co sobotę mini market farmerski (tu pozdrowienia dla mojego ulubionego sprzedawcy Łukasza :)). Tydzień temu w sobotę kupiliśmy z Dawidem bardzo smaczne jabłka deserowe oraz kilka pęczków świeżych ziół, w tym rozmaryn. W planach były pieczone jabłka w sosie migdałowo-rozmarynowym, ale zmieniłam zdanie i postanowiłam trochę podrasować sam dżem. Jeśli ktoś lubi rozmaryn, śmiało może dodać go więcej, uważając by nie przesadzić, bo rozmaryn ma mocny aromat i zdominuje inne składniki dżemu. Na piękny kolor dżemu wpłynęły dwie rzeczy - przede wszystkim zrobienie karmelu z części cukru oraz dodanie łyżki octu balsamicznego.       Dżem z rabarbaru i jabłek z nutą imbirowo-rozmarynową  Z przepisu wyszły mi dwa słoiki o pojemności 250ml plus mały słoiczek jak na zdjęciach    800g rabarbaru  2 duże słodkie jabłka deserowe  2 gałązki świeżego rozmarynu  1 duży kawałek korzenia imbiru  300g cukru Demerara skórka z 1 cytryny (otarta lub zdjęta zesterem)    skórka z 1 limonki (otarta lub zdjęta zesterem)  szczypta świeżo startej gałki muszkatołowej  1 łyżka octu balsamicznego  sok wyciśnięty z 1 cytryny  sok wyciśnięty z 1 limonki    Słoiki i zakrętki myjemy, suszymy w gorącym piekarniku  i trzymamy w cieple. Nieobrany (umyty) rabarbar kroimy w kawałki (2-3 cm).   Jabłka obieramy i kroimy w małą kostkę.   Imbir obieramy i kroimy w cienkie plasterki.  Do garnka wkładamy kawałki rabarbaru, kosteczki jabłek i plasterki imbiru i zasypujemy 8 łyżkami cukru. Odstawiamy na 2 godziny.  Igiełki rozmarynu bardzo drobno siekamy (gałązki zachowujemy).  W osobnym garnku z reszty cukru robimy karmel (tak jak tutaj), dodajemy pokrojony rozmaryn i chwilę gotujemy razem.   Wciskamy sok z cytryny i limonki, mieszamy.   Dodajemy 1 łyżkę octu, mieszamy.  Dodajemy zasypane cukrem owoce wraz z całym sokiem jaki z nich powstał, cukrem z dna garnka, zachowane gałązki rozmarynu i resztę odmierzonego cukru.   Dodajemy skórkę z limonki i cytryny, startą gałkę  i smażymy dżem, aż uzyska pożądaną konsystencję (próba talerzyka). Wyjmujemy gałązki rozmarynu.  Do gorących słoików wkładamy gorący dżem, zakręcamy i mocno dokręcamy przez ściereczkę. Przykrywamy ściereczką i zostawiamy do ostygnięcia. Smacznego!       Autor:   Around the kitchen table 