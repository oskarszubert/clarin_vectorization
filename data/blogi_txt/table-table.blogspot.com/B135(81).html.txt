Baba za jeden uśmiech...           Cienki płaszcz, lekkie buty, włosy lśniące w pełnym slońcu. Piegi na nosie?  Jest ciepło. Jest pysznie. Jest dobrze. Spakowana torba, wydrukowany bilet... ‘Przywieźć Tobie wiosenną kurtkę?’ ‘Tak poproszę, ale pod warunkiem że nie będzie Tobie za ciężko’. Nie było. Dodatkowo wrzuciłam kilka letnich koszul, bo wszystkie zostały tu, na północy. Rozglądam się, wdycham ciepłe powietrze i nie wierzę w To co widzę i czuję.  Żonkile, krokusy, przebiśniegi... Jest WIOSNA.  Wielkanoc lubię za porę roku, na jaką przypada. Za wiosenny, wolny czas, spacery po zamojskim parku i leniwie dni. Za dorżdżowe baby, serniki i pieczone mięsa. Za ćwikłę i tarty chrzan. Nie lubię okresu przed wielkanocą, postu i dziwnego umartwiania się, ale na szczęscie są to rzeczy o których lubieniu lub nie mogę decydować sama.  Warto już teraz zaplanować sobie wielkanocne menu, bo później czas leci jak szalony i kończy się zarwaniem nocy tuz przed wielkim dniem. Dzisiejszy przepis przyda się (mam nadzieję) osobom zabieganym, którzy nie mają czasu na drożdżowe wypieki i tym, którzy tak jak ja nie przepadają za tradycyjnymi babami piaskowymi. W minioną sobotę potrzebowałam upiec coś dla Gości. Coś smacznego i szybkiego. Coś z wielkanocnym duchem, jako słodki dodatek do mini wielkanocnego menu. Nie zajęło mi dużo czasu przerobienie tradycyjnego przepisu na babę piaskową (który znajdziecie w każdej kuchni polskiej lub poproście o pomoc wujka google) tak, by w efekcie uzyskać coś bardziej wilgotnego i aromatycznego. Wszak wiadomo że ciasto bananowe takie jest.  Jeden z Gości napisał o niej tak:   'Bananowa babka przypadła mi do gustu nie tylko ze względu na bardzo wilgotny środek, ale również dlatego, że jest taką nowością i ciekawym urozmaiceniem tradycyjnego wypieku :)' Zapraszam więc na moją babę wielkanocną. Dodanie bananów do ciasta sprawia, że jest ono bardziej aromatyczne i wilgotne, ale przez to cięższe niż tradycyjny piaskowy wypiek. Jeśli ktoś nie lubi bananów, może je śmiało pominąć. Celowo zwiększyłam ilość masła w przepisie, by baba nie była babą suchą, którą ciężko przełykać. Wiele przepisów podaje, by masło utrzeć z całymi jajami i cukrem, dodając po trochu mąkę. I moim zdaniem jest to błąd. Dużo lepszy efekt uzyskamy ubijając masło z cukrem (do białości) i dodawaniem do niego po jednym żółtku, po czym delikatnym wmieszaniu w całość ubitej piany z białek. Na samym końcu dodajemy mąkę i delikatnie mieszamy. Gwarantuję, że efekt Was zaskoczy. Babę można polukrować, ale przyznam że nie zrobiłam tego z braku czasu, a posypana cukrem pudrem też ładnie wygląda i na pewno ładnie wkomponuje się w Wasz wielkanocny stół.      Moja baba wielkanocna  Forma na babkę o średnicy 25cm z kominem  20g masła do formy  20g tartej bułki   200g mąki pszennej  150g mąki ziemniaczanej  ½ łyżeczki soli  3 łyżeczki proszku do pieczenia  300g masła  300g cukru pudru  4 duże jaja 30 ml wytrawnego sherry  sok z połowy cytryny  skórka otarta z jednej pomarańczy  2 krople esencji migdałowej  1 łyżeczka mielonego imbiru  3-4 łyżki mleka sojowego (lub dowolnego mleka) 2 duże dojrzałe banany  40g mieszanych bakalii  20g suszonej żurawiny  1 łyżeczka mahlabu lub 4 gorzkie migdały (Basiu ponownie dziękuję za mahlab :*)        Białka oddzielić od żółtek.  Mahlab lub gorzkie migdały rozetrzeć w moździerzu. Mąki wymieszać z proszkiem do pieczenia i solą.  Masło utrzeć na pulchną masę z cukrem i kolejno dodawać po jednym żółtku, dokładnie ucierając.   Do masy dodać sherry, sok z cytryny, esencję migdałową, imbir, skórkę otartą z pomarańczy oraz mleko. Banany rozgnieść widelcem i dodać je do masy.   Wszystko dokładnie utrzeć i dodać bakalie i migdały.   Białka ubić na sztywną pianę i dodać do masy jajecznej. Przesypać partiami mąką i delikatnie wymieszać.   Ciasto wyłożyć do formy na babkę i piec w temp. 180st przez 30-40 minut.   Ostudzić chwilę w formie, a później na kratce do pieczywa.  Smacznego! Autor:   Around the kitchen table 