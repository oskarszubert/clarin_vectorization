W roli głównej: szparagi          Ten wpis staram się 'sklecić' od paru dni, ale mój nastrój zmienia się tak samo szybko jak angielska pogoda - rano jest szaro i buro, w okolicach południa zaczyna się przejaśniać, a po południu policzki i nos dosłownie kąpią się w cieple słonecznych promieni. Obiecałam sobie również, że nie opublikuję kolejnego postu dopóki nie nadrobię wszystkich zaległości mejlowo-blogowych. Powoli wychodzę na prostą - odetchnęłam po męczących rozmowach kwalifikacyjnych i piszę, robię zdjęcia, publikuję. Wszystko wraca do normy, a ja jeszcze przez chwilę korzystam z wolnego czasu zanim rozpocznę nową pracę.   Szparagi jeszcze są! Dumnie prężą się na straganach, więc korzystam i przygotowuję proste i smacznie dania. I choć najbardziej lubię je zjeść w towarzystwie dobrego jajka 'na miękko' lub pochrupać same lekko zblanszowane w osolonym wrzątku, to czasem pozwalam sobie na odrobinę szaleństwa i na odkrywanie nowych smaków. Tak było ostatnio i dziś zapraszam Was na dwie pyszne przekąski ze szparagami w roli głównej. Życzę Wam dużo słońca i niestety mogę Was uściskać tylko deszczowo, bo za oknem prawdziwa jesienna szaruga... Pierwszy przepis to bardzo uproszczona wersja tego sosu, który nam bardzo smakował i już nie raz do niego wracałam (świetnie smakuje np. z pieczoną karkówką). Postanowiłam go uprościć, by nie zdominował mocno smaku szparagów. Z podanej porcji wychodzi więcej sosu niż potrzebujemy, więc można śmiało zrobić go z połowy składników. Drugi przepis pochodzi z ulotki sklepu Oliviers Co, która przyjechała do nas razem z Anią prosto z Francji i to Ani dziękuję za przetłumaczenie przepisu, z którego nie zrozumiałam ani słowa :). To pyszna i lekka sałatka w sam raz na podwieczorek i polecam podać do niej kromki opieczonej w piekarniku świeżej bagietki. Do sałatki można dodać kawałki arbuza lub garść truskawek, a melon zastąpić np. mango. Szparagi z sosem orzechowo-imbirowym    1 pęczek szparagów  2 łyżki masła z orzeszków ziemnych  1 łyżka ciemnego sosu sojowego 1 łyżka mirinu  3 łyżki wody  kawałek korzenia imbiru wielkości kciuka  1 mała słodka cebula    Szparagi blanszujemy w osolonym wrzątku przez 3 minuty, odcedzamy i  przelewamy zimną wodą. Składniki sosu mieszamy razem.   Cebulę kroimy w drobne piórka. Na talerzu układamy szparagi, posypujemy piórkami cebuli i delikatnie polewamy sosem.          Lekka sałatka ze szparagów, melona i malin  Źródło: O CO    12 cienkich szparagów  100g pomidorów koktajlowych  200g malin  pół melona  6 łyżek dobrej jakości octu balsamicznego   12 łyżek oliwy z oliwek z pierwszego tłoczenia  sól   świeżo mielony pieprz    Szparagi blanszujemy w osolonym wrzątku przez 3 minuty, odcedzamy i przelewamy zimną wodą.  Melona kroimy w kostkę, pomidorki na połówki.  W misce wymieszać ocet, oliwę, sól i pieprz i dodać maliny, melona i pomidory.  Całość odstawiamy na 5 minut w temperaturze pokojowej.  Dodajemy szparagi i delikatnie mieszamy całość.   Przed podaniem schładzamy w lodówce.   Podajemy z pieczywem.     Smacznego!      A na koniec prezentuję Wam 10-te zdjęcie :) Nie mam pojęcia o co w tym wszystkim chodzi, ale skoro Olcik mnie w to wkręciła to nie mam wyjścia co? Zdjęcia mam poukładane (chyba jak wszystko w życiu), więc idziemy po kolei - Dysk zewnętrzny (G:) --- Prywatne --- Obrazy --- Zdjęcia --- Essex (05_2007) --- 10-te zdjęcie, czyli jak wyglądałam 3 lata temu :)       Autor:   Around the kitchen table 