Orzechowo mi! I słodko.          Dzisiaj będzie na orzechowo- słodko. Ten wpis chciałam zachować na sam koniec Orzechowego Tygodnia, ale nie mogłam się powstrzymać żeby Wam jak najszybciej go nie pokazać :)  Że słodkie lubimy oboje z Połówkiem pisałam wiele wiele razy. A jeśli słodkie jest dodatkowo czekoladowe... Istny raj! Ale ale jeśli chodzi o słodkie to oboje jesteśmy wybredni. Nie lubię kupnych ciast i ciasteczek. Nie lubię batonów i cukierków. Myślę, że duży wpływ miała na to moja Mama, która zawsze znalazła czas żeby upiec coś słodkiego, a w domu na stole gościły tylko domowe wypieki. Jedyne ciastka z cukierni jakie pamiętam to były pyszne ciastka owocowe - kruchy listkowany spód i zabójczo słodko owocowa masa. Owocówki były tak wysokie, że nie dało się ich zjeść nie brudząc przy tym połowy buzi włącznie z nosem i czołem :) A i ptysie, których Mama nigdy nie piekła. No dobrze były jeszcze lody gałkowe, które Tato kupował w lodziani 'U Bachty' i przynosił do domu w specjalnym termosie. Ale i tak dla mnie najmilszym wspomnieniem jest zapach niedzielnego, domowego ciasta. Staram się i ja piec coś 'na niedzielę', chociaż przyznaję że piekę dużo mniej niż parę mięsięcy temu. Gdy na dworze jest zimno nie mam ochoty na słodycze. Wolę zjeść twarde i soczyste jabłko albo wcinać marchewkę.  Ale czasem, jeśli jest ku temu okazja lubię w kuchni zaszaleć i przygotować coś wykwintnego.  W zeszłym tygodniu odwiedziła mnie jedna z moich Sióstr, razem z M i A, więc postanowiłam ich ugościć jakimś pysznym deserem. Dosłownie dwa tygodnie przez Ich przyjazdem dorwałam książkę 'Nigella Express' za przysłowiowe grosze! Zapłaciłam za nią... całe 5 funtów! Dodam, że cena wyjściowa to funtów 25. I jak osoby Pani Lawson za bardzo nie trawię, tak Jej przepisy lubię bardzo. Zgodnie z Agnes stwierdziłyśmy, że na całe szczęście książka nie mówi i nie mizdrzy się do kamery :)   Przy przeglądaniu książki wpadł mi w oko przepis na Chocolate pistachio fudge i postanowiłam go przygotować, dodając od siebie trzy ekstra składniki (oznaczone w przepisie *). Fudge wyszedł pyszny! Jedyne co mnie rozczarowało i w sumie zdziwiło, to jego tekstura. Na zdjęciu w książce fudge jest kruchy (czyli taki jak powinien być), a mój jest ... miękki i trochę gumowaty. Nie zmieniałam proporcji, użyłam czekolady Lindt (80% zawartości kakao) i naprawdę nie wiem dlaczego wyszło mi coś zupełnie innego. Ale już kombinuję i następnym razem (a będzie, uwierzcie mi) zmniejszę ilość mleka kondensowanego na rzecz większej ilości masła. Zoabczymy co mi wyjdzie - dam Wam znać :)   Drugi przepis to klasyczne crumble, ale za to z niezwykłą kruszonką, na którą pomysł zaczerpnęłam z ksiązki 'New healthy kitchen. Desserts' wydawnictwa Bonnier Books. Kruszonka jest genialna, bardzo krucha i bardzo prosta w wykonianiu - masło topi się rondlu i dodaje do reszty składników. Deser powstał dosłownie na potrzeby chwili - nie korzystałam z zadnego przepisu i użyłam owoce jakie miałam pod ręką. Przyznaję, że to crumble upiekłam ze dwa (!) miesiące temu, kiedy był sezon na śliwki i kiedy można było kupić smaczne jagody. Wpis sobie czekał w kolejce, ale jakoś się do dzisiaj nie doczekał. Właściwie to przypomniałam sobie o nim przez przypadek... Właściwie to prawie zupełnie przez przypadek skasowałam zdjęcia. A tu jak znalazł wpasuje się w Orzechowy Tydzień :) Zaraz zaraz jak to mówią? Że głupi to ma szczęście?? :)       Chocolate Pistachio Fudge  Na podstawie 'Nigella Express' Nigella Lawson    350g gorzkiej czekolady (minimum 70% zawartości kakao)  puszka mleka kondensowanego (397g)  30g masła  szczypta soli  150g niesolonych pistacji  szczypta mielonego imbiru*  szczypta mielonego cynamonu*  szczypta suszonych płatków chilli* Czekoladę łamiemy na kawałki. Umieszczamy w rondlu o grubym dnie razem z kondensowanym mlekiem, masłem solą i przyprawami. Podgrzewamy na małym ogniu, aż do połaczenia składników. Orzechy (w przepisie Nigella radzi je lekko rozdrobnić - ja dałam całe) dodajemy do masy i całość mieszamy. Prostokątne naczynie (dłuższy bok musi być mniejszy niż 20cm, inaczej fudge będzie płaski) wykłądamy folią spożywczą i na to wykładamy masę, wygładzając jej wierzch. Zostawiamy do ostygnięcia i kroimy na kawałki. Trzymamy w lodówce lub zamrażalniku.        Crumble z wykwintną kruszonką    Nadzienie    3 śliwki  1 jabłko  garść czarnych jagód  garść suszonej żurawiny  1-2 łyżki soku jabłkowego  cukier waniliowy (do smaku)  cynamon  kardamon odrobina startej gałki muszkatołowej   Kruszonka    Na podstawie: 'New healthy kitchen. Desserts' Bonnier Books (podane proporcje wystarczają na duże naczynie do zapiekania, ja zrobiłam kruszonkę z 1/3 porcji i wystarczyła mi na 4 małe naczynka do zapiekania takie, jak na zdjęciach)    125g mąki pszennej  185g cukru demerara  90g płatków owsianych  60g wiorków kokosowych  75g posiekanych migdałów  2 łyżeczki mielonego cynamonu  1/2 łyżeczki mielonego imbiru  125g masła, rozpuszczonego  Śliwki kroimy na mniejsze kawałki. Jabłka kroimy w kostkę. Śliwki i jabłka umieszczamy w rondlu, dodajemy żurawinę, sok jabłkowy i przyprawy. Gotujemy około 5-7 minut, aż owoce lekko zmiękną. Na samym końcu dodajemy jagody, mieszamy. Przygotowujemy kruszonkę - mąkę, płatki, cukier, wiórki kokosowe, migdały, cynamon i imibir mieszamy w misce. Dodajemy stopione masło i całość mieszamy widelcem aż do powstania kruszonki. Małe naczynia do zapiekania wypełniamy owocami. Wierzch owoców posypujemy kruszonką. Wstawiamy do piekarnika nagrzanego do temp. 180st.C i pieczemy około 20 minut. Kruszonkę możemy trzymać w lodówce przez 4 tygodnie      Smacznego! Autor:   Around the kitchen table 