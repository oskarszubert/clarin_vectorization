Placuszki (pankejki, pancakes) śniadaniowe i konfitura z rabarbaru z kandyzowaną pigwą          Dzisiaj porozmawiałam chwilę z Alą i Ala powiedziała takie piękne, acz smutne zdanie 'biedna Polska znowu będzie biedniejsza'. Czytam wiadomości, słucham radia i nie wierzę w to co widzę i słyszę. Smutno, okropnie smutno i słowa odpowiednie trudno znaleźć (to w kontekście powodzi, Peggy :*).  Jeszcze przez chwilę będzie monotematycznie, choć nie lubię powtarzalności, a zdecydowanie nie lubię jej w kuchni, bo prowadzi do monotonii. A stąd już tylko o krok do kulinarnej nudy. Dlatego jeśli jem na śniadanie kanapki to staram się by każdego dnia w tygodniu miały inny dodatek, ‘pancakes’ jem raz na dwa tygodnie, a naleśniki traktuję jako bezwzględny luksus.   Wiem, że przepisów na placuszki (pancakes, pankejki) jest w sieci setki, a wujek google zapytany o pomoc wskaże drogę do konkretnego przepisu. Nie wiem natomiast jak się stało, że nigdy się z Wami przepisem na swoje ulubione placki nie podzieliłam. W zasadzie żadna nowość – każdy kto je chociaż raz zrobił zna proporcje składników, których kombinacja może być właściwie dowolna. Nie oszukujmy się. Żadna to nowość i wszystkie prezentowane w sieci czy na blogach przepisy mają swoje oryginalne źródło pochodzenia, tylko jedni się do tego przyznają, a inni nie. Placki w dzisiejszej kombinacji usmażyłam pierwszy raz w dzień, kiedy z Moniką piekłyśmy nasze drożdżowe ciasto, a drugi raz kiedy Monika zrobiła u siebie na blogu wpis o placuszkach od Pani Nigelli Lawson. Publikacji się nie doczekały, aż do dzisiaj kiedy o w ciągu dnia zajrzałam do Monik, by otulić się ciepłem płynącym z Jej bloga.    Ponieważ dotarł do mnie malutki pakuneczek od pewnej Młodej Damy (Mihrunniso dziękuję – sprawiłaś mi wielką radość :*) zawierający kandyzowaną pigwę, chciałam ją wykorzystać i zrobiłam szybką konfiturę, która wspaniale pasuje do wszelkich małych placuszków. Świetnie pasowałby również jakikolwiek dżem (niezbyt słodki), miód, syrop klonowy czy dowolny syrop (bardzo smaczny jest syrop z daktyli czy orzechów laskowych).   Placuszki usmażyłam bez tłuszczu na żeliwnej patelni do naleśników i muszę powiedzieć, ze są o wiele lepsze w smaku – bardziej puszyste bo nie nasiąknięte olejem czy masłem. Do takich placuszków można dodać dowolne owoce (do samego ciasta) lub już usmażone owocami ozdobić i podać z kleksem bitej śmietany. Można użyć dowolnej mąki (pamiętając, że mąka razowa wymaga większej ilości płynu niż pszenna) i dowolnego mleka (na przykład kokosowego) czy jogurtu (naturalny, grecki, kozi, sojowy, ryżowy). Wszystko zależy od tego co lubimy i w jakich proporcjach.         Szybka konfitura z rabarbaru (do ciast, placuszków, racuchów i naleśników)     400g rabarbaru  2 łyżki kandyzowanej pigwy (lub 2 łyżki kandyzowanej skórki z pomarańczy)  2 łyżki cukru   1 laska wanilii  skórka otarta z 1 pomarańczy  sok wyciśnięty z 1 pomarańczy  100ml whisky (lub dowolnego, mocnego alkoholu wedle gustu)    Rabarbar kroimy na małe kawałki (ok. 2cm) i dokładnie mieszamy z pigwą (lub 2 łyżkami  kandyzowanej skórki) i skórką otartą z pomarańczy.   Na dużej patelni z cukru robimy karmel, wciskamy sok z pomarańczy i dokładnie mieszamy.  Dodajemy owoce ze skórką i ziarenka wanilii oraz pustą ‘łupinkę’ i smażymy, aż rabarbar zacznie się rozpadać.  Podlewamy alkoholem i smażymy jeszcze chwilkę, aż 1/3 jego objętości odparuje.   Studzimy.  UWAGA Konfitura jest lekko kwaśna, można pod koniec gotowania dodać więcej cukru według uznania           Placuszki (pancakes) z konfiturą z rabarbaru Na podstawie przepisu z blogu Moniki Na grabinie      Mieszanka na placki    600g mąki (u mnie 200g mąki gryczanej, 200g mąki orkiszowej, 100g mąki z ciecierzycy, 100g mąki pszennej razowej) 3 łyżeczki proszku do pieczenia  1 łyżeczka sody  1 łyżeczka soli  1 łyżeczka mielonego imbiru  1 łyżeczka przyprawy korzennej (bez mąki)   6 łyżek jasnego brązowego cukru Składniki mieszanki wymieszać razem i trzymać w zamkniętym pojemniku.      Sposób przyrządzenia placków (porcja dla dwóch Zawszepolek lub jednego Połówka - wychodzi 6 placuszków)    100 g mieszanki j/w  1 jajko (białko oddzielone od żółtka)  50 ml jogurtu sojowego (lub maślanki) 50 ml mleka sojowego (lub dowolnego mleka)      1 łyżka delikatnego oleju (dobrze sprawdza się migdałowy lub z orzechów włoskich) (lub 2 łyżki roztopionego masła)  skórka otarta z połowy cytryny  sok wyciśnięty z 1/4 cytryny  kilka kropel ekstraktu z migdałów (lub aromatu migdałowego)   Białko ubić z sokiem z cytryny i szczyptą soli. Żółtko ubić z jogurtem, mlekiem i olejem lub masłem. Do 100g mieszkanki dodać ubite żółtka, skórkę i sok z cytryny, ekstrakt z migdałów i wymieszać. Do masy dodać 1/3 ubitych białek, delikatnie wymieszać, dodać pozostałe białka i delikatnie wymieszać całość.  Smażyć małe placuszki na żeliwnej patelni bez dodatku tłuszczu. Podawać ciepłe z konfiturą.  Smacznego!   PS A jeśli troszkę konfitury nam zostanie, to możemy podać ją z naszym ulubionym, niesłodzonym jogurtem  :)       Autor: Around the kitchen table 