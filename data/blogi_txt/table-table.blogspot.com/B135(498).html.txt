Winny kompot z rabarbaru             Jestem ciekawa jakie są Wasze smaki dzieciństwa? Jestem pewna, że macie swoje ulubione. Kiedy czytam wpisy na różnych blogach z nieukrywaną radością widzę, jak często wiele z nas powraca czy to wspomnieniami czy smakami do tych czasów, kiedy czuliśmy się beztrosko, kiedy z utęsknieniem czekaliśmy na wakacje i kiedy największym marzeniem było zjedzenie zimnych lodów w zimie (najlepiej przyniesionych przez Rodziców w ‘ruskim’ termosie do lodów prosto z najlepszej lodziarni w mieście), wypicie czerwonego picia w woreczku czy wybłaganie Mamy by pozwoliła pobawić się na dworze dłużej niż do 21-tej.   Piękne to były czasy, kiedy dzieciom do szczęścia nie były potrzebne telefony komórkowe, odtwarzacze mp3, a rower górski był rzeczą tak odległą, że aż prawie niemożliwą do posiadania.   Ze smutkiem obserwuję natomiast, jak obecnie wyznacznikiem dobrego samopoczucia większości maluchów jest posiadanie wszystkich najnowszych cudów techniki począwszy od grająco-śpiewających zabawek po ‘wypasiony’ komputer. A gdzie granie w gumę, kwadraty czy karciane makao? Chciałoby się machnąć ręką i zapytać się w duchu ‘dokąd ten współczesny świat zmierza?’.   Kiedyś zarzucono mi, że jestem staroświecka i nie idę z duchem nowoczesności, bo pełno tutaj na blogu przepisów kuchni polskiej (czy to z książek czy z zeszytu mojej Mamy), która (cytuję): 'ocieka tłuszczem i jest niezdrowa’. Bzdura. Wystarczy odrobina inwencji i nasze (staro)polskie potrawy zamienią się w najlepszą dla podniebienia ucztę. Szkoda, że ta nasza polska kuchnia została odsunięta w cień przez kuchnie świata, które (nie ukrywam) są interesujące, ale przecież nie są nasze. A kto inny będzie bronił naszej tradycji jak nie my sami? Powiało trochę patriotyzmem, wybaczcie, to chyba przez zbliżające się wybory, o których myślę z nieukrywaną trwogą... Kompot z rabarbaru to napój, który pojawiał się u nas w rodzinie wraz z nadejściem sezonu na rabarbar na działce mojej Mamy. Podejrzewam, że każdy z nas ma swój ulubiony przepis wyniesiony z domu rodzinnego. Dla mnie kompoty to najsmaczniejszy napój, którego nie zastąpi nawet najlepszej jakości kupny sok z kartonu – wspaniale gasi pragnienie, ma dużo witamin i przede wszystkim wiemy, z czego został zrobiony. Fajną rzeczą w kompotach jest to, że można go pić zarówno na ciepło (np. w zimie) lub na zimno podany z kostkami lodu. Kombinacja owoców jest właściwie dowolna co dodatkowo podkreśla jego uniwersalność i ponadczasowość. Kompot wspaniale przetrzymuje zimę – wystarczy zlać ciepły do dużych, umytych i osuszonych w piecu słoików, szczelnie zakręcić i chwilę pasteryzować, a potem przez zimę możemy cieszyć się wspaniałym smakiem wiosennych i letnich owoców. Do swojego kompotu dodałam parę łyżek różowego wina – jeśli kompot będziemy podawać dzieciom można śmiało ten krok pominąć. Jeśli chcemy by kompot miał różowy kolor lepiej użyć nierafinowanego cukru trzcinowego demerara i czerwonych łodyg rabarbaru, których nie obieramy (pamiętając by je porządnie umyć pod bieżącą wodą) oraz dobrze jest kompot gotować krótko i odstawić do lodówki na co najmniej 2 godziny przed podaniem, by nabrał mocy i koloru. Ilość cukru zależy od tego czy lubimy kompot mniej czy bardziej słodki. My piliśmy kompot mocno schłodzony z kostkami lodu i plasterkami cytrusów oraz listkami świeżej mięty. Polecam! Winny kompot z rabarbaru     1 pęczek rabarbaru ( o wadze do 550g)  1.5 l wody  4-5 łyżek cukru Deremara (lub dowolnego cukru)  1 pęczek świeżej mięty  2 limonki  2 cytryny  1 mały kawałek kory cynamonowej  3-4 goździki  ziarenka wydłubane z dwóch owoców zielonego kardamonu  8 łyżek słodkiego różowego wina*  kostki lodu   W dużym garnku zagotowujemy wodę, a gdy zacznie wrzeć dodajemy ¾ pęczka mięty, skórkę otartą z dwóch cytryn, cynamon, goździki i kardamon.   Gotujemy 5 minut. Rabarbar kroimy na kawałki (2-3 cm) i dodajemy do wody z przyprawami. Słodzimy cukrem.  Gotujemy maksymalnie 10 minut, wciskamy sok z dwóch cytryn i odstawiamy na  minimum 2 godziny do ostygnięcia, a później do lodówki ( w tym czasie rabarbar kompot nabierze koloru i mocy).  Następnie kompot przecedzamy przez gęste sito i przecieramy przez nie ugotowany rabarbar tak by wycisnąć z niego jak najwięcej soków.  Do przecedzonego kompotu dodajemy 8 łyżek różowego wina (lub więcej).  Podajemy z plasterkami cytrusów, kostkami lodu i listkami świeżej mięty. Smacznego!  * ilość wina można dowolnie zmienić pamiętając, ze produktem końcowym ma być kompot  z rabarbaru z dodatkiem różowego wina, a nie różowe wino z dodatkiem kompotu z rabarbaru :)          Autor:   Around the kitchen table 