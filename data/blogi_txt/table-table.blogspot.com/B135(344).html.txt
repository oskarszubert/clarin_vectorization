Porzeczkówka mieszana jak marzenie       Nalewki Basiowej/Basinej (niepotrzebne skreślić) spróbowałam pierwszy raz dokładnie 3 lata temu na spotkaniu u Madzi, na którym obecny był kwiat polskiej blogosfery kulinarnej :) Nalewka była tak dobra, że niektóre z nas nie mogły w nocy spać i raczyły się nią prawie do białego rana. Bardzo miło wspominam tamten zlot - od początku do samego końca.     Wtedy dzięki Basi, a także Karolinki, która również przyniosła ze sobą nalewkę 'palce lizać', zaszczepiła się we mnie chęć założenia domowej warzelni. Po wczytaniu się w posty Basi oraz Moniki, która jak się okazało do nalewek ma taką samą smykałkę jak Basia, zdurniałam i poczułam jakbym czytała książkę o tworzeniu stron internetowych. Temat odpuściłam, chociaż w międzyczasie podpytywałam Dziewczyny co i jak. Apogeum mojego chcenia nastało, kiedy Basia poczęstowała nas swoją porzeczkówką w zeszłym roku na wielkanoc, oraz kiedy Monia dwukrotnie odwiedziła mnie w Warszawie i dwukrotnie podarowała mi buteleczki z iście królewskim trunkiem domowej roboty w środku. Obiecałam sobie, że nie odpuszczę, doczytam, popytam i nalewkę nastawię. I w sumie nie miałam wyjścia, bo przed przeprowadzką do Szwajcarii musiałam opróżnić zamrażalnik, gdzie w woreczkach czekało na użycie około kilogram czarnych i czerwonych porzeczek. Miałam dwa wyjścia - albo je wyrzucić, albo nastawić nalewkę. Jedzenia zwyczajowo nie wyrzucam, więc tak oto powstała porzeczkówka z mrożonych mieszanych porzeczek.   I powiem Wam tylko jedno. Niech się schowa Martini, niech się schowa wino, niech się schowają rum, gin czy whisky. To cudo ma odpowiednią zawartość alkoholu, gęstą, aksamitną konsystencję, cudnie pachnie i zapewnia niezapomniane doznania.   I uwierzcie mi, że najtrudniejszą częścią procesu nie jest nalew, syrop czy filtrowanie, ale próba zapomnienia o porzeczkówce na minimum 6 miesięcy...   W tym miejscu pragnę podziękować Basi i Monice, bez których ta nalewka by nie powstała. Wiedzę czerpałam z tego, tego, tego oraz tego postu. Porto to mój pomysł, bo nie lubię przeprowadzać w połowie pustych butelek.       PORZECZKÓWKA Z PORTO I MIESZANYCH PORZECZEK   1.5kg owoców czarnej i czerwonej porzeczki z gałązkami (użyłam owoców mrożonych) 100g suszonych owoców Goji 0.5l spirytusu (95%)  0.5l żytniej wódki (40%)  0.3l Tawny Porto (20%)  0.5kg cukru   Dzień 1: Mrożone porzeczki wraz z szypułkami oraz owoce goji przełożyłam do ogromnego słoja i zalałam mieszanką spirytusu, wódki i Porto (słój powinien być wypełniony maksymalnie do 3/4 wysokości) i odstawiłam w nasłonecznione miejsce na 14 dni. Codziennie słojem wstrząsałam. Dzień 14: Po 14 dniach zlałam całą ciecz znad owoców (ta ciecz to nalew alkoholowy), przelałam ją do drugiego słoja, odstawiłam w ciemne miejsce, a porzeczki zasypałam cukrem. Co kilka dni potrząsałam słojem, by cukier szybciej się rozpuścił (zwyczajowo używa się pół kilograma cukru na kilogram owoców, ale Porto było dosyć słodkie więc nie zwiększałam ilości cukru)   Dzień 28: Po kolejnych 14 dniach zlałam syrop, który powstał z owoców oraz cukru i połączyłam z uzyskanym wcześniej nalewem alkoholowym. Nalewkę odstawiłam w ciemne, chłodne miejsce i starałam się zapomnieć o niej na kilka miesięcy.  6 miesięcy później: Przed ostatecznym zlaniem do mniejszych butelek zlałam klarowną część znad osadu, a pozostałość przefiltrowałam przez kilkukrotnie złożoną gazę. Połączyłam razem i rozlałam nalewkę do mniejszych butelek.  Zakorkowałam i czekam co jakiś czas sprawdzając, czy aby nie nabrała już odpowiedniej mocy :)           Autor: Around the kitchen table 