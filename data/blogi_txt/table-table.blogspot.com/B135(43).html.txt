Pierogi z kapustą i grzybami. Na odchodne.            Kochani! Chciałam, żeby nie było banalnie więc życzę Wam pięknych dni świątecznych, śniegu skrzypiącego pod nogami, mrozu na szybie i rumieńców na policzkach.  Dziękuję Wam za ten rok. Za komentarze, konstruktywną krytykę i uśmiech.  Za to, że mogłam być dla tak wielu z Was inspiracją i że Wy byliście inspiracją dla mnie.  Mam mocne postanowienie poprawy w przyszłym roku i mam nadzieję, że uda mi się odnowić lekko przykurzone znajomości.  Pysznego czasu świątecznego i do przeczytania w styczniu!  Ewelina   Poniżej podaję ostatni świąteczny przepis, bo wiele osób mnie o niego prosiło. Sekretem tych pierogów jest idealne pierogowe ciasto. Ciasto jest bardzo elastyczne i można je rozwałkować bardzo cienko, a przy tym nie rwie się i bardzo dobrze się skleja. Ilość wody jaką musimy dodać zależy od mąki, dlatego lepiej dodać jej mniej i uzupełnić jej ilość w razie potrzeby.   PIEROGI Z KAPUSTĄ I GRZYBAMI    Ciasto    1 szklanka mąki pszennej  10-15 łyżek gorącej wody  szczypta soli Przesiej mąkę, dodaj sól, zrób mące niewielkie wgłębienie i wlej gorącą wodę.   Zarób rękami ciasto i odstaw, aż ostygnie.  Wyrób ciasto rękami, aż będzie miękkie, gładkie i lśniące.   Owiń w folię spożywczą i zostaw na około godzinę, aby odpoczęło. Nadzienie    500g kapusty kiszonej  50g suszonych grzybów  1 cebula  2 łyżki masła   1 jajko  sól   świeżo mielony czarny pieprz  szczypta gałki muszkatołowej  2 ziarnka ziela angielskiego  szczypta suszonego tymianku    Kapustę opłucz, odciśnij i lekko posiekaj.  Grzyby opłucz i namocz na 2 godziny w gorącej wodzie. Następnie odciśnij, pokrój w paski i drobno posiekaj.  Cebulę obierz i pokrój w drobną kostkę.  Na patelni rozpuść masło, dodaj liść laurowy, ziele, cebulę i zeszklij ją. Dodaj grzyby i kapustę i podsmaż całość przez około 10 minut na małym ogniu.  Dopraw solą, pieprzem i kminkiem, gałką i tymiankiem.  Ostudź, dodaj jajko i porządnie wymieszaj. Ciasto cienko rozwałkuj i szklanką lub okrągłą foremką wykrawaj kółka.  Każde kółko ułóż kolejno na dłoni, napełnij łyżką farszu i dokładnie zlep brzegi.   Gotowe pierogi wkładaj partiami do posolonego wrzątku z 1 łyżką oleju i gotuj 2-3 minuty od momentu wypłynięcia na powierzchnię.   Wyjmuj łyżką cedzakową, ułóż pojedynczą warstwą na dużym talerzu i ostudź.    Podaj podsmażone na oleju lub maśle lub gotowane prosto z wody polane masłem lub cebulą zeszkloną na oleju.    Smacznego!       Autor: Around the kitchen table        40 komentarze 