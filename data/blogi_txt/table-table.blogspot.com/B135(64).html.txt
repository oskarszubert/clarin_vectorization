Dlaczego robię domowy ketchup i o co chodzi z tym ksylitolem? Zamknięcie ketchupu w słoikach to i d e a l n e zakończenie września. A wrzesień był piękny! Słoneczny i ciepły, chociaż poranki nie raz dały nieźle w kość. Za to popołudnia były ukojeniem dla zmarzniętej duszy. Pięknie pachnie jesień. Lubię ją za kasztany, kolorowe liście i to przepiękne słoneczne światło. Miękkie, stonowane, nienachalne tak jak światło letnie. Można już nosić lekki wełniany płaszcz i ulubioną jesienną apaszkę. Mam tej jesieni swoje ulubione miodowe sztruksy i skarpety w grochy. Jesień to czas na czytanie książek pod kocem, na grzane wino i korzenne ciepłe piwo. Jest pięknie... To już trzecia wersja domowego sosu pomidorowego na blogu (wersja pierwsza tu, a druga tu). Chyba najlepsza, bo tym razem zrezygnowałam z nadmiaru warzyw, a dorzuciłam jabłka i śliwki. Nie będę Was oszukiwać, przygotowanie jednej butelki takiego ketchupu to wydatek i finansowy i czasowy, ale czasem warto zainwestować ciut więcej by być pewnym co jemy. Jest też inna korzyść - mnie robienie domowych przetworów w jakiś sposób koi. Raz robię ich mniej, raz więcej. Muszę po prostu chcieć. Poniżej przypomnę o dwóch rzeczach, które pojawiają się w przepisie i o których Wam już niejednokrotnie pisałam. Dużo osób pyta mnie o ksylitol, dlaczego go używam i czy jest dobry, więc zebrałam kilka najważniejszych jego zalet. Przypomniałam również co to takiego ta pasteryzacja.   KSYLITOL - to najzdrowszy zamiennik cukru, ponieważ jest tak samo słodki (a nawet bardziej, więc dodaję go dużo mniej niz cukru) i jednocześnie zawiera 40% kalorii mniej. Ksylitol jest tzw. poliolem, w jego cząsteczce jest pięć atomów węgla i w przeciwieństwie do cukrów sześcio- i dwunastowęglowych (jak fruktoza, glukoza, sacharoza czy laktoza) nie fermentuje w przewodzie pokarmowym  a więc jest dla mnie idealny. Dodatkowo wspomaga działanie środków przeciwko szkodliwym bakteriom jelit, ogranicza rozwój pleśni i drożdżaków. Co więcej ksylitol jest przetwarzany w organizmie z minimalnym udziałem insuliny, w skutek czego jego indeks glikemiczny jest 9-cio krotnie niższy od cukru (sacharozy). Redukując wydzielanie insuliny przeciwdziała otyłości, zwiększa przyswajanie wapnia i hamuje procesy przedwczesnego starzenia. Ksylitol również wzmacnia mineralizację szkliwa zębowego, hamuje procesy próchnicze oraz zapalenie dziąseł. Zmniejsza również łaknienie na cukier. Dziennie możemy spożywać około 3 łyżeczki ksylitolu i raczej należy dochodzić do tej ilości stopniowo. Jeśli nasz organizm nie jest przyzwyczajony do jego spożywania, możemy spodziewać się lekkiego rozwolnienia, które mija. Ksylitolu NIE podajemy małym dzieciom, ponieważ ich system trawienny nie jest dojrzały. Zwracajmy uwagę na to z czego zrobiony jest ten środek słodzący i wybierajmy tylko ten, który w 100% produkowany jest z brzozy, bez udziału drożdży. PASTERYZACJA Pasteryzacja na mokro polega na gotowaniu na bardzo małej mocy palnika słoików z dżemem (oczywiście zakręconych) w szerokim garnku wypełnionym wodą (woda powinna sięgać mniej więcej do połowy słoików) przez 20-20 minut. Dno garnka warto wyłożyć kawałkiem ściereczki, by słoiki nie popękały. Ważne jest także aby słoiki nie stykały się ze sobą. Słoiki wkładamy do zimnej wody i razem z nią sukcesywnie je podgrzewamy. Po pasteryzacji słoiki trzymamy w garnku tak długo, aż ostygną. Przyznam, że jest to metoda dość pracochłonna i jak dla mnie kłopotliwa.  Pasteryzacja na sucho polega na wypiekaniu gotowych dżemów w piekarniku. Jest ona szybsza i łatwiejsza, bo w piekarniku zmieści się więcej słoików niż w garnku i nasza kuchnia nie będzie zaparowana. Temperatura piekarnika nie może przekroczyć 130C. Słoiki ustawiamy na kratce, wstawiamy do zimnego piekarnika i rozgrzewamy go razem ze słoikami. Przetwory pasteryzujemy do 1 godziny od momentu osiągnięcia temperatury 130C. Po wyłączeniu piekarnika zostawiamy w nim słoiki aż do całkowitego ostygnięcia.      DOMOWY KETCHUP 2013    Dzień I   5 kg pomidorów na przetwory  1 kg cukrowej cebuli  2 łyżeczki soli morskiej lub zwykłej kamiennej   Dzień II  10 jabłek papierówek 10 śliwek (węgierek)  5 czerwonych słodkich papryk  1-2 papryczki chilli  główka czosnku  1/3 szklanki ksylitolu (lub 2/3 szklanki cukru)  3 gałązki świeżego oregano  3 gałązki świeżego lubczyku  1 łyżeczka ziela angielskiego (w ziarnach) 1 łyżeczka czarnego pieprzu (w ziarnach)  1 łyżeczka jałowca (w ziarnach)   1 łyżeczka słodkiej papryki w proszku    Dzień III pół szklanki białego wina  pół szklanki czerwonego wina   sok wyciśnięty z 1 dużej cytryny    Pomidory kroję na połówki a cebulę w plastry. Wszystko wrzucam do duuuuuuuużego garnka, dodaję sól i gotuję. Sól pozwoli warzywom puścić sok, dzięki temu już na początku widzę jak długo będę musiała gotować ketchup, by uzyskać odpowiednią konsystencję. Warzywa gotuję na niewielkim ogniu przez godzinę.  Na drugi dzień paprykę zawijam w folię aluminiową i piekę w piekarniku, aż będzie miękka. Po upieczeniu nie obieram jej ze skórki, ponieważ będę wszystko przecierać przez sitko. Jabłka kroję w cząstki, śliwki na połówki i wyjmuję z nich pestki. Upieczoną paprykę, pokrojone jabłka i śliwki oraz resztę składników z dnia II dodaję do podgotowanych pomidorów z cebulą. Całość mieszam i gotuję na małym ogniu 2 godziny. Po 2 godzinach ketchup studzę, rozdrabniam blenderem i partiami przecieram przez sito. To co zostanie mi na sicie przecieram po raz drugi. Przetarty ketchup chowam do lodówki.  Trzeciego dnia podgrzewam, dodaję do niego wino oraz sok z cytryny i gotuję całość na małym ogniu tak długo, aż ketchup będzie tak gęsty jak sobie tego życzę. 3-dniowe gotowanie sprawi, że nasz ketchup będzie miał piękny kolor i głęboki smak.   Gdy ketchup będzie miał odpowiednią konsystencję, przekładam go do szklanych butelek lub słoików, zakręcam i pasteryzuję na sucho.  Bardzo polecam dozowanie przypraw według własnego gustu. Próbujcie, smakujcie i dodajcie więcej papryki lub soli czy pieprzu, Ketchup powinien smakować Wam, więc potraktujcie go tak jak lubicie najbardziej. Autor:   Around the kitchen table        12 komentarze 