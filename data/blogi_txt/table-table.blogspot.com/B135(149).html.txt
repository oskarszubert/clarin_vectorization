Drugie śniadanie na przednówku      Przednówek to czas porządków. Zaczynam od wyszorowania piekarnika, potem robię porządki w kuchennych szafkach, przeglądam zapasy ziaren, mąk i kasz. Niczego nie wyrzucam, wszystko ma swój cel i przeznaczenie.   Z otchłani szafek wyciągam garnek do gotowania szparagów, który dostałam od Siostry, wyjadam ostatnie słoiki truskawkowego dżemu i z niecierpliwością przebieram nogami na nadchodzące nowalijki.  Za kilka dni pójdę na strych i przyniosę garść wiosennych ubrań.  Po raz kolejny przemebluję swoją kuchnię, kupię kolejny kilogram jabłek i gruszek i kolejną porcję liści mlecza, których smak odkryłam dzięki Żabie.  Bardzo lubię przedwiośnie. Lubię obserwować jak wszystko budzi się z zimowego snu. Pierwsze pączki i maleńkie, zielone listki, wczesne kwiaty i ten cudowny zapach. Zapach, który przynosi ze sobą wiosnę.    Po długiej zimie, która w tym sezonie mocno zacisnęła szpony i nie chce odpuścić, mój organizm domaga się dawki witamin.   Jak narkoman na głodzie marzę o soczystych truskawkach, chrupiącej sałacie i ostrych rzodkiewkach. Chcę wgryźć się w młodą marchewkę i zjeść miskę chłodniku z botwinki. Ale jestem cierpliwa. Na wszystko przyjdzie czas.   Teraz mam chwilę, by doładować swój organizm porcją owocowo-warzywnych witamin.  Od wczoraj (i przez kolejne 7 dni) zastępuję drugie śniadanie pożywnym koktajlem. Do przygotowania napoju używam warzyw i owoców bio, ponieważ nie obieram ich ze skórki i chcę być pewna, że nie wtłaczam w siebie niepotrzebnej porcji chemii. Oczywiście porządnie je myję pod bieżącą wodą.       BAZA KAŻDEGO KOKTAJLU   1 szklanka niesłodzonego, tłoczonego soku jabłkowego lub mleka roślinnego  2 plasterki korzenia imbiru sok z połowy cytryny  2 łyżki płatków owsianych górskich, namoczonych w przegotowanej wodzie na godzinę przed przygotowaniem napoju pół łyżeczki ziaren chia​ (opcjonalnie) Na pierwszy ogień poszedł koktajl 'na skórę' oraz 'detoks'. KOKTAJL 'NA SKÓRĘ'  |2-3 porcje|    1 porcja bazy na soku jabłkowym  1 jabłko  1 pomarańcz  1 kawałek selera naciowego (łodyga plus liście)   natka pietruszki  garść liści szpinaku Jabłko kroję w ósemki, pozbywam się gniazd nasiennych. Pomarańcz kroję na 4 części, usuwam pestki. Wszystkie składniki umieszczam w blenderze i miksuję.  Gęstość koktajlu reguluję sokiem. Podaję natychmiast.         KOKTAJL 'DETOKS'  |2-3 porcje|    1 porcja bazy na soku jabłkowym  1 marchewka  1 jabłko  1 duży lub 2 mniejsze buraczki  1 kawałek selera naciowego (łodyga plus liście)  garść liści mlecza lub jarmużu  Jabłko kroję w ósemki, pozbywam się gniazd nasiennych. Marchewkę i buraczki kroję na 4 części.  Wszystkie składniki umieszczam w blenderze i miksuję. Gęstość koktajlu reguluję sokiem. Podaję natychmiast. Autor:   Around the kitchen table 