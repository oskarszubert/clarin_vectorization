Puszysty lekko razowy chleb z pęczakiem i tang zhong        'The smell of good bread baking, like the sound of lightly flowing water, is indescribable in its evocation of innocence and delight...'  M.F.K. Fisher, The Art of Eating: 50th Anniversary Edition   'Good bread is the great need in poor homes, and oftentimes the best appreciated luxury in the homes of the very rich.'  A Book for A Cook, The Pillsbury Co.       Nazywam się Ewelina i jestem uzależniona od pieczenia chleba. Pisałam już wiele razy czym jest dla mnie jego zapach i smak. W piekarniku piecze się kolejny bochenek, łatwy, bez wyrabiania i składania, a dzisiaj chciałabym podzielić się z Wami przepisem na niezwykły chleb, który piekłam wspólnie z innymi Dziewczynami w ramach grupowej inicjatywy zorganizowanej przez Anię (Amber). Przepisem nadzwyczajnym, który zamieni każdą recepturę, nawet tą która nakazuje użycie tylko i wyłącznie mąki razowej, w wypiek puszysty jak chmurka. Jego tajemnica to tang zhong.  Tang zhong to nic innego jak zaparzenie mąki wodą. Metoda znana od lat, którą przecież można znaleźć w wielu starych polskich książkach kucharskich (nawet mój ulubiony Jan Czernikowski podaje w swojej książce przepis na pączki zaparzane). Tang zhong na arenie światowej została przedstawiona przez Yvonne Chen w książce “Bread Doctor” z 2004 roku a jej siła tkwi właśnie w zaczynie, który składa się z 1 porcji mąki i 5 porcji wody, wymieszanych razem i zagotowanych maksymalnie do 65C. Zaczyn ten dodaje się do ciasta właściwego po całkowitym ostudzeniu, a jego dodatek zwiększa w chlebie puszystość oraz utrzymuje jego świeżość nawet do jednego tygodnia. Tutaj znalazłam zdjęcia, które pokazują jak prawidłowo wygląda taki zaczyn. 5 lat temu pisała o tang zhong również Tatter.   Jest coś magicznego w tej metodzie. Chleb jest puszysty, ale jednocześnie bardzo elastyczny. Nie ma konsystencji waty jak wszystkie kupne chleby tostowe, ale nawet jak użyjemy mąki razowej jest lekki, delikatny, unikalny, uzależniający... Chleb marzenie! Już sobie wyobrażam jagodzianki czy malutkie brioszki nadziewane konfiturą porzeczkową przygotowane właśnie w ten sposób!  Widzicie to razem ze mną? :) CHLEB Z PĘCZAKIEM I THANG ZHONG  |przepis oryginalny: Mis recetas favoritas, poniżej z moimi zmianami|   |składniki na dwa bochenki po około 560 g każdy lub cztery po około 280g każdy| Tang Zhong  30g mąki pszennej chlebowej  150g mleka   Mleko w temperaturze pokojowej i mąkę umieść w garnku, bardzo dokładnie wymieszaj trzepaczką balonową i postaw na małym ogniu. Podgrzewaj cały czas mieszając aż na powierzchni masy pojawią się 'wiry', a całość zacznie gęstnieć. Masa powinna osiągnąć temperaturę 65C. Zestaw z ognia i od razu nakryj folią spożywczą.  Odstaw do całkowitego wystudzenia.   Ciasto właściwie  300g mąki chlebowej 'wiejskiej' (pszenna chlebowa wymieszana z żytnią razową)  180g mąki pszennej chlebowej (typ 750 lub 850)  30g mleka w proszku  40g cukru  8g soli  1 płaska łyżeczka drożdży instant  200g mleka  cały thang zhong  40g oleju słonecznikowego  180g kaszy pęczak, ugotowanej w lekko osolonej wodzie   W misce umieść wszystkie składniki ciasta oprócz kaszy i tłuszczu. Wyrabiaj przez 10 minut, dodaj olej i ponownie wyrabiaj, aż ciasto będzie gładkie i błyszczące. Dodaj kaszę i wymieszaj delikatnie ręką, aż ta równomiernie rozłoży się w cieście.  Ciasto uformuj w kulę i umieść ją w wysmarowanej tłuszczem misce. Miskę przykryj ściereczką i zostaw do wyrośnięcia na tak długo, aż ciasto podwoi swoją objętość. Wyjmij wyrośnięte ciasto na blat i podziel na dwa lub cztery kawałki. Przykryj je kuchenną ścierką i zostaw na 15 minut. Każdy kawałek uformuj w podłużny bochenek i umieść jeden obok drugiego w dużej prostokątnej formie lub dwóch mniejszych (o tak). Zostaw do wyrośnięcia  na tak długo, aby ciasto podwoiło objętość.   Piekarnik nagrzej do 190C. Wsuń formę z ciastem do nagrzanego piekarnika i piecz około 40 minut. Jeśli chleb za szybko się rumieni, przykryj go folią aluminiową. Upieczony chleb wyjmij z piekarnika, studź chwilę w formie, a następnie na kratce do pieczywa.   Dzięki dodaniu zaczynu z zaparzonej mąki oraz dodaniu ugotowanej kaszy, chleb utrzyma świeżość przez tydzień.          Autor:   Around the kitchen table 