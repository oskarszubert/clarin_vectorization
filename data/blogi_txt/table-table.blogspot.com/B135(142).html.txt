Domowe: mleko kokosowe i krem (coconut curd)          Ktoś mnie ostatnio zapytał, czy chce mi się bawić w robienie domowego mleka z orzechów skoro mogę pić mleko kozie. Tak, chce mi się i sprawia mi to ogromną frajdę.  W zrobieniu takiego mleka jest jakaś magia - oto moczysz dużą garść orzechów w wodzie (nawet nie musisz pozbawiać ich skórki), zostawiasz na noc, a na drugi dzień miksujesz ze świeżą wodą i jest. Pełna butelka domowego mleka roślinnego.  Dla mnie zupełna nowość, dla wegetarian i wegan temat znany i wałkowany od lat.  Jem mięso 'z dziada- pradziada'. Lubię jego smak, chociaż jestem wybredna i wybiórcza w jego wyborze. Ale czasem mam wrażenie, że jego spożywanie mnie ogranicza i blokuje moją kulinarną wyobraźnię. Bo dużo łatwiej rzucić na kromkę chleba plasterek wędliny niż przygotować fajną pastę kanapkową. Kiedyś obiecywałam sobie, że zrobię sobie wegetariański miesiąc, ale zazwyczaj po tygodniu na talerzu lądował kotlet. I po raz kolejny potwierdza się teoria, że to kim jesteśmy w dorosłym życiu zostało w nas ukształtowane jak byliśmy dziećmi i ciężko wykorzenić pewne zachowania. Ostatnio na moim talerzu lądują przeważnie ryby, albo warzywne zupy. Im bliżej wiosny tym mocniej pożądam bezmięsnego jedzenia.   Od poniedziałku chcę zrobić sobie 5 dni super dobroci dla organizmu. Będę na śniadanie piła owocowy koktajl na bazie mleka roślinnego, codziennie inny. Możecie się przyłączyć.  Mleko roślinne można uzyskać właściwie z dowolnego rodzaju orzechów czy nasion. Możemy spotkać mleko migdałowe, sezamowe, kokosowe, słonecznikowe, owsiane, ryżowe, gryczane i to najbardziej popularne, czyli sojowe. Takie mleko ma krótki termin przydatności do spożycia (2-3 dni) i  po jakimś czasie stania w lodówce rozwarstwia się. Nic dziwnego, nie ma w sobie emulgatorów, które utrzymują jego stałą konsystencję. Wystarczy je zamieszać, by powróciło do wcześniejszego stanu. Ciekawostką jest, że mleko roślinne można śmiało podawać dzieciom i to już od 4 miesiąca życia (ryżowe), od 10 miesiąca migdałowe a pozostałe po pierwszym roku życia. Szkoda, że dopiero dziś mówi się o tym głośno. Może jako dziecko nie musiałabym wlewać w siebie tak przeze mnie nielubianego mleka od krowy?   DOMOWE MLEKO KOKOSOWE  |przepis i wykonanie z moimi drobnymi zmianami od Asi z bloga Sojaturobie|    1 pełna szklanka wiórków kokosowych BIO  2-3 szklanki gorącej wody  szczypta soli Wiórki zalewamy jedną szklanką gorącej wody i zostawiamy pod przykryciem na około 2 godziny.  Po tym czasie przerzucamy je do blendera, zalewamy połową szklanki gorącej wody, dodajemy maleńką szczyptę soli i mielimy przez kilka minut.   Przekładamy zawartość na gazę ułożoną na sitku ustawionym nad garnkiem/ miską i jak chwilę przestygnie, wyciskamy porządnie płyn. Wytłoczyny przekładamy z powrotem do blendera, zalewamy jedną szklanką wrzątku, miksujemy i ponownie wyciskamy przez gazę. Wiórki po namoczeniu można od razu zmiksować ze szklanką wrzątku, jednak dzięki podwójnemu blendowaniu uzyskujemy bardziej pożywne i smaczniejsze mleko.  Gotowe mleko przelewamy do butelki lub słoika i trzymamy w lodówce przez 3-4 dni.   Po odstaniu kilku/nastu godzin mleko dzieli się na grubszą i chudą część, podobnie jak w mleku puszkowym. Im dłużej stoi, tym bardziej się rozwarstwi. Z grubej części można ubić śmietankę kokosową w blenderze. Jeśli używamy standardowo do curry np, przed użyciem należy porządnie wstrząsnąć zawartością. Mleko nadaje się również do kawy.   Wytłoczyny z mleka możemy użyć jako posypki na kanapki, do sałatek, owsianki, zup, deserów itp. Produktem niejako ubocznym przy produkcji takiego mleka może być domowy krem kokosowy (coconut curd), do którego dodałam pozostałe po odciśnięciu wytłoczyny.    COCONUT CURD (KREM KOKOSOWY)  |na podstawie przepisu na lemon curd|   50g drobnego cukru 50g domowego cukru waniliowego 4 jajka 200 ml domowego mleka kokosowego 100g masła, pokrojonego w kawałki wytłoczyny kokosowe pozostałe po produkcji mleka kokosowego   Jajka i oba rodzaje cukru ubijamy chwilę mikserem lub trzepaczką balonową. Dodajemy mleko kokosowe oraz wiórki i mieszamy.  Miskę z masą umieszczamy na garnku z wrzącą wodą i cały czas mieszając podgrzewamy, aż masa zgęstnieje (UWAGA! nie oszukujemy, mieszamy bo masa nam się zwarzy).  Gdy masa zgęstnieje (będzie miała konsystencję budyniu co może zająć nawet 10-15 minut), zdejmujemy miskę z garnka i chwilę studzimy mieszając jej zawartość.  Dodajemy masło (po jednym kawałku) i jeszcze raz dokładnie mieszamy.  Krem trzymamy w lodówce.    Smacznego! Autor:   Around the kitchen table 