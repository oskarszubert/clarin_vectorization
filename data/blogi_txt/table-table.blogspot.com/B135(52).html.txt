Jajecznica sezonowa           Dużo osób pyta o patisony. Co z nich zrobić, jak podawać i z czym je jeść. Jakby to powiedział Król Julian 'w górę serca, ja Was ocalę!' i podpowiem: dokładnie to samo co z cukinią i dynią. Można je nadziać, udusić w sosie, zrobić z nich zupę, upiec, pokroić w plasterki i usmażyć jak kotlety, można jej dodać co ciasta, zrobić placuszki, racuszki czy placki ziemniaczane... Otwórzcie Wasze umysły i pozwólcie wyobraźni swobodnie płynąć i niech mnie kule biją, jeśli nie znajdziecie przynajmniej jednego pomysłu na to małe warzywko, co wyglądają jak latający talerz.  Lubicie jajecznicę? Ja uwielbiam, szczególnie tą zrobioną przez Dawida w niedzielne poranki. Dawid to Mistrz Jajecznicy. Podejrzewam, że ma to po swojej Mamie, która przyrządza jajecznicę i d e a l n ą. Idealnie ściętą, idealnie wymieszaną, idealnie doprawioną. Mi taka nie wychodzi, a największy problem mam właśnie z mieszaniem. Za szybko, za dużo i na talerzu ląduje bura breja. Bura, ale smaczna. Dawid daleko, a chęć na jajecznicę doskwierał mi wczoraj od rana. Długo myślałam na jaką właściwie mam ochotę. Baza jest dla mnie zawsze taka sama: mały chlust oliwy i kawałek prawdziwego masła, na tym podsmażam kawałeczek cukrowej cebuli pokrojonej w cieniutkie piórka i mały ząbek czosnku. Smażę całość około 5 minut na małej mocy palnika i wbijam jajka. Czasem dwa, czasem jedno, a nawet trzy. Uwielbiam do jajecznicy dodać sezonowe dodatki. Jest więc szczypiorek, pieczarki, kiełbasa, boczek (dla Dawida), pomidory, zielony groszek, kurki, szynka, parmezan, łyżka mleka czy słodkiej śmietanki, łosoś, parmezan, cukinia czy właśnie patison. Najlepsze będą okazy małe, żółte i jędrne. Pokrojone w cienkie paseczki i podsmażone razem z cebulą. Do tego odrobina młotkowanego pieprzu i szczypta soli wędzonej, oraz ziarna słonecznika. Pycha. Jutro też taką zjem.    JAJECZNICA Z CEBULĄ, CZOSNKIEM, PATISONEM I ZIARNAMI SŁONECZNIKA  |1 porcja|    1 łyżka oliwy i 1 łyżka masła  pół małej cebuli, najlepiej cukrowej  1 mały ząbek czosnku  1 mały żółty patison  garść ziaren słonecznika  sól  młotkowany pieprz 2 jajka  Na patelni rozgrzewam oliwę i dodaję masło. Dodaję pokrojone w cienkie paski: ząbek czosnku, cebulę i patisona. Smażę całosć na małej mocy palnika przez około 5 minut.  Dodaję ziarna słonecznika, smażę minutę i wbijam jajka. Zaczynam mieszać powoli i niezbyt często, aż jajecznica uzyska odpowiedni poziom ścięcia.  Doprawiam solą i pieprzem i podaję ciepłą. Czasem jem łyżką prosto z patelni. Pycha.           PS W piątek pożegnałam się z pracą w pewnym korporacyjnym miejscu. Było dużo emocji, łzy trzymane na wodzy, przepiękny bukiet kwiatów (a nawet dwa) i wspaniały prezent na pożegnanie od Człowieków z pracy: mój własny, profesjonalny kitel Szefa Kuchni, na którym kiedyś mam nadzieję wyszyć nazwę swojej knajpy. DZIĘKUJĘ! Autor:   Around the kitchen table        50 komentarze 