Twój chleb na wielkanocnym stole (na zakwasie lub na drożdżach) Po lewej - melasa i kocie łapy, po prawej na górze chleb na zakwasie, po prawej na dole chleb na drożdżach (oba tuż przed włożeniem do koszyków)  Jakie są Wasze skojarzenia, gdy słyszycie słowo: chleb? Czy patrzycie wtedy na słoik z zakwasem? Czy jest to rumiany bochenek z chrupiącą, popękaną skórką? Okrągły czy podłużny?  Mocno upieczony czy raczej blady?   Czy macie przed oczami wielką jak lotnisko, pszenną pajdę posmarowaną grubo masłem?   Z plasterkiem wędliny, pomidorem, solą i pieprzem?  A może małą, wydzieloną razową kromkę z wiórkiem masła i plastrem chudego czegoś na wierzchu?  A może prostokątny, niby-dietetyczny kawałek chrupkiego styropianu? Czy ten chleb ma dodatki?  Kminek czy czarnuszkę?  A może mak? Czy prażone ziarna słonecznika i dyni?  I w końcu czy Wasz chleb jest drożdżowy czy na zakwasie?  Nie wiem jaki jest wasz ulubiony chleb, ale wiem jedno. KAŻDY z Was może go sobie upiec. O moim szacunku do chleba pisałam wielokrotnie, bo pamiętam czasy kiedy go u nas było mało.   Pisałam również, jak wielką magią jest proces jego pieczenia, który dla mnie jest swoistym rytuałem.  Dotykanie chlebowego ciasta dłońmi, ugniatanie, formowanie i przekładanie go do koszyka - wszystko ma swoje miejsce i czas.   Chleb nie lubi pośpiechu.  Nie lubi braku należytej uwagi.  A najbardziej nie lubi być wyrzucany na śmietnik.    Po okresie mniejszych lub większych niepowodzeń chlebowych wracam do korzeni. Sięgam do książki 'Bread', którą napisał Jeffrey Hamelman i wybieram przepis na klasyczny, niekłopotliwy chleb. Lekko go modyfikuję i na drugi dzień wyjmuję z pieca dwa rumiane, pięknie pachnące bochenki.    Moja mała podpowiedź - polskie mąki są inne niż mąki angielskie czy amerykańskie. Potrzebują mniej wody, więc nie bójcie się zmniejszać jej ilości chociaż przepis podaje inaczej. Z całego serca polecam kupić mąkę chlebową z dużą zawartością białka. Z mąki, która ma go mniej niż 10g nie upieczemy ładnego kształtnego bochenka. Ja kupiłam w końcu mąkę w Młynie Bogutyn i wreszcie mam takie ładne bochenki jak wtedy, gdy mieszkałam w Anglii - tamtejsza mąka pszenna ma minimum 12g białka (w Bogutynie kupiłam mąkę pszenną typ 850 - jest genialna).    I specjalnie dla tych co mi piszą, że pokazuję trudne chleby na zakwasie wersja druga - na drożdżach. Te same składniki w tej samej ilości, w jednym zakwas żytni w drugim świeże drożdże. Proste, prawda?      Chleb na zakwasie     PROSTY CHLEB PSZENNY LEKKO RAZOWY (NA ZAKWASIE)   |na podstawie przepisu na whole- wheat levain z książki 'Bread' Jeffrey'a Hamelman, s.168| Zaczyn zakwasowy  70g mąki pszennej razowej (typ 2000)  70g ciepłej wody  1 pełna łyżka zakwasu żytniego (100% hydracji - o hydracji przeczytasz tu)    Zakwas mieszamy dokładnie z wodą i dodajemy mąkę.   Ponownie mieszamy, przykrywamy folią i zostawiamy na 12h w chłodnym miejscu (20C).      Ciasto właściwe 350g mąki pszennej chlebowej (typ 850)  150g mąki pszennej razowej (typ 2000)  200g ciepłej wody  cały zaczyn (140g)  1/2 łyżki soli  1 łyżka melasy (lub gryczanego miodu)    W dużej misce mieszamy zaczyn z wodą, solą i melasą.  Dodajemy obie mąki i mieszamy niedbale ciasto ręką.   Wyjmujemy ciasto na blat i zagniatamy tak długo, aż będzie miękkie, gładkie i lśniące (dobrze wyrobione ciasto nie będzie się rwało, gdy je rozciągniemy).  Z dobrze wyrobionego ciasta formujemy kulę, wkładamy ją do lekko naoliwionej miski, przykrywamy folią i zostawiamy w ciepłym miejscu do wyrośnięcia. Może to zająć do 4h.  Ciasto składamy dwa razy w trakcie rośnięcia (tutaj można zobaczyć, jak prawidłowo złożyć ciasto chlebowe - zdjęcia z cyframi).  Wyrośnięte ciasto odgazowujemy (przebijamy ręką tak jak drożdżowe), jeszcze raz składamy, formujemy bochenek i wkładamy go do koszyka wyłożonego bawełnianą, omączoną ściereczką.  Przykrywamy ścierką i zostawiamy na tak długo, aż ciasto podwoi swoją objętość.   Ciasto nie może przerosnąć, bo w piekarniku opadnie, a gdy będzie wyrośnięte za mało, to popęka. Wyrośnięty i nacięty chleb wstawiamy do piekarnika nagrzanego do 230C (jeśli używamy kamienia to nagrzewamy go razem z piekarnikiem), spryskujemy go wodą i pieczemy.   Gdy chleb zacznie się rumienić, otwieramy piekarnik i wypuszczamy z niego parę.   Chleb powinien być gotowy po 35-40 minutach - gdy postukamy w niego od dołu wyda głuchy dźwięk).  Studzimy go na kratce.           Chleb na zakwasie       Chleb na drożdżach PROSTY CHLEB PSZENNY LEKKO RAZOWY (NA DROŻDŻACH)  |na podstawie przepisu na whole-wheat bread z książki 'Bread' Jeffrey'a Hamelman, s.122|      Zaczyn drożdżowy  70g mąki pszennej razowej (typ 2000)  70g ciepłej wody  2g świeżych drożdży  0.5 łyżeczki soli    Pokruszone drożdże rozpuszczamy w wodzie, dodajemy sól i mąkę. Mieszamy.  Przykrywamy folią i zostawiamy na 12h w chłodnym miejscu (20C).    Ciasto właściwe  350g mąki pszennej chlebowej (typ 850)  150g mąki pszennej razowej (typ 2000)  200g ciepłej wody  cały zaczyn (140g)  8g świeżych drożdży  1/3 łyżki soli  1 łyżka melasy (lub gryczanego miodu) W dużej misce mieszamy pokruszone drożdże z wodą, dodajemy zaczyn, sól i melasę.  Dodajemy obie mąki i mieszamy niedbale ciasto ręką.   Wyjmujemy  ciasto na blat i zagniatamy tak długo, aż będzie miękkie, gładkie i  lśniące (dobrze wyrobione ciasto nie będzie się rwało, gdy je  rozciągniemy).  Z dobrze wyrobionego  ciasta formujemy kulę, wkładamy ją do lekko naoliwionej miski,  przykrywamy folią i zostawiamy w ciepłym miejscu, aż podwoi objętość (u mnie trwało to 1.5h).  Ciasto składamy, ponownie formujemy kulę i jeszcze raz zostawiamy, aż podwoi objętość.   Wyrośnięte ciasto odgazowujemy  (przebijamy ręką tak jak drożdżowe), jeszcze raz składamy, formujemy bochenek i wkładamy go do koszyka wyłożonego bawełnianą, omączoną  ściereczką.  Przykrywamy ścierką i zostawiamy na tak długo, aż ciasto podwoi swoją objętość.   Ciasto nie może przerosnąć, bo w piekarniku opadnie, a gdy będzie wyrośnięte za mało, to popęka.  Wyrośnięty i nacięty chleb wstawiamy do piekarnika nagrzanego do 230C (jeśli używamy  kamienia to nagrzewamy go razem z piekarnikiem), spryskujemy go wodą i pieczemy.   Gdy chleb zacznie się rumienić, otwieramy piekarnik i wypuszczamy z niego parę.   Chleb powinien być gotowy po 35-40 minutach - gdy postukamy w niego od dołu wyda głuchy dźwięk). Studzimy go na kratce.    Chleb na drożdżach      Autor: Around the kitchen table 