ORZECHOWY TYDZIEŃ 2010          Szybko, szybko bo kończy się niedziela!  Kicham raz jeszcze, 'kulkuję' zasmarkaną chusteczkę higieniczną i przekopuję dysk w poszukiwaniu zdjęć ciasta i kanapki.  A muszę Wam powiedzieć, że ciasto nie byle jakie! Bez mąki, z bardzo gorzką czekoladą i kawałkami kandyzowanej skórki pomarańczowej. Do tego woda z kwiatów pomarańczy i mamy komplet. Kanapka - jak wytworna dama! Pokruszona gorgonzola, włoskie orzechy i tymiankowy miód. A to wszystko na chrupiącej bułce (oczywiście pszennej, a jakże!)  Bo jak listopad, to długo wyczekiwana zabawa blogowa. Jak zabawa, to Ela, z którą można chichrać do białego rana. Jak Ela, to Jej Orzechowy Tydzień. A jak Orzechowy Tydzień, to żeby się paliło i waliło ja się przyłączę!  Więc się przyłączam.   W tym roku skromnie, bo skromnie ale smacznie. O tym mogę Was zapewnić. Ale przecież nie chodzi o to, by się przyłączyć z tuzinem przepisów, ale o to by PRZEDE wszystkim dobrze się przy tym bawić. Więc kiedy inni się stresują, ja wolę przegadać z fajnymi Dziewczynami pół nocy i ponarzekać, że to tylko i wyłącznie ich wina, że znowu nie napisałam kolejnego postu :)  I takiej wersji się będę trzymać (hihi)  Jak niektórzy pamiętają w zeszłym roku Ela powierzyła mi opiekę nad Orzechowym, ale w tym roku zabawa powróciłam do jej prawowitej Gospodyni. I dobrze. To oznacza, że będzie więcej Eli zdjęć i wpisów w blogosferze. Co oznacza prawdziwą ucztę dla wytrawnych koneserów.  I na koniec małe podsumowanie.    Tu możecie zobaczyć podsumowanie Orzechowego Tygodnia 2007  Tu możecie zobaczyć podsumowanie Orzechowego Tygodnia 2008  A tu możecie zobaczyć podsumowanie Orzechowego Tygodnia 2009     A oto i mój wkład - Elu dziękuję za kolejny Orzechowy! BEZMĄCZNE CIASTO Z NUTĄ POMARAŃCZY, IMBIRU I GORZKIEJ CZEKOLADY |Adaptacja przepisu z książki Willie's Chocolate Bible by Willie Harcourt-Cooze|   200g miękkiego masła  120g drobnego brązowego cukru (w oryginale 200g)  250g mielonych migdałów  2 łyżeczki wody z kwiatów pomarańczy  4 duże jajka  skórka otarta z 3 pomarańczy (idealnie niewoskowanych)  skórka otarta z 1 cytryny (idealnie niewoskowanej)  sok wyciśnięty z ½ pomarańczy  75g polenty (nie instant!)  ½ łyżeczki proszku do pieczenia  ½ łyżeczki cream of tartar (lub sody)  100g kandyzowanej skórki pomarańczowej  100g świeżo utartego korzenia imbiru  100g gorzkiej czekolady (99% zawartości kakao) posiekanej na małe kawałki  Piekarnik rozgrzewamy do 160C. Okrągłą formę o średnicy 24cm spryskujemy oliwą, a jej spód wykładamy papierem do pieczenia. W dużej misce ubijamy masło z cukrem, aż masa będzie biała i puszysta.  Nie przerywając ubijania dodajemy po jednym jajku, mielone migdały i wodę z pomarańczy. Ubijamy. Dodajemy otarte skórki z cytrusów, sok z pomarańczy, polentę, proszek do pieczenia i cream of tartar (sodę) i ubijamy na najmniejszych obrotach miksera. Dodajemy kandyzowaną skórkę, imbir i kawałki czekolady i dokładnie mieszamy łyżką. Masę przekładamy do tortownicy, wyrównujemy jej wierzch, wstawiamy do piekarnika i pieczemy przez 40 minut.  Po upieczeniu wyjmujemy z piekarnika i zostawiamy w formie do ostygnięcia, a następnie wyjmujemy ciasto z formy.         KANAPKA Z GRILLOWANYMI FIGAMI, GORGONZOLĄ I MIODEM TYMIANKOWYM   Miód tymiankowy   ¼ szklanki ulubionego miodu (polecam akacjowy)  kilkanaście gałązek świeżego tymianku odrobinę soku wyciśniętego z cytryny  Listki tymianku odrywamy z gałązek (delikatnie chwytamy za czubek gałązki i palcami 'zjeżdżamy' w dół gałązki) i razem z gałązkami wkładamy je do małego rondla. Dodajemy miód i sok z cytryny i podgrzewamy całość na małym ogniu przez kilka minut, po czym zestawiamy z palnika i zostawiamy do ostygnięcia   Grillowane figi   świeże duże figi (po 2 na osobę)  2 łyżeczki oliwy z oliwek  Figi kroimy na połówki, lekko smarujemy je oliwą i grillujemy po minucie z każdej strony w dobrze nagrzanym piekarniku (opcja grill, ale niekoniecznie). Figi mają być ciepłe, ale wciąż jędrne.  Po upieczeniu kroimy je na ćwiartki.   Dodatkowo kilka kromek pszennej bułki (po dwie na osobę)  kawałek pokruszonego sera gorgonzola  kilka połówek orzechów włoskich, uprażonych na suchej patelni  oliwa z oliwek  Każdą kromkę smarujemy delikatnie oliwą i opiekamy w piekarniku lub tosterze. Na bułce układamy figi, pokruszony ser, orzechy, świeże listki tymianku i całość polewamy miodem tymiankowym.  Smacznego! Autor:   Around the kitchen table 