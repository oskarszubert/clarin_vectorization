All you need is soup. Zupa z pieczonej dyni, z pieczoną gruszką. Każda decyzja pociąga za sobą pewne konsekwencje. W dniu w którym publicznie wyznałam, że chcę powrócić do pierwotnych założeń prowadzenia bloga, odeszło z niego kilku obserwatorów. Blog stracił również kilku fejsbukowych fanów. Szkoda, ale lepiej odejść niż być u kogoś na siłę. Nic nie poradzę. Pisanie na tematy niekulinarne wychodzi mi ostatnio dużo lepiej. Słowa skaczą mi w głowie, same układają się w zdania, a stąd już tylko krok do opowiedzenia historii. A tych zebrało się kilkadziesiąt. Blog w założeniu miał być blogiem o kuchni polskiej, o smakach z dzieciństwa poprzeplatanych kulinarnymi wspomnieniami. Dziś oficjalnie mogę napisać, że tak też będzie. Nie jestem osobą, która gromadzi zagraniczne książki kulinarne. Wolę te stare traktujące o kuchni polskiej, pachnące polską przeszłością. Bo kuchnia polska wcale nie musi być nudna. Co więcej, może być kolorowa, smaczna i zdrowa. I postaram się Was o tym przekonać. A ostatnio przekonuję siebie do jedzenia większej ilości dyni. Lubię ją, ale nie jest ona dla mnie czymś, za co dałabym się pokroić (w języku angielskim jest taki ładny zwrot to die for) i przyznam, że z nieukrywaną ciekawością oswajam Wasze zachwyty nad tą krągłą panienką. Nie czekam na nią tak jak na czerwcowe truskawki, lipcowe maliny czy sierpniowe pomidory. Osobiście wolę upiec słodkiego ziemniaka, zjeść nadziewanego patisona czy utopioną w oliwie cukinię. Dyni się u mnie w domu nie jadło, a jej smak poznałam dosłownie kilka lat temu. Jeśli mam dynię kupić, to wybieram zazwyczaj odmianę hokkaido. Jest bardzo smaczna, jej miąższ ma piękny kolor i nie trzeba tracić cennej energii na zdejmowanie z niej skórki. Pieczona jest pyszna, surową lubię dodać do korzennego ciasta (zamiast marchewki), lekko podsmażoną lubię nadziać nią pierożki z krucho-drożdżowego ciasta, ale także (a może przede wszystkim) lubię zrobić z niej zupę. Zupa z dyni musi być aksamitna, gęsta i zaskakująca, dlatego tym razem dodałam do niej dwie pieczone gruszki, zmiksowałam w blenderze i dodatkowo przetarłam przez sito. Dodałam również pół cytryny, której sok i miąższ idealnie balansują smak zupy dodając szczyptę smaku kwaśnego, a cytrynowa skórka zapewnia delikatną goryczkę. To jedna z tych zup, które mogłabym jeść codziennie. Idealna do pracy, syci, rozgrzewa i poprawia samopoczucie. Ode mnie dostaje piątkę z plusem. Dużym plusem.     1 średnia dynia (o wadze około 1kg) duża szczypta przyprawy curry 2 dojrzałe, ale jędrne gruszki 1 główka czosnku 4 łyżki oliwy 1 łyżka masła 2 średnie słodkie cebule duża szczypta cynamonu 2 goździki  duża szczypta ostrej mieszanki przypraw (chilli, kolendra, czarny pieprz, czosnek, papryka, gorczyca) szczypta świeżo startej gałki muszkatołowej 1 litr bulionu warzywnego lub drobiowego 1 pomarańcz 1 cytryna 2 szklanki ugotowanej ciecierzycy 4 łyżki słodkiej śmietanki dwie duże garście startego parmezanu (lub sera Bursztyn)Dynię i gruszki kroimy w duże kawałki, układamy na blasze do pieczenia, obok kładziemy główkę czosnku, całość skrapiamy 2 łyżkami oliwy, posypujemy przyprawą curry i pieczemy w piekarniku nagrzanym do 170C, aż dynia będzie miękka. W większym rondlu na 2 łyżkach oliwy i jednej łyżce masła podsmażamy pokrojoną w cienkie piórka (lub drobną kostkę) cebulę. Dodajemy przyprawę i smażymy, aż cebula nabierze przyjemnie intensywnego zapachu i aromatu. Dodajemy bulion, pomarańcz i limonkę (razem ze skórką, pokrojone w plasterki, ale bez pestek), trochę ostrej przyprawy, gałkę muszkatołową i gotujemy przez 10 minut na niewielkiej mocy palnika. Niech zupa sobie bulgocze. Dodajemy ugotowaną ciecierzycę, upieczone: dynię, gruszkę oraz czosnek i gotujemy zupę przez kolejne 10 minut. Zupę miksujemy w blenderze, dodatkowo przecieramy przez sito i przelewamy z powrotem do garnka. Przed podaniem mocno podgrzewamy, a już na talerzu dodajemy nieco śmietanki i sporą garść parmezanu. Można (i polecam) posypać zupę świeżo mielonym czarnym pieprzem oraz natką pietruszki.      ------  Around the kitchen table | happiness is homemade. All rights reserved. Follow me on: Autor:   Around the kitchen table 