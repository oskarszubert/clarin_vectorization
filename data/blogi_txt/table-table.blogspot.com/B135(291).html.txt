Nieznośna ciężkość bytu i bruschetta dla wymagających Aromat kawy roztaczający kojący aromat, kot na kolanach i wełniane kapcie z pomponem zrobione przez Babcię.  Rękawiczki długie aż po same łokcie, wełniana czapka z opasłymi guzikami i płaszcz do kolan.  Dywan z liści szeleści pod nogami jak szalony!  Odpowiednia dawka leku i nagle nieznośna ciężkość bytu ulatuje wraz z ciepłym powietrzem.   Listopad to dobry czas na jesienne porządki. Porządki w życiu i na blogu, tak by wszystko stało się czyste, lekkie i przejrzyste.    Dopóki nie odzyskam tego, co stracone będzie mnie tutaj ciut mniej. Ale będę.  Nie ma nic piękniejszego niż kontakt z drugim człowiekiem, a to od ponad roku nie wychodzi mi zbyt dobrze. Muszę uporać się z zaległymi mailami i komentarzami i powrócić do regularnych treningów, czekając na powrót samoakceptacji.  Od kilku tygodni zastanawiam się nad istotą prowadzenia przeze mnie bloga. Po gdańskim forum mam pewną obawę czy pisanie ma sens. Czuję się niekomfortowo, bo mam mnóstwo pomysłów, ale kompletny brak czasu na to co lubię najbardziej - fotografowanie. Wstawianie przepisów bez zdjęć słabo działa na ludzką wyobraźnię.   Ale wiem, że usunięcie bloga to jak wydarcie kawałka z siebie. Jednego z najbardziej potrzebnych mi do wirtualnej egzystencji. Czekam zatem na lepsze myśli odgryzając kolejny kawałek chrupkiego chleba obłożonego obficie pachnącymi pomidorami.  To ostatni dzwonek by zjeść (w miarę) smaczne pomidory.   Pomidory, świeża bazylia, odrobina czosnku i dobra oliwa. Połączenie idealne. Idealne comfort food na sobotnie śniadanie.   Sok cieknący po brodzie, bezwstydne oblizywanie palców i okruchy chleba spadające na talerz.   Chleb namoczony w oliwie do granic nieprzyzwoitości.  Odrobina wędzonej soli i świeżo utłuczonego czarnego pieprzu.  Czas zatrzymany w miejscu.   Chwilo trwaj! Autor:   Around the kitchen table 