Powrót do korzeni, czyli rozliczam się ze swoim sumieniem. Kilka lat temu, kiedy na świecie pojawił się ten blog długo szukałam pasującej do niego myśli przewodniej. Profil bloga często się zmieniał: pojawił się pomysł na warsztaty fotograficzne, są migawki fotograficzne z otaczającej mnie rzeczywistości, pojawiły się wpisy sponsorowane...  No właśnie. Dzisiaj rano dotarło w końcu do mnie, to co mnie uciska od dłuższego czasu. Zabrałam się za przygotowywanie tortu na urodziny Rudomi i spieprzyłam dwa pierwsze biszkopty, bo moje myśli nieustannie krążyły wokół wczorajszego wpisu, który nie daje mi spokoju. Dzisiaj podjęłam ważną dla mnie i mojego bloga decyzję.     Poprzez różne zdarzenia przeszłam na drugą stronę barykady i doszłam do takiego miejsca, w którym nie chcę być. Nie chcę się sprzedawać (droga Koleżanko nazwanie mnie blogową prostytutką to była jedyna słuszna opcja, chociaż bolesna). Zrozumcie, możliwość łatwego odłożenia kilku setek na wymarzony obiektyw kusi. Cholernie kusi...  Ale jest mi z tym źle. Źle wobec siebie i wobec Was.   Dlatego wracam do korzeni. Chcę żyć ze swojej pasji, a nie z reklam na blogu i nie będę robić z niego taniego kiermaszu z kolorowymi cukierkami. To nie jest moja droga ani cel.    Mam nadzieję, że w najbliższym czasie ruszą dwa projekty, które pozwolą mi rozliczyć się ze sobą. Projkety, z  których będę czerpała zero złotych, ale maksimum satysfakcji. Chcę z uśmiechem na ustach, za darmo, zrobić zdjęcia dla Koleżanki, od której dostałam piękne laski wanilii prosto z Meksyku. Chcę pisać o prawdziwym jedzeniu, chcę robić zdjęcia i czerpać z pisania bloga dziecięcą radość. Chcę żyć w zgodzie ze sobą i ze swoim sumieniem, bo niezależność i nonkonformizm to główne elementy napędowe pasji (kiedy ja o tym zapomniałam???)     Właściwie nie musiałam tego pisać, ale to pozwoliło mi na zrzucenie z ramion ogromnego ciężaru. Dzisiaj wieczorem będę w końcu dobrze się bawić. Nie mam nic przeciwko reklamom na blogach kulinarnych, bo my Kulinarki też mamy do tego prawo, ale one się z moim blogiem po prostu 'nie krzyżują'. Pozostaje mi podziękować, że jesteście ze mną cały czas pomimo tego, że wybrałam nie tą ścieżkę, którą powinnam. Na szczęście zawsze można zawrócić.    polka    PS Kiedy D przeczytał ten wpis, dostałam całusa w czoło i usłyszałam tylko jedno: nareszcie.  A na potwierdzenie tego, co napisałam powyżej, oto dowód że wcale nie trzeba reklamować galaretek, aby do kieszeni wpadło dodatkowych kilka groszy. W przewodniku dla kibiców piłki nożnej (City Guide - przewodnik kibica) znajdziecie kilka moich zdjęć. Można go pobrać w formacie pdf, a w przeciągu kilku dni zostanie on rozwieziony do punktów informacji turystycznej (wykaz wszystkich punktów tutaj).  I co, można?  Można, trzeba tylko mocno chcieć!           Autor:   Around the kitchen table 