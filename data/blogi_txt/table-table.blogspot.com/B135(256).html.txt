Mocno wytrawne ciasto ze szparagami          Zawsze kiedy przychodzi sezon na szparagi, staram się kupować ich jak najwięcej. Tak jakby miały się zaraz skończyć i jakby ich już nigdy miało nie być.  Głupie to myślenie, bo po kilku dniach człowiek ma po prostu dość i czuje przesyt.   Po pierwszych kilku dniach jedzenia szparagów na śniadanie (z jajkiem ugotowanym na miękko, z jajkiem w koszulce, z szynką parmeńską, polane masłem, oliwą itp.) czy na podwieczorek pod postacią przeróżnych sałatek powiedziałam STOP i dopiero w sobotni wieczór do szparagów powróciłam. A wszystko za sprawą przepisu znalezionego w w zeszłym roku w magazynie BBC Good Food. Nie wiem co właściwie skusiło mnie do jego wypróbowania. Na pierwszy rzut oka jedyne co mi przyszło do głowy to jedna myśl – przecież to nie może dobrze smakować!   Suszone pomidory, za którymi nie przepadam, szparagi, czarne oliwki – zupełnie nie mogłam połączyć tych smaków ze sobą. Jedyny składnik, który na korzyść przepisu przemawiał to mój ukochany ser Gruyère.   Upiekłam. Za szybko wyjęłam z pieca.  Wystudziłam przez noc.  Zjedliśmy na drugi dzień z boćwiną na ciepło.   Od wczoraj jestem fanką suszonych pomidorów.  Od wczoraj zjadłam trzy kawałki.   Od wczoraj kupiłam kolejne trzy pęczki szparagów.      Podobnie jak Kikki mam problem z nazwaniem tego ciasta. Dla mnie jest to po prostu ciasto wytrawne, Kikki u siebie nazywa podobne keksem, w przepisie po prostu dano mu nazwę loaf (cwaniaki). Do przepisu dodałam od siebie garść przypraw i proponuję podwoić ilość listków tymianku. Przyznam szczerze, że ciasto wyszło przepyszne chociaż brakowało mi jakiegoś smaku. Pisząc ten post pomyślałam, że dobrze by było dodać ze 2 ząbki czosnku i odrobinę białego pieprzu. I tak zrobię następnym razem, bo na pewno upiekę to ciasto w przyszłości. Ostatnio przeżywam fascynację białą mąką orkiszową, której ziarno zawiera więcej białka niż ziarno pszenicy zwyczajnej oraz ma lepiej przyswajalny gluten, z którym ostatnio jestem na nie. W oryginalnym przepisie użyto mąki pszennej self-rising (z dodatkiem środków spulchniających), ale ja jej nie lubię i nie używam, dlatego zastąpiłam ją białą mąką orkiszową, której zrobiłam solidny zapas – w Manczesterze nigdy nie udało mi się jej kupić, a tutaj dostałam ją w sklepie Whole Foods. Ciasto przyjemnie pachnie podczas pieczenia i poprzez dodatek sera zachowuje długo świeżość. Polecam je wszystkim, którzy mają ochotę na chwilę zapomnienia z kieliszkiem dobrego wina lub kubkiem gorącego czerwonego barszczu.        Wytrawne ciasto ze szparagami, oliwkami i suszonymi pomidorami  Źródło: BBC Good Food Magazine (May 2009)    Użyłam blaszki o wymiarach: spód - długość 22 cm, szerokość 8 cm  góra - długość 24 cm, szerokość 10 cm  głębokość - 7 cm    100ml oliwy z oliwek  1 pęczek szparagów (250g)  200g białej mąki orkiszowej (lub dowolnej)  1 płaska łyżeczka proszku do pieczenia  1 łyżka listków świeżego tymianku  3 duże jajka, lekko ubite  100ml mleka (u mnie sojowe)  100g czarnych oliwek bez pestek  100g suszonych pomidorów w zalewie  150g sera Gruyère (lub innego o podobnym smaku)  1 płaska łyżeczka wędzonej soli (lub zwykłej) ½ łyżeczki czarnego pieprzu   szczypta suszonych płatków chilli Piekarnik nagrzewamy do 190stC (termoobieg – 170stC, piekarnik gazowy – poziom 5).  Blaszkę smarujemy delikatnie masłem lub oliwą i posypujemy bułką tartą.  Szparagi gotujemy w osolonym wrzątku przez 2 minuty, odcedzamy, przelewamy zimną wodą i osuszamy na papierowym ręczniku. Dzielimy każdy na 3 części. Pomidory odcedzamy i kroimy na wąskie paski.  Oliwki odcedzamy z zalewy i osuszamy.   Ser ścieramy na tarce do jarzyn (grube oczka).  Do dużej miski przesiewamy mąkę i proszek do pieczenia. Dodajemy przyprawy i listki tymianku.  Do ubitych jajek dodajemy mleko i oliwę, mieszamy.   Do suchych składników dodajemy mokre i chwilę miksujemy.   Do ciasta dodajemy ¾ startego sera, ¾ pokrojonych szparagów i ¾ oliwek. Mieszamy.   Ciasto wlewamy do foremki i na wierzchu układamy pozostałe szparagi i oliwki, a całość posypujemy resztą sera.   Pieczemy około 40 minut (do suchego patyczka) oraz aż wierzch będzie chrupki i złocisty. UWAGA:   Po wyłączeniu piekarnika ciasto powinno w nim chwilę zostać, a później należy delikatnie piekarnik uchylić – to zapobiegnie opadnięciu ciasta. Ja się pospieszyłam i mi lekko oklapło.     Smacznego!        Autor:   Around the kitchen table 