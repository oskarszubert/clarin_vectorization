BURGERY warzywne i marchewkowe TZATZIKI          Mówią że człowiek jest jak zwierzę - drażnione, robi się agresywne.  Tu i ówdzie widzę w dżemach ocet balsamiczny, czasem widuję bazylię w kompocie, a ostatnio tymiankowy miód. Niech tak będzie. Mówią, że naśladownictwo to najwyższa forma pochlebstwa, więc na zdrowie. A ja rosnę w piórka, bo wychodzi na to, że moje przepisy są po prostu wspaniałe. Ale ani nie mam czasu o tym pisać, ani mi się nawet nie chce. Pytacie, czy żyję. Żyję i mam się nadzwyczaj dobrze. Lekko zmęczona i zapracowana, ale dostałam skrzydeł i mam zamiar rozłożyć je jak najszerzej. Mam głowę pełną pomysłów i naprawdę bardzo bym chciała skrócić dzień pracy i maksymalnie wydłużyć czas wolny. Przez ostatnie lata czułam, że stoję w miejscu. Teraz czuję, że powoli idę do przodu. I choć nie jest idealnie i jeszcze nie do końca spełniam swoje marzenia, to jest dobrze.   Wiecie, że pierwszy raz zastanawiam się co napisać? :-) Nie mam powodów do narzekania, od dłuższego czasu nie śledzę blogowego życia. Brakuje mi go (brakuje mi Was), ale nadszedł moment w którym nabrałam do tego wszystkiego zdrowego dystansu. Jedyna rzeczą za którą tęsknię najbardziej jest siłownia. I na nic kolejne postanowienia. Po prostu nie mam na nią czasu. A szkoda. Co jeszcze? Minęły kolejne urodziny (i bloga i moje) -  pierwszy raz od pięciu lat spędzone dokładnie tak, jak chciałam. Już dawno przeminęły, ale wspomnienia o nich pozostaną ze mną zawsze. Kulinarnie bez emocji. Mało mięsa, dużo sezonowych warzyw. Nowe przepisy na dżemy (naprawdę zastanawiam się, czy w ogóle je opublikować), nowe przepisy na sosy. Mało ciast i ciasteczek, ale dużo witamin. Pojawia się makaron z semoliny i chleby pszenno- orkiszowe. Kosz pełen owoców i gorzka czekolada. Bycie hedonistką zdecydowanie mi odpowiada, pewnie dlatego ostatnio poszukuję nowych smaków. I bardzo chcę się z Wami dzisiaj podzielić przepisem na udany obiad. Wegetariański. Skoro pogoda nas ostatnio nie rozpieszcza, można włączyć piekarnik i upiec delikatne bułki, usmażyć wyraziste burgery i podać je z nieklasycznym sosem tzatziki. Za tradycyjnymi burgerami nie przepadam (chociaż dobrze wysmażony burger w angielskim pubie to niebo w gębie), bo od zawsze kojarzy mi się z mdłym mielonym, w którym więcej jest namoczonej w mleku bułki niż mięsa. Ale TAKI burger to zupełnie inny wymiar.       BUŁKI HAMBURGEROWE |przepis, który znalazłam u Tater pochodzi z książki "The Bread Baker's Apprentice" P. Reinharta|   Zaczyn 320g pszennej białej mąki chlebowej (typ 750 lub 850) 2 łyżeczki drożdży instant 340g letniego mleka (35-38C)  Drożdże mieszamy z mąką i dodajemy mleko.  Mieszamy, zakrywamy folią i zostawiamy na minimum godzinę w temperaturze pokojowej (zaczyn powinien potroić swoją objętość).   Ciasto 215 g pszennej białej mąki chlebowej (j/w) 1.5 łyżeczki soli 3 łyżki cukru 1 żółtko z dużego jajka, rozbite widelcem 5 łyżek rozpuszczonego masła lub oleju roślinnego 1 jajko do posmarowania bułek  Do zaczynu dodajemy mąkę i cukier i dobrze mieszamy.  Dodajemy żółtko oraz masło lub olej. Wyrabiamy miękkie, elastyczne i gładkie ciasto (ok 15 minut). Formujemy kulę i wkładamy ją do naoliwionej misy, zakrywamy folią i wstawiamy do lodówki na całą noc.  Na drugi dzień wyjmujemy ciasto i zimne dzielimy na 12 kulki o wadze około 85g. Formujemy dobrze naciągnięte bułki i układamy je w odległości około 5cm na dużej blasze wyłożonej papierem do pieczenia. Przykrywamy luźno folią i zostawiamy na 2 - 2.5 godziny, aż bułki podwoją swoją objętość.  Piekarnik rozgrzewamy do 210C. Każdą bułkę smarujemy dwukrotnie jajkiem roztrzepanym z łyżką wody lub mleka  i posypujemy ziarnem sezamowym. Pieczemy przez 15-17 min, aż bułki będą rumiane. Tatter pisze, że z tego ciasta można formować również bułeczki do "hot-dogów".       TZATZIKI MARCHEWKOWE  |przepis własny|   2 ogórki gruntowe  1-2 małe marchewki  ćwierć łyżki soli   szczypta ziaren kuminu (kminu rzymskiego)  3 duże ząbki czosnku  pęczek koperku  400ml jogurtu greckiego  sok z cytryny   pieprz do smaku   Ogórek i marchewkę (obrane) ścieramy na tarce do jarzyn (ogórek - grube oczka, marchew - oczka drobne) i mieszamy z solą oraz kuminem. Odstawiamy na minimum godzinę i po tym czasie dokładnie odciskamy.  Do odciśniętych warzyw dodajemy przeciśnięte przez praskę ząbki czosnku, posiekany koperek, jogurt i doprawiamy sokiem z cytryny i pieprzem.       WEGETARIAŃSKIE BURGERY |przepis własny|   500g marchewki startej na tarce do jarzyn (grube oczka)  2 cebule (pokrojone w piórka)  1 łyżeczka ziaren kuminu (kminu rzymskiego)  1 łyżeczka przyprawy curry  200g ugotowanych* ziaren ciecierzycy (lub soi)  1 duże jajko  3 łyżki oliwy  pół pęczka natki pietruszki  około 30g sera Parmezan startego na tarce do jarzyn (grube oczka)  2 łyżki ziaren białego sezamu  sól i pieprz do smaku  ew. 2 łyżki mąki z ciecierzycy (wtedy kotlety będą mniej rozpadać się przy smażeniu, ale będą miały więcej węglowodanów)  olej lub oliwa do smażenia       Na dużej patelni rozgrzewamy 2 łyżki oliwy i podsmażamy startą marchew oraz pokrojoną cebulę wraz z kuminem i curry, aż całość delikatnie zmięknie i przejdzie aromatem przypraw.  Do blendera przekładamy podsmażone warzywa, dodajemy ugotowane ziarna ciecierzycy (lub soi), wbijamy jajko, dodajemy 1 łyżkę oliwy oraz natkę pietruszki i całość miksujemy na masę (mniej lub bardziej jednolitą – jak kto lubi).  Do zmiksowanej masy dodajemy starty ser oraz ziarna sezamu.  Całość dokładnie mieszamy i doprawiamy solą i pieprzem (masa powinna być dość ostra).  Dodajemy mąkę (jeśli używamy) i jeszcze raz mieszamy. Ręką formujemy kotlety i smażymy je z dwóch stron na dobrze rozgrzanym tłuszczu. Podajemy w bułce (lub bez) z rukolą i ulubioną wersją tzatziki  Smacznego!    *ziarna soi jak i ciecierzycy namaczamy przez całą noc w zimnej wodzie, na drugi dzień wodę wymieniamy i gotujemy je do miękkości (około 1 godzinę)   PS Droga Pani Iwono Szumska. Jeśli jeszcze raz ukradnie Pani jakiekolwiek zdjęcie z tej strony i wyśle je do JAKIEJKOLWIEK gazety bez mojej zgody, przywłaszczając sobie do niego (jak również do części przepisu) prawa autorskie podam Panią do sądu i obarczę Panią całkowicie kosztami postępowania sądowego. Powyższe stwierdzenie dotyczy KAŻDEJ osoby, która ukradnie i wykorzysta publicznie bez mojej zgody jakiekolwiek zdjęcie i/lub przepis.  Dziękuję za uwagę.  Ewelina Majdak Jak miło znaleźć w gazecie, której się w ogóle nie czyta, swoje zdjęcie i część swojego przepisu! Ewie dziękuję za czujność, a Aleksandrze, która z Panią Sz.miała już przyjemność, za pomoc w napisaniu maila do Redakcji.       Autor:   Around the kitchen table 