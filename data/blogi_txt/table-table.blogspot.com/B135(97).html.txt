Biedny gruby naleśnik i biedna zielona zupa          W zeszłą sobotę prawie popłakałam się ze szczęścia - dwa worki szczawiu, jeden duży worek pokrzywy i worek młodego szpinaku. Czasem człowiekowi potrzeba tak niewiele, by na jego twarzy zagościł dziecięcy, radosny uśmiech, by przywołać zakurzone wspomnienia, by wreszcie ugotować pyszny obiad. Do dziś pamiętam, jak stałam ze starszą Siostrą przy zlewie napełnionym zimną wodą i jak płukałyśmy liście pokrzywy zebrane prosto z łąki. Obok leżał numer Filipinki*, na którym mieniły się kropelki wody. Chwila niepewności, pierwszy kęs - tak to był strzał w 10-tkę!  Tęsknię za Siostrami. Istnieje między nami więź, której nie potrafię Wam wytłumaczyć.  Postanowiłam, że zrobię omlet z pokrzywy, który zrobiłyśmy razem z Dagmarą wiele lat temu oraz zupę, której głównym składnikiem byłby szczaw. Nie jedliśmy z Dawidem zupy szczawiowej na świeżym szczawiu od ponad trzech lat, więc możecie sobie wyobrazić jaka była moja reakcja, gdy zobaczyłam, że na jednym ze straganów na naszym cosobotnim targu leżą woreczki wypełnione właśnie szczawiem! Nie wiem, czy to moja dziecięca reakcja (wliczając machanie rękami) sprawiła, że Panu Sprzedawcy zmiękło serce i sprzedał mi dwa woreczki za przysłowiową 'złotówkę'. Czemu nazwałam je biednymi? Bo to takie dania-biedy, których składniki są dostępne wszędzie i nie kosztują dużo, a czasem większość z nich można mieć zupełnie za darmo.      Gruby zielony naleśnik z pokrzywą i szpinakiem Porcja na dwa naleśniki    Ciasto    250g mąki pszennej szczypta soli  2 jajka  250ml mleka  250ml wody  1 łyżka oleju 2 łyżki posiekanego koperku  2 łyżki posiekanej natki pietruszki W misce mieszamy mąkę z solą, robimy wgłębienie  i wbijamy jajka. Dolewamy wodę i dokładnie mieszamy balonową trzepaczką kub mikserem na najniższych obrotach.  Dodajemy mleko i olej oraz zioła i mieszamy.   Pamiętajmy, by ciasta nie mieszać za długo, bo rozwinięty gluten sprawi, że ciasto będzie twarde. Gotowe ciasto przykrywamy ściereczką i odstawiamy w chłodne miejsce na minimum pół godziny.   Nadzienie    2 łyżki masła  2 łyżki oliwy z oliwek lub oleju  3 duże ząbki czosnku, posiekane 2 małe ostre cebule, pokrojone w cienkie piórka  1 młody por, pokrojony w półplasterki  1 mała cukinia, starta na tarce do jarzyn (duże oczka)  cztery duże garście listków pokrzywy cztery duże garście listków szpinaku  trzy młode szczypiory, pokrojone w małe kawałki  sól  czarny pieprz (najlepiej świeżo mielony)  szczypta płatków chili  duża garść startego Parmezanu W dużym rondlu rozgrzewamy olej (lub oliwę) i masło. Dodajemy czosnek, cebulę i por i smażymy przez 5 minut na małym ogniu. Dodajemy cukinię i smażymy kolejne 5 minut.  Dodajemy listki pokrzywy i szpinaku i smażymy przez 1 minutę, aż każdy listek pokryje się tłuszczem.  Doprawiamy i odstawiamy. Rozgrzewamy piekarnik (opcja grill).  Patelnię o średnicy 20cm rozgrzewamy, dodajemy połowę podsmażonych warzyw, połowę szczypiorku i zalewamy połową ciasta naleśnikowego. Mieszamy. Smażymy na małym ogniu przez 12-15 minut i wstawiamy patelnię do piekarnika. Pieczemy przez 5 minut, aż wierzch naleśnika zetnie się. Wtedy posypujemy go Parmezanem i pieczemy kolejną minutę. Tak samo przygotowujemy drugiego naleśnika.      Zupa szczawiowa z pokrzywą i szpinakiem    2 łyżki masła  2 łyżki oliwy z oliwek lub oleju  4 ząbki czosnku, posiekane  3 liście laurowe  kilka ziarenek ziela angielskiego  2 małe ostre cebule, pokrojone w cienkie piórka  3 młode marchewki, pokrojone w cienkie półplasterki  1 pasternak lub pietruszka, pokrojone w cienkie półplasterki  około 350g liści szczawiu z łodyżkami  około 200g liści pokrzywy  około 150g liści szpinaku z łodyżkami  1.5 - 2 litry delikatnego ulubionego bulionu  sól  czarny pieprz   około 1 łyżeczki pieprzu ziołowego (lub ulubionych przypraw)  sok z cytryny  pęczek koperku    10-15 ugotowanych młodych ziemniaków ugotowane na twardo jajka (po dwa na osobę)  kwaśna śmietana (do smaku)  W dużym garnku rozgrzewamy oliwę (lub olej) i masło. Dodajemy liście laurowe, ziele angielskie, czosnek, cebulę, marchewkę i pietruszkę (pasternak).  Smażymy przez 10 minut na małym ogniu. Dodajemy szczaw, pokrzywę i szpinak i smażymy kolejne 5 minut. Dolewamy bulion, przyprawy, sok z cytryny i gotujemy przez kolejnych parę minut.  Dodajemy ugotowane ziemniaki o gotujemy całość kolejne 2 minut.  Odstawiamy.  Do talerzy wkładamy cząstki jajek, pół łyżki śmietany i zalewamy zupą. Posypujemy koperkiem.  Smacznego!      *chodzi mi o 'prawdziwą' Filipinkę - "jedno z ambitnych i najsensowniejszych pism dla nastolatek, które przegrało walkę z komercją"  - znacie, pamiętacie? (czyt. więcej)    Autor:   Around the kitchen table 