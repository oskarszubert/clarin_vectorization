Puk, puk...        ...wróciłam. A właściwie wciąż powoli wracam. Do pustego, zimnego mieszkania, do pracy, do ponurej i mroźnej rzeczywistości. Dom został daleko za mną i z niecierpliwością czekam by w końcu do niego wrócić i w nim zamieszkać.  Wracam i dziwię się, jak pięknie wygląda miasto obsypane białym puchem, jakie to miłe uczucie mieć na głowę zrobioną na drutach czapkę z wielkimi drewnianymi guzikami, jak samochody stoją w zaspach i ludzie próbują utrzymać równowagę na śliskich chodnikach. Bilans dnia to co najmniej 20 prawiewywrotek i 2 klasyczne wywrotki z lądowaniem na miękkim śniegu.  Mimo wszystko pięknie jest. Nasze Święta były cudownie bajkowe. Spędzone z Rodziną, Przyjaciółmi i Znajomymi. Każda sekunda spędzona z Bliskimi została wyciśnięta do ostatniej kropli, tak aby przywieźć ze sobą jak najwięcej sił na kolejny rok. Wybaczcie, że nie zapytam Was o prezenty, ale na tak zadane mi pytanie mam zawsze ochotę odpowiedzieć ‘figę z makiem’. Ja nie przeliczam Świąt na prezenty. Nie obchodzi mnie co, ile i czy w ogóle coś dostałam. Nie interesuje mnie ile potraw było na stole, czego zabrakło, a czego było za dużo. Święta przeliczam na cudowne, niezapomniane chwile. Na uśmiech mojej Mamy, na buzie moich Sióstr, na zmarszczki Babci, na Połówka jedzącego ze smakiem łazanki z kapustą i grzybami,  na mój dom, który wydaje się okropnie mały, a jednocześnie jest ogromny, pełen ciepła i miłości.  Pewnie wypadałoby by miniony rok podsumować. Ale na przekór tego nie zrobię. Zostawiam go daleko za sobą. To był okropny rok. Wyniosłam z niego tyle ile potrzebowałam i nie będę wspomnieniami do niego wracać. Nowy Rok przyniósł zmiany. Na lepsze. I niech tak zostanie.  Nie zdążyłam złożyć Wam życzeń noworocznych, ale mam nadzieję, że i dla Was ten rok będzie co najmniej tak samo dobry i udany jak poprzedni. Tym, dla których 2009 nie był łaskawy, życzę by wszystko zmieniło się na lepsze i wierzę, że tak jak nam w końcu i Wam wszystko się ułoży. Jedno wiem – nigdy nie trzeba się poddawać, a ze złych chwil trzeba wycisnąć tyle ile się da i trzeba umieć je wykorzystać, tak by nic nie zdołało nas zaskoczyć. I tego Wam życzę. I miłości. Jeśli jest miłość, łatwiej przenosić góry. Zdrowia też oczywiście dużo żebyście mieli i żeby otaczali Was prawdziwi Przyjaciele. Nie tacy co to są, jak nic nie muszą od siebie dać. Nie tacy, którzy są tylko wtedy, kiedy Wy jesteście im potrzebni. Nie tacy, którzy ciągle mówią tylko o sobie i nie potrafią Was słuchać. Zadufanych i skupionych wyłącznie na sobie też zostawmy w tyle.        Przed wyjazdem do Polski obiecałam, że powrócę do Weekendowej Cukierni. Myślę, że nadszedł już czas. Dziękuję wszystkim uczestnikom i sympatykom WC. Dostałam wiele listów elektronicznych z gratulacjami prowadzenia wspaniałej akcji. Dziękuję, że tak chętnie obejmowaliście pod swoje skrzydła kolejne jej odcinki. Poprzedni rok zakończyliśmy 19-tym wydaniem WC, który prowadziła dla nas przekochana Tili. Tutaj i tutaj możecie zajrzeć jakie miała dla nas słodkie propozycje. Jak tradycja nakazuje powinnam umieścić tu dwa zaległe podsumowania. Ale wiecie co? Nie będzie ich. Rok 2009 się skończył i niech zostanie w naszej pamięci. Ja na nowo nie będę go rozgrzebywać i mam nadzieję, ze i Tili i Beatka mi wybaczą. Nie byłam w stanie na bieżąco śledzić Waszych poczynań, nie dostałam wiele wiadomości z linkami i nie chcę już siać zamętu. Beatko jeśli chciałabyś umieścić podsumowanie u siebie prześlę Tobie linki do wypieków.   Pomyślałam że wraz z Nowym Rokiem WC przyda się powiew nowości.   Po pierwsze każdy odcinek WC będzie teraz edycją miesięczną i każdy odcinek będzie trwał do ostatniego weekendu danego miesiąca.  Po drugie każdy opiekun kolejnego odcinka dostanie ode mnie maleńki prezent. Będzie to drobiazg, więc proszę nie nastawiajcie się na jakieś wielkie i drogie gadżety kuchenne - Kuchenny Stół sponsora nie ma. Sponsorów mają ludzie popularni, do których ja się nie zaliczam. Nie mam też u siebie żadnych reklam, więc te upominki będę fundowała ja :) Jeśli przydarzy się jakaś nagła sytuacja, zastrzegam sobie prawo do zaprzestania ich wysyłania :)  Po trzecie WC ma nowy baner. Tamten mi się znudził (podobnie jak nagłówek bloga) i pomyślałam, że pewnie macie dosyć patrzenia na moją mordkę (tak tak to buźka ze starego logo to była moja mordka).  Po czwarte na górze bloga w widocznym miejscu będzie przypomnienie z kim pieczemy danego miesiąca, a baner będzie bezpośrednio przekierowywał Was do aktulanego opiekuna i Jego wpisu w ramach WC.  Pierwszy odcinek WC w roku 2010 prowadzi Goś i Jej piękny blog Sweet Art. Tutaj zapraszam po przepisy i wszelkie wskazówki.  Uff to tyle mam nadzieję, że nowe zmiany się przyjmą i w tym Nowym Roku będzie nas więcej razem piekących :)  A teraz rzecz najprzyjemniejsza - kody do banerków  Baner mały    a href="http://table-table.blogspot.com/" imageanchor="1" style="margin-left: 1em; margin-right: 1em;"img border="0" src="http://2.bp.blogspot.com/_hoGmB4gL0r8 /S0OxVzwdChI/AAAAAAAADzw/lf_hXU60FpI/s200/WC3.jpg" //a Baner duży     a href="http://table-table.blogspot.com/2010/01 /puk-puk.html" imageanchor="1" style="margin-left: 1em; margin- right: 1em;"img border="0" src="http://2.bp.blogspot.com/_hoGm B4gL0r8/S0OyViZa5EI/AAAAAAAADz4/eyYQkyMMPgY/s320/WC1.jpg" //a Serdecznie Was zapraszam!  Polka    Autor:   Around the kitchen table 