Pyszna, chrupiąca i kusząca. Surówka z czerwonej kapusty z pieczonymi buraczkami, jabłkiem i pomarańczą.            Ten kto jest dobrym (i wnikliwym) obserwatorem wie, że od kilku miesięcy czasu mam jak na lekarstwo, a właściwie to nie mam go wcale. Cierpi na tym blog, cierpię ja, cierpicie i Wy. Cierpią zleceniodawcy, bo jeszcze staranniej selekcjonuję spływające do mnie propozycje i wybieram tylko te najfajniejsze. I zawsze na szarym końcu jest On, Blog.Czy mam wyrzuty sumienia? Troszkę, bo chociaż wiem że nie muszę, to bardzo bym chciała bo a) lubię, b) chcę, c) sprawia mi to ogromną radość. I właściwie to tak tłumaczę się sama przed sobą, bo może po prostu jestem beznadziejna jeśli chodzi o organizację wolnego czasu? Ewa Chodakowska nie byłaby ze mnie dumna.   Wypadałoby ponęcić Was pączkami czy faworkami, ale niestety takich pokus i uciech musicie poszukać gdzie indziej. Słodyczy jemy niewiele, za to rozgrzewamy się zupami i chrupiemy sałatki. Dodatkowo od poniedziałku jestem na diecie bezglutenowej, ale o tym napiszę Wam w kolejnym poście.  Ostatnio usilnie poszukuję jarmużu i jak zwykle zamiast niego przynoszę do domu niewielką główkę czerwonej lub białej kapusty. Obie są wyśmienite, obie odpowiednio przygotowane zaspokoją najbardziej wymagające podniebienia. Trzeba tylko poświęcić im kilka minut i będą nie tylko chrupkie, ale także aromatyczne. A jeśli do kapusty dodamy upieczone buraczki? I soczyste jabłka? A może odrobinę soku z pomarańczy...?      1 mała główka czerwonej kapusty  1 mała czerwona cebula  spora szczypta soli mała szczypta cukru lub ksylitolu 2 marchewki  2 kwaśne jabłka  3 duże upieczone (lub ugotowane) buraczki  1 pomarańcza  3 duże garście orzechów włoskich  5 łyżek soku z pomarańczy  4 łyżki oleju lub oliwy  2 łyżki miodu  2 łyżeczki soku z cytrynyKapustę obierz z wierzchnich liści i drobno poszatkuj. Im kawałki będą cieńsze, tym sałatka będzie smaczniejsza. Cebule obierz i pokrój w cienkie piórka. Obie przełóż do miski, dodaj sól i ugniataj rękoma (załóż gumowe lub foliowe rękawiczki) przez 5 minut. Kapusta powinna zmięknąć. Wstaw miskę do lodówki na pół godziny i w międzyczasie przygotuj resztę składników. Marchewkę pokrój w cienkie plasterki, jabłka w kostkę (możesz je obrać jeśli nie lubisz skórki), z pomarańczy otrzyj skórkę, jej miąższ pokrój w kawałki, a buraczki obierz i pokrój w kostkę. Orzechy grubo posiekaj. Teraz przygotuj sos - wymieszaj skórkę i sok z pomarańczy, oliwę lub olej, miód oraz sok z cytryny i dokładnie wymieszaj. Wyjmij z lodówki kapustę z cebulą i dodaj do niej resztę składników. Polej całość sosem i dokładnie wymieszaj. Przed podaniem posyp orzechami. Z podanych proporcji wyjdzie porcja dla 4 osób. Przepis podpatrzyłam na stronie BBC GoodFood. ------   Around the kitchen table | 100% homemade. All rights reserved. Follow me on:       Autor:   Around the kitchen table 8 komentarze 