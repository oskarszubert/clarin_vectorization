Wigilijnie: śledź z jabłkiem, ogórkiem kiszonym i czerwoną cebulą       Jaka ryba na Święta?       Z zielonym światłem lub certyfikatem MSC! |dowiedz się więcej o MSC|    Śledź na żółtym, węgorz na czerwonym, zielone światło dla dorsza bałtyckiego ze stada wschodniego i szprota – informuje najnowsza edycja poradnika „Jaka ryba na obiad?”, organizacji ekologicznej WWF. Jednocześnie WWF przypomina, że warto szukać w sklepach ryb z certyfikatem MSC. Od tego, czy będziemy wybierać eko-logicznie zależy przetrwanie ryb i owoców morza na całym świecie. Większość ludzi nie zdaje sobie sprawy, że wiele gatunków ryb i owoców morza jest zagrożonych wyginięciem – mówi Piotr Prędki z WWF Polska – Jak podaje FAO aż 87% światowych łowisk jest w pełni bądź nadmiernie eksploatowanych. Wpływ na to, które gatunki przetrwają ma każdy z nas - dokonując wyboru ryb i owoców morza warto kierować się wskazówkami z poradnika WWF. Rybacy nie będą łowić tych gatunków, których nie będziemy kupować.  WWF zachęca do wybierania ryb i owoców morza, które oznaczone zostały światłem zielonym lub posiadają, przyznawany przez niezależnych audytorów, certyfikat MSC na opakowaniu. Wybierając ryby z tym certyfikatem mamy pewność, że zostały pozyskane w sposób przyjazny dla środowiska. W polskich sklepach znajdziemy śledzie, makrele, sardynki, łososia i mintaja z certyfikatem MSC. Spożywanie ryb i owoców morza z żółtym światłem powinniśmy ograniczyć ponieważ ich połowy lub hodowla szkodzą środowisku. WWF wzywa także do rezygnacji z zakupu gatunków oznaczonych światłem czerwonym – to właśnie im, na skutek nadmiernych połowów grozi wyginięcie. Na czerwonym świetle pozostają: bliski wyginięcia węgorz europejski, oraz halibut atlantycki, karmazyn, łosoś atlantycki, sola i tuńczyk błękitnopłetwy. W tym roku do listy zagrożonych gatunków dołączyła dorada, langustynki, limanda żółtopłetwa i miruna, a ponadto sieja i sielawa. Stada tych dwóch ostatnich gatunków wzdłuż wybrzeża Bałtyku są nieliczne.     Na szczęście światło żółte ma nadal śledź, bo to on zawsze króluje na naszych wigilijnych stołach. W tym przypadku mamy jednak rozwiązanie - możemy kupować bez obaw śledzia i jego przetwory z niebieskim certyfikatem MSC na opakowaniu.    Za śledziem nie przepadam, bo zazwyczaj jest dla mnie za krótko wymoczony i ma zbyt intensywny zapach. Ale jest jeden przepis, który nawet mi nie pozwala obok śledzia przejść obojętnie. Może się skusicie? A jeśli macie ciekawy przepis na śledzia możecie wziąć udział  w konkursie, a WFF przygotowało dla Was gotowe poradniki: ściąga na lodówkę oraz ściąga do portfela.   ŚLEDŹ Z JABŁKIEM I CZERWONĄ CEBULĄ Śledzie  8 filetów śledziowych solonych  2 szklanki mleka  sok z połowy cytryny  2 czerwone cebule  4 jabłka  4 kiszone ogórki szczypta cukru  szczypta soli   Sos  200 ml kwaśnej śmietany 200 ml jogurtu naturalnego  1 łyżka oliwy z oliwek  sok i skórka otarta z 1 cytryny  szczypta brązowego cukru  świeżo mielony czarny pieprz  kilka ziaren gorczycy  Śledzie płuczemy pod bieżącą wodą, osuszamy na ręczniku papierowym i kroimy na 2cm kawałki.   Skrapiamy sokiem z cytryny, dodajemy mleko, mieszamy i odstawiamy całość na 3 - 12 godzin (zależy jak bardzo lubimy wymoczone śledzie).  Jedną cebulę kroimy w cienkie piórka, a drugą i jabłka w drobną kostkę.  Pokrojone cebule mieszamy z jabłkami, posypujemy cukrem i szczyptą soli, skrapiamy sokiem z cytryny i odstawiamy na 10 minut.  Kiszone ogórki obieramy ze skórki i kroimy w taką samą kostkę jak jabłka.   Śmietanę mieszamy z jogurtem, oliwą, sokiem i skórką z cytryny, gorczycą, cukrem i dużą ilością pieprzu.  Do miski wkładamy odsączone z zalewy śledzie, cebulę z jabłkiem, ogórki i śmietanę z jogurtem. Dokładnie mieszamy i doprawiamy wedle uznania.   Odstawiamy do lodówki na minimum godzinę, a najlepiej na całą noc.  Bon Appétit!      Powyższy wpis NIE jest artykułem sponsorowanym i nie uzyskałam korzyści finansowych ani żadnych innych wynikających z jego publikacji     Autor:   Around the kitchen table 