Wigilijnie: barszcz na zakwasie, uszka z grzybami i kapusta z grochem          Nasze miasteczko od dawna już błyszczy bożonarodzeniowymi błyskotkami. W sąsiedniej wiosce świecą się jelonki, bałwanki, choinki i inne cuda. Jeszcze parę dni i będziemy łamać się opłatkiem, składać i dziękować za złożone życzenia, śpiewać kolędy i obdarowywać się prezentami.Każdy przeżywa ten czas inaczej. Im jestem starsza, tym przeżywanie tego świątecznego okresu ewoluuje w zupełnie innym kierunku niż kiedyś, ale są rzeczy, które nigdy się nie zmienią. Zapach mandarynek, smak barszczu, wyjadanie cukierków z choinki, podjadanie bakalii przeznaczonych do pieczenia keksu czy przygotowania masy makowej, podkradanie farszu grzybowego podczas lepienia uszek... Takie chwile przypominają mi, że nawet jeśli będę mieszkać na końcu świata to mam do kogo i gdzie wrócić.   Mama zawsze stara się, by na naszym wigilijnym stole było 12 potraw, chociaż i tak zazwyczaj jest ich więcej. I nie jest to pięć rodzajów śledzi, a całkiem bogata lista smakołyków - zapiekane łazanki z kapustą i grzybami, duszone gołąbki z kaszą gryczaną i grzybami, pieczone pierogi z kaszą gryczaną, gotowane pierogi z kapustą kiszoną i grzybami, kutia, kluski z makiem i bakaliami, gotowane kotleciki z karpia, ryba w galarecie, postny bigos, śledzie, kompot z suszu, sernik i makowiec. Ja co roku z niecierpliwością czekam na trzy potrawy - uszka z grzybami, barszcz na zakwasie i groch z kapustą. To takie moje wigilijne trio, które być musi i którego nie da się zastąpić niczym innym.    A Wy macie takie swoje wigilijne must have? Jestem ciekawa, jakie potrawy goszczą na Waszych wigilijnych stołach. Jeśli znajdziecie chwilę czasu to podzielcie się swoim wigilijnym menu :)    WIGILIJNE USZKA Z GRZYBAMI   Ciasto  3 szklanki mąki pszennej  1 szklanka gorącej wody  1 łyżeczka soli  2 łyżki oleju   Farsz  200g suszonych grzybów  2 żółte cebule 2 ząbki czosnku   2 łyżki masła   1 łyżka oleju  2 jajka  4 łyżki tartej bułki (ja używam mielonych migdałów)  sól   świeżo mielony czarny pieprz  duża szczypta gałki muszkatołowej  szczypta suszonego tymianku   Grzyby płuczemy i moczymy 2 godziny w ciepłej wodzie. Po tym czasie odciskamy je z wody i siekamy.   Cebulę kroimy w drobną kostkę, a czosnek siekamy i razem podsmażamy na maśle i oleju, aż cebula zrobi się złota. Dodajemy posiekane grzyby i smażymy razem przez 15 minut na niewielkiej mocy palnika. Farsz studzimy, dodajemy jajko, tartą bułkę (lub mielone migdały) i szczodrze przyprawiamy solą, pieprzem, gałką i tymiankiem.  Z mąki, gorącej wody, oleju i soli zagniatamy miękkie ciasto. Bardzo cienko je rozwałkowujemy i małą szklanką wykrawamy kółka. Na każde kółko nakładamy łyżeczkę farszu, dokładnie zlepiamy jego brzegi (powstaną małe pierożki), a następnie  po przekątnej zlepiamy jego końce.  Gotowe uszka wkładamy partiami do posolonego wrzątku z 1 łyżką oleju i gotujemy 2-3 minuty od momentu wypłynięcia na powierzchnię.   Wyjmujemy łyżką cedzakową, układamy pojedynczą warstwą na dużym talerzu i studzimy.  Ostudzone uszka można z powodzeniem zamrozić. WIGILIJNY BARSZCZ NA ZAKWASIE Z PIECZONYCH BURAKÓW   Zakwas  4 duże buraki  6 obranych i przekrojonych na pół ząbków czosnku  1 kromka razowego chleba (bez drożdży, najlepiej piętka) przegotowana ciepła woda (musi przykryć pocięte buraki)  1 łyżka soli  kilkanaście kulek czarnego pieprzu kilkanaście kulek jałowca listek laurowy   Buraki dokładnie myjemy i tniemy na cienkie plasterki, a ząbki czosnku kroimy na pół. Buraki wkładamy do kamionkowego lub szklanego słoja, co jakiś czas przekładając ząbkami czosnku i zalewamy wodą w takiej ilości, aby je przykryła.  Dodajemy przyprawy oraz kromkę chleba, przykrywamy całość czystą ścierką, gazą lub ręcznikiem papierowym i odstawiamy w ciepłe miejsce na kilka dni. Po około dobie wyjmujemy chleb (pozostawiony dłużej czasem pleśnieje), a gdy płyn zacznie się wzburzać i powstanie piana (będzie wyglądać trochę jak kożuch) zdejmujemy ją , dodajemy sól i  pachnący czosnkiem kwas buraczany zlewamy do zakręcanych butelek. Można go przechowywać w lodówce nawet kilka miesięcy.   Bulion  3l wody  włoszczyzna (4 duże cebule, 2 marchewki,ćwierć dużego korzenia selera,1 por - biała część)  pęczek natki pietruszki kilka goździków  po kilkanaście ziarenek ziela angielskiego, pieprzu i jałowca  2 ząbki czosnku  2 liście laurowe   Warzywa i przyprawy zalewamy wodą w dużym garnku i całość gotujemy przez minimum godzinę, aż płyn zredukuje się o połowę.   Barszcz 1.5kg buraków  1.5l wywaru 0.75l zakwasu buraczanego   40g suszonych prawdziwków  kilka wędzonych śliwek  4 ząbki czosnku sól, świeżo mielony czarny pieprz,szczypta cukru sok z cytryny (do smaku i dla poprawienia koloru)   Grzyby zalewamy wodą, tak by były przykryte i moczymy przez 2 godziny. Następnie gotujemy je do miękkości.   Buraki porządnie myjemy, odcinamy korzonki, osuszamy i owijamy w folię aluminiową (każdy osobno). Pieczemy w piekarniku nagrzanym do temperatury 180C, aż będą miękkie. Zostawiamy do ostygnięcia i rękami ściągamy skórkę, a następnie ścieramy na tarce do jarzyn (grube oczka).  Do wywaru warzywnego dodajemy starte buraki i gotujemy do pierwszego wrzenia. Odcedzamy i do czystego barszczu dodajemy wywar z grzybów wraz z grzybami, ząbki czosnku roztarte w moździerzu z solą i oraz kwas buraczany.  Całość doprawiamy pieprzem i podgrzewamy pilnując, żeby barszcz się nie zagotował.  Barszcz najlepiej smakuje na drugi dzień, ale powinien być podany bardzo ciepły. Należy uważać, by barszczu nie zagotować ponownie, tylko bardzo mocno podgrzać bo straci piękny kolor. Gdyby tak się stało należy dodać sok z cytryny.      WIGILIJNA POSTNA KAPUSTA Z GROCHEM 1kg kapusty kiszonej  100g suszonych podgrzybków   1 duża cebula 1 łyżka masła 1 łyżka oleju   świeżo mielony czarny pieprz  sól pół łyżeczki kminku  1 liść laurowy  2 ziarnka ziela angielskiego  400g łuskanego grochu (połówki)   kilka kulek czarnego i białego pieprzu  szczypta majeranku  sól  pieprz Groch moczymy przez całą noc w dużej ilości zimnej wody. Po tym czasie wodę odlewamy, groch zalewamy świeżą wodą i gotujemy do miękkości wraz z przyprawami (groch ma się rozpaść). Gdyby był zbyt gęsty dodajemy odrobinę wody.   Kapustę płuczemy, odciskamy z nadmiaru wody i lekko siekamy.  Grzyby moczymy przez 2 godziny w gorącej wodzie. Odciskamy i kroimy w paski.  Cebulę obieramy i kroimy  w drobną kostkę.  Na patelni rozpuszczamy masło i dodajemy olej, liść laurowy, ziele, cebulę i smażymy, aż cebula będzie złota. Dodajemy grzyby oraz kapustę i smażymy całość przez około 15 minut na małej mocy palnika.   Doprawiamy solą, pieprzem i kminkiem.  Zawartość patelni przekładamy do rondla, dodajemy ugotowany groch wraz z wodą i całość dokładnie mieszamy.   Gotujemy przez 30 minut na małej mocy palnika, ciągle mieszając, bo ta potrawa jest dosyć gęsta i lubi się przypalać.   Groch z kapustą podajemy ciepły.         Autor: Around the kitchen table 