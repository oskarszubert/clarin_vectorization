Rzecz o mleku sojowym.          Wczoraj wieczorem wpisałam w google hasło mleko, i poczułam się głupsza niż mądrzejsza. Rozważania na temat mleka to temat długi i szeroki jak nasze lokalne jezioro Neuchâtel.   Pod koniec gmerania w kolejnych artykułach trafiłam na ten, którego tytuł 'Pij mleko, będziesz kaleką' wprawił mnie w lekkie osłupienie i poczułam, że o mleku nie wiem zupełnie nic. Jedni zachwalają, drudzy nazywają kolejną po cukrze białą śmiercią (czy wspominałam, że milczenie i złoto to jedno??). Jest ziarenko rozsądku w tym, że ludzie jako jedyne dorosłe ssaki mleko piją, a dzieciom na siłę wciska się kolejne jego szklanki nawet jeśli się po nim źle czują. Dużo stereotypów funkcjonuje w dzisiejszym świecie, ale przecież stereotypy są po to żeby je bez mrugnięcia okiem łamać.   Od kilku lat staram się słuchać tego, co mój organizm chce mi powiedzieć. To mój najlepszy kompan i znachor. Z krowim mlekiem było dokładnie tak, że puli typowych objawów na 'nie pij bo szkodzi' dochodził ból brzucha, kłopoty z oddychaniem i bardzo zły stan skóry. Po przeprowadzce do Anglii zaczęłam pić mleko sojowe, potem zastąpiłam je owsianym, ryżowym, kozim i owczym. Próbowałam również mleko krowie ze zredukowaną ilością laktozy.   I tak po kilku latach tułania się po mlecznym świecie dziś najczęściej w naszej lodówce gości mleko kozie z jak najkrótszym terminem przydatności do spożycia (więc jak się domyślacie nie jest to mleko UHT) i bez żadnych dodatków, a od niedawna również własnej produkcji mleko sojowe.   Domowe mleko sojowe jest zupełnie inne niż to sklepowe. Przede wszystkim różni się smakiem i kolorem, ale także konsystencją. Kolorem przypomina mi wodę zabarwioną białą farbą plakatową i nie ma co się łudzić - nie zabieli ono kawy w takim stopniu jak zwykłe mleko. W ogóle jej nie zabieli :) Smak jest mocno roślinny, troszkę jak nieposolona woda po ugotowaniu fasoli.   Mleko sojowe nie jest u mnie na podium, chociaż muszę przyznać że kakao i domowy budyń czekoladowy na jego bazie są naprawdę całkiem smaczne. I jest tańsze niż to sklepowe. Z 500g ziaren soi uzyskałam 1 pełny litr mleka, chociaż w internecie wyczytałam, że można taką samą ilość mleka jak moja uzyskać ze 150g ziaren soi. Mi się nigdy nie udało wycisnąć więcej. Ostatnio jestem mocno napalona na mleko z migdałów, nerkowców czy pekanów zwłaszcza, że jak pokazuje ten obrazek, jest to dziecinne proste.     DOMOWE MLEKO SOJOWE |Źródło: 'Nakarmić duszę' Jola Słoma i Mirek Trymbulak|    pół szklanki wiórków kokosowych*  500g ziaren soi  szczypta soli  do posłodzenia: miód, cukier, fruktoza, syrop z agawy   Soję zalewamy wodą i pozostawiamy na noc.  Rano odsączamy, płuczemy i przekładamy do garnka, zalewając świeżą wodą.   Dodajemy wiórki kokosowe, szczyptę soli i gotujemy przez godzinę na bardzo małym ogniu.  Odcedzamy i 1 szklankę soi miksujemy blenderem z 1 szklanką przegotowanej wody i 1 łyżeczką miodu, po czym przecedzamy przez lnianą ściereczkę lub kilkakrotnie złożoną gazę.   Tak samo miksujemy resztę soi.  Tym sposobem uzyskaliśmy dwa produkty: mleko oraz okarę.  Mleko sojowe możemy przechowywać w lodówce tylko przez kilka dni.   *pominęłam wiórki by otrzymać czyste mleko sojowe         Autor:   Around the kitchen table 