Babka na (za)kwasie           Kiedy dziś o 3-ciej nad ranem wyjęłam tą babę z pieca, pomyślałam sobie że Jeffrey Hamelman byłby ze mnie bardzo dumny. Pięknie wyrośnięta, pachnąca i tak wspaniale trzeszcząca po otwarciu drzwiczek piekarnika. Do dzisiaj myślałam, że moje ulubione ciasto to ciasto drożdżowe na świeżych drożdżach. Zmieniłam zdanie po pierwszym kęsie tego cuda.  Nie ma tu ani grama drożdży, a sprawcą całego zamieszania jest żytni zakwas.  Mając w pamięci moje eksperymenty z zakwasowym piernikiem, który wyszedł mi dopiero za trzecim razem, bałam się okropnie porażki. Staram się nie marnować jedzenia i strata chociażby jednego jajka kłuje mnie mocno w serce.  Patrzyłam się więc na tą babę jak rosła, co chwilę sprawdzając czy drgnęła chociażby ociupinkę. Rosła ponad 4 godziny w temperaturze pokojowej (a jest u nas wieczorem dosyć ciepło).  Wstawiłam ją do pieca nieco po 2-giej nad ranem, wyjęłam upieczoną kwadrans przed 3-cią. Prawie popłakałam się ze szczęścia. Ta baba jest mięciutka jak francuski pszenny chleb, smakuje jak słodka baba drożdżowa ale brakuje jej posmaku i zapachu drożdży. Jest i d e a l n a.  To ciasto może sprawić trochę problemów, ponieważ jest nieco bardziej luźne niż zwykłe drożdżowe. Dla mnie jego wyrabianie było frajdą, bo uwielbiam ciasto zagniata bez względu na jego konsystencję. Lubię ciasto dotykać i czuć jak zmienia się jego konsystencja. Oczywiście nic nie stoi na przeszkodzie, by skorzystać z pomocy miksera, ale i tak polecam na sam koniec pomęczyć je dłońmi. Nic tak dobrze nie wpływa na strukturę ciasta jak jego kontakt z temperaturą ludzkiego ciała.  Od lat nie przepadam za babami z wielką ilością bakalii, więc zdecydowałam się na migdały i suszone morele. Często słyszy się, że jesteśmy tym co zjemy. I to jest prawda. Warto zatrzymać się na chwilę i zastanowić, czym karmimy siebie i naszych bliskich. Na sklepowych półkach można znaleźć mnóstwo pięknie wyglądających moreli o intensywnym kolorze zachodzącego słońca. Niestety takie morele są najczęściej siarkowane dwutlenkiem siarki (E 220), który zapobiega ich ciemnieniu a skutkiem jego nadużywania są straty witaminy B12 oraz silne zatrucia pokarmowe. Możemy z suszonych owoców dwutlenek siarki usunąć - należy je sparzyć wrzącą wodą, ale najlepiej wydać troszkę więcej złotówek i kupić suszone owoce bio. Niesiarkowane owoce mają często inną barwę niż te z siarką i najlepszym tego przykładem są właśnie morele. Są one brązowe, ale w zamian za to dostajemy nieudawaną słodycz i prawdziwy aromat. Uwielbiam je głównie za to, że zaspokajają moją ochotę na coś słodkiego :)      BABA WIELKANOCNA NA ZAKWASIE  |na formę z kominem o średnicy 21cm i wysokości 9cm|   Zaczyn  2 łyżki zakwasu żytniego lub pszennego  150g mąki pszennej (użyłam chlebowej typ 750)  150g ciepłej wody  Składniki zaczynu dokładnie mieszamy w misce. Miskę przykrywamy folią spożywczą i zostawiamy w spokoju na 12 do 16 godzin.   Ciasto właściwie 200g zaczynu  500g mąki pszennej (użyłam chlebowej typ 750) 250ml ciepłego mleka  6 żółtek  80g cukru  40g cukru waniliowego kieliszek spirytusu (użyłam ekstraktu z wanilii na wódce)  120g prawdziwego masła   2 garście suszonych, niesiarkowanych moreli ćwierć szklanki nalewki owocowej lub likieru  4 łyżeczki otartej skórki cytrynowej  2 garście migdałów  szczypta soli   masło do wysmarowania formy  odrobina mąki do wysypania formy   Najpierw kroimy morele w cienkie paski i zalewamy nalewką lub wódką. Zostawiamy do macerowania na jedną godzinę i odsączamy na sitku. Migdały zalewamy na chwilę wrzątkiem, odcedzamy, obieramy ze skórki i siekamy.  Żółtka ukręcamy  z cukrem, aż masa lekko zgęstnieje i zbieleje.  Masło topimy i trzymamy w garnuszku.  Do miski wlewamy zaczyn, ciepłe mleko, spirytus, ukręcone żółtka z cukrem i dodajemy mąkę ze szczyptą soli. Ciasto jest dość luźne, więc najlepiej wyrabiać je mikserem z mieszadłem typu hak. W miarę wyrabiania ciasto nabiera sprężystości i można je wyrobić ręką, choć dalej będzie się lekko lepiło dlatego polecam metodę Bertinette'a (tutaj sam Richard Bertinet pokazuje na czym dokładnie to polega). Oczywiście ciasto można do samego końca wyrobić mikserem, bo zabawa z lepkim ciastem nie każdemu może się spodobać.  Gdy ciasto będzie już elastyczne, dodajemy stopione masło, migdały, skórkę cytrynową oraz morele i jeszcze raz je wyrabiamy, aż wchłonie cały tłuszcz.  Formę na babkę smarujemy masłem i wysypujemy mąką, przekładamy do niej ciasto, wyrównujemy jego wierzch (najlepiej zrobić to wilgotną dłonią) i zostawiamy do wyrośnięcia. Powinno wypełnić nie więcej niż połowę wysokości formy.  Ciasto będzie rosło powoli, ze względu na dodatek żółtek i masła oraz brak drożdży. Można włożyć je do lodówki na 12h lub zostawić w temperaturze pokojowej na 4-5 godzin. Poprawnie wyrośnięte ciasto powinno podwoić swoją objętość, czyli jeśli na początku sięgało nam do połowy wysokości formy, teraz powinno niemalże dotykać jej brzegów. Jeśli ciasto, które rosło w lodówce nie zwiększyło swojej objętości dwukrotnie, musimy pozwolić mu urosnąć przed włożeniem do pieca.   Piekarnik nagrzewamy do 180C (jeśli używamy termoobiegu to wystarczy 160C).   Wyrośnięte ciasto wkładamy do nagrzanego piekarnika, spryskujemy jego wnętrze (piekarnika:)) wodą i pieczemy naszą babę przez 45 minut.  Po wyjęciu z piekarnika studzimy babę chwilę w formie (10 minut), wyjmujemy i studzimy na kratce do pieczywa.  Możemy ją polukrować lub posypać cukrem pudrem.   Smacznego.       Autor:   Around the kitchen table 