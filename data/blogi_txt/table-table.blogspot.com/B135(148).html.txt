DROŻDŻOWA brioszka z semoliny               Bo drożdżowe ciasto jest najlepsze na świecie!  Bo dobrze wyrobione jest miękkie i puszyste.  Bo ładnie odchodzi od dłoni.  Bo jest sprężyste i dobrze 'naciągnięte'.  Bo drożdży w nim ma być tyle, by nie było ich mocno czuć.  Bo ma odpowiednią ilość każdego ze składników. Bo zawiera prawdziwe masło i dobrą mąkę.     Mama nauczyła mnie jak zrobić je dobrze. Wszystkim co wiem podzieliłam się z Wami tutaj.  I mogę powiedzieć z dumą, że ciasto drożdżowe wychodzi mi zawsze i robię je z pamięci.   Ale zdarza się, że przez swoją nieuwagę czegoś nie doczytam i przepis mnie pokonuje.  I tak było z przepisem na brioszki, które były propozycją Zapbook w Weekendowej Piekarni Ali i musiał on czekać ponad rok, bym znowu się z nim zmierzyła.   O brioszkach przypomniała mi Basia, więc szybko odkopałam przepis u Ali, troszkę go zmieniłam i upiekłam pyszną drożdżową brioche (brioszkę). I nie będę już piekła żadnej innej, bo ta jest dla mnie idealna!   Semolina nadaje temu wypiekowi szlachetności i ciekawego smaku. Przyznam, że nie byłam pewna konsystencji tego ciasta, ale zupełnie niesłusznie. Ciasto jest bardzo miękkie i nie sprawia żadnych problemów podczas wyrabiania. Pięknie chłonie tłuszcz i bardzo łatwo daje się formować.  Przepis, który zawiera 300g masła, więc może być odrobinę kłopotliwy. Ostatni etap trwa dosyć długo, bo dodanie masła MUSI odbyć się w kilku etapach, a kolejną porcję masła dodajemy dopiero wtedy, gdy poprzednia zostanie przez ciasto wchłonięta. Ciasto po pierwszym wyrośnięciu musi postać w lodówce przez minimum godzinę - to ułatwi jego formowanie oraz wpłynie na smak i strukturę brioche. Przy formowaniu kulek blat musimy delikatnie posypać semoliną, a cały etap musi odbyć się dosyć szybko, by ciasto nie zaczęło 'płynąć' od temperatury naszych dłoni.Brioche wspaniale smakuje z masłem, ulubioną konfiturą czy nutellą (jeśli ktoś ją lubi). Jeśli upieczemy ją w keksówce, pokrojona na kromki wspaniale czerstwieje w lekko rozgrzanym piekarniku. A najlepiej smakuje gorąca, wyjęta właśnie z pieca o 1-ej nad ranem. Tak wiem, każdy kawałek zawiera nieskończoną ilość kalorii, ale szczerze (i brzydko) mówiąc mam to gdzieś.           Autor:   Around the kitchen table 