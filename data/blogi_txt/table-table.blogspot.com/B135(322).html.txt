Pieczone pierogi krucho-drożdżowe z...          Dzisiaj mała odskocznia od tematów rabarbarowo-szparagowych (tych drugich jeszcze u mnie na blogu nie ma, ale to się zmieni). Przed przeprowadzką uporządkowałam swój segregator z przepisami – niektóre wyrzuciłam w otchłań śmietnika, a niektóre przesunęłam na początek. Tak właśnie było z tym przepisem, który spisałam z zeszytu mojej Mamy w okolicach grudniowych świąt i postanowiłam go odkurzyć. Jedna rzecz mnie tylko trapi i muszę się Wam do czegoś przyznać. Może to zabrzmi śmiesznie, ale w dobie nowoczesnych piekarników, co to same się czyszczą, mają parę i inne cuda mi się marzy... prodiż. Nie jakieś tam małe cacko – marzy mi się duży prodiż o średnicy co najmniej 30cm. Taki prodiż pamiętam z dzieciństwa, bo miała go moja Mama i moje obie Babcie. I mówcie co chcecie, ale z żadnego piekarnika nie wyjęłam tak pysznego biszkoptu, tak wspaniałych gołąbków z mięsem, pizzy na grubym drożdżowym spodzie czy pieroga ze słodką kapustą i grzybami jakie wyjmowała z prodiża moja Mama czy później ja, dopóki się nie zepsuł. Prodiż jest naprawdę wszechstronny – można w nim piec dosłownie wszystko w formie czy bez. Obiecałam sobie, ze jedną z pierwszych rzeczy po powrocie do Polski będzie zakup dwóch prodiżów – jeden kupię dla siebie a drugi dla Mamy. I zrozumiem jeśli ktoś nie podzieli mojego zachwytu nad nim, ale dla mnie to również cząstka dzieciństwa i jego smaków, do których przecież każdy z nas stara się wrócić jak najczęściej.  Idąc krok w krok za przepisem, powinniśmy wysmarować spód i boki prodiża masłem, a następnie wylepić je ciastem tak by jego brzegi wystawały sporo poza brzegi prodiża. Na ciasto wykładamy nadzienie i zwisające ciasto zakładamy na farsz z każdej strony, zostawiając jego środek odsłonięty. Ponieważ z podanych proporcji wychodzi dużo ciasta (na prodiż o średnicy ponad 30cm), a moja największa tortownica ma średnicę o wymiarze 26cm, postanowiłam placek przerobić na pieczone pierogi. I była to bardzo dobra decyzja, bo ciasto z tego przepisu jest bardzo plastyczne i wspaniale nadaje się na na wszelkie mniejsze formy typu pierożki czy bułeczki. Mama nazywa to ciasto drożdżowo-kruchym i taką nazwę użyłam i ja. Jestem pewna, że nikt nie będzie miał problemów ze zrobieniem takich pierogów. Należy pamiętać tylko o jednym – przy zlepianiu brzegów ciasta trzeba jego końce jak najmocniej dociskać i nie trzeba ich smarować jajkiem - powinny być tylko jak najcieńsze inaczej pierogi otworzą nam się w trakcie pieczenia. Tak naprawdę farsz możemy dać dowolny - taki, jaki najbardziej lubimy. Ja na początek zrobiłam farsz ze słodkiej kapusty z grzybami i jajkiem, ale wszystko zależy od waszej wyobraźni. Pierogi utrzymują świeżość przez co najmniej 5 dni i są mięciutkie, ale szlachetniejsze w smaku niż zwykłe ciasto drożdżowe. Można je również posypać czarnuszką czy kminkiem a najlepiej smakują podane z czerwonym barszczem. Gorąco polecam! Pieczone pierogi krucho-drożdżowe (nadziewane słodką kapustą i grzybami)   Z przepisu wyszło mi 26 pierogów    Ciasto    200g białej mąki pszennej chlebowej (lub zwykłej mąki pszennej)  200g białej mąki orkiszowej (lub mąki pszennej j/w)  1.5 łyżeczki suszonych drożdży   1 łyżka cukru  3/4 szklanki mleka (u mnie sojowe)  szczypta soli  pół kostki masła (100g) (u mnie kozie) 1 łyżka kwaśnej śmietany 1 jajko   1 łyżeczka ziaren kminku roztartych w moździerzu  1/4 łyżeczki mielonego czarnego pieprzu Farsz    dwie duże garści suszonych prawdziwków   1 mała główka białej kapusty  200g brązowych pieczarek  1 duża biała cebula  3 duże ząbki czosnku  2 jajka  łyżka masła  łyżka oliwy  sól czarny pieprz  ziarna kminku (około 1 łyżeczki)  świeżo starta gałka muszkatołowa (spora szczypta)    Do posmarowania    2 łyżki mleka  1 jajko  Suszone grzyby zalać wodą i odstawić na 2 godziny. Po tym czasie należy je odcedzić, lekko odcisnąć, a wodę z moczenia zachować. Kapustę obrać z wierzchnich liści i drobno poszatkować. Przełożyć do garnka, zalać wodą w której moczyły się grzyby i dodać tyle wody, by lekko przykryła kapustę. Udusić do miękkości i odcedzić. Pieczarki pokroić w paski, a cebulę w drobną kostkę. Czosnek przecisnąć przez praskę. Na dużej patelni rozgrzać po łyżce masła i oliwy i podsmażyć cebulę, aż do momentu zeszklenia. Dodać pieczarki, suszone grzyby i podduszoną kapustę. Smażyć i doprawić (nie żałować kminku i gałki). Zestawić patelnię z palnika, wbić jajka i bardzo szybko i dokładnie wymieszać. Jajko ma nam skleić farsz - nie chcemy mieć w farszu jajecznicy. Dodać czosnek i odstawić do przestygnięcia.     Drożdże rozmieszać z ciepłym mlekiem, cukrem, łyżką mąki (zaczyn) i odstawić na pół godziny, aż zaczyn podwoi objętość. Maslo rozpuscic i ostudzic. Obie mąki przesiać do dużej miski, dodać pieprz i kminek, wyrośnięty zaczyn, jajo, śmietanę, sól i wyrobić ciasto, aż będzie miękkie, gładkie i lśniące. Pod koniec wyrabiania dodac maslo i jeszcze raz dokladnie wyrobic - ciasto powinno mieć konsystencję miękkiej plasteliny. Z ciasta uformować kulę, włożyć do lekko naoliwionej miski, przykryć folią i odstawić do wyrośnięcia, aż podwoi objętość. Po tym czasie ciasto przebić pięścią (odgazować) i włożyć na 15 minut do lodówki. Na dużym kawałku pergaminu do pieczenia cienko rozwałkować schłodzone ciasto (maksymalnie 5mm) i za pomocą szklanki lub okrągłej foremki do wycinania ciastek wykrawać krążki.  Każdy krążek rozciągnąć lekko na dłoni, napełnić farszem i zlepić, bardzo mocno dociskając brzegi. Gotowe pierożki układać partiami na blaszce do pieczenia, posmarować mlekiem roztrzepanym z jajkiem i piec do zrumienienia w temperaturze 180scC.  Przed końcem pieczenia posmarować pierogi jeszcze raz - będą ładnie błyszczały. Studzić na kratce. Szybki barszcz czerwony z pieczonych buraków    1 litr ulubionego wywaru (u mnie warzywny taki jak tutaj)  4 duże buraki  sok z cytryny kawałeczek skórki z limonki   sól (idealnie wędzona Maldon)  świeżo mielony czarny pieprz szczypta ostrej papryki lub płatków chili   2 ząbki czosnku    Buraki porządnie myjemy, odcinamy korzonki, osuszamy i owijamy w folię aluminiową (każdy osobno).  Pieczemy w piekarniku nagrzanym do temperatury 180stC, aż będą miękkie.   Zostawiamy do ostygnięcia i rękami ściągamy skórkę, a następnie ścieramy na tarce do jarzyn (grube oczka).  Do wrzącego wywaru dodajemy skórkę z limonki i buraki i gotujemy na małym ogniu przez 5-10 minut. Odcedzamy i czysty barszcz doprawiamy sokiem z cytryny, solą, pieprzem, papryką lub chili i świeżym czosnkiem przeciśniętym przez praskę.    Smacznego!    Pierogi można zrobić innym sposobem - ciasto można podzielić na maleńkie kulki, które należy rozpłaszczyć na dłoni, następnie napełniamy je farszem i brzegi ciasta zlepiamy. Tak pierogi robi moja Babcia, ale ja nie polecam tej metody z prostej przyczyny - ciasto ma różną grubość i często jest go po prostu za dużo., dlatego wolę ciasto rozwałkować równomiernie na całej powierzchni wałkiem.    Tak naprawdę można użyć dowolnego farszu – kapustę słodka można zastąpić kiszoną, można zrobić farsz mięsny (moja Babcia robi pyszne  pierogi z płuckami), można pierogi nadziać kaszą gryczaną z białym serem  i miętą (koniecznie!), można do farszu dodać posiekane, ugotowane na  twardo jajko, można również zrobić farsz z ziemniaków i fety czy innego  sera. Wszytko zależy od tego, co smakuje nam najbardziej i jakie  przyprawy lubimy. Bardzo zachęcam Was do eksperymentowania.         Autor: Around the kitchen table 