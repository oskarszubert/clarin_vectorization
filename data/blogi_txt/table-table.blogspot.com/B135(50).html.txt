Kocham Cię, Życie.        Life is a story, the one you can't flick to the end   Ponoć życie pisze dla (i za) nas własny scenariusz. Ponoć na wiele rzeczy nie mamy wpływu, bo nigdy nie wiemy co wydarzy się dnia następnego. Ponoć dziewczyna w moim wieku powinna już być kobietą zamężną, dzieciatą i posiadającą własne mieszkanie wzięte na kredyt. Ponoć są więzienia gorsze od słów*. Nieprawda.  Dzisiaj kończę 30 lat czyli najprawdopodobniej przeżyłam już jedną trzecią swojego życia. Nie mam nawet najmniejszego powodu do narzekania, bo jestem... szczęśliwa. Spełniło się wiele moich marzeń - na kolanach leży wymarzony, piękny Kot z charakterem, na palcu połyskuje białozłoty pierścionek, uścisnęłam dłoń Pani Lidii Popiel. Moja Rodzina jest zdrowa, otaczają mnie wspaniali i wartościowi Ludzie, a już za chwilę spełni się coś co wymarzyłam sobie 3 lata temu. Dlatego nie sięgam łapczywie po więcej. Z radosną lekkością unoszę się na powierzchni kolejnych pragnień i niespiesznie kreuję swe działania w kierunku ich spełnienia. Od lat noszę na swoich plecach plecak pełen dobrych i złych doświadczeń, ale to właśnie dzięki tym drugim jestem mądrzejsza niż ten aspirujący do dorosłości podlotek sprzed jedenastu lat. Gdybym wtedy choć trochę wiedziała gdzie chcę być mając lat 30, byłabym pewnie wziętą fotografką, redaktorką naczelną czasopisma kulinarnego albo tancerką. A dziś? Dzisiaj jestem pracującą Kulinarką, która płynie pod prąd i nie wciska ludziom, że coś jest dobre i smaczne bo jej za to płacą.  Nie jem śniadań w modnych knajpach, nie kupuję bagietek za 10zł i lubię szmateksy. Zapuszczam włosy, by po chwili je ściąć jak najkrócej. Nie odchudzam się, bo za bardzo lubię jeść. Piję kawę, nie znoszę herbaty.  Głośno mówię o tym, co trzeba usłyszeć a nie o tym co usłyszeć wypada. Zaczęłam się uczyć języka obcego i wkrótce zacznę naukę kolejnego. Bo chcę. Dziś z uśmiechem na buzi mogę powiedzieć, że mam 30 lat i jestem z tego dumna. Wiem czego chcę i co mam zrobić, żeby znaleźć swoje miejsce na ziemi. Robię tylko to na co mam ochotę i w nosie mam, że w moim wieku czegoś robić nie wypada. Trzy lata temu po raz pierwszy postawiłam nogę na szwajcarskiej ziemi i  od razu się w niej zakochałam. Przed wyjazdem schowałam do portfela 10  szwajcarskich franków. Na szczęście. By móc kiedyś tutaj wrócić. Dziś wyglądam przez okno i nie wierzę w to co się zadzieje.   Dokładnie 4 lata temu zaczęłam pisać tego bloga. Zazwyczaj nie spowiadam się tutaj urodzinowo, ale wszystko co dzieje się dookoła to dla mnie i tego miejsca ważny moment. Po burzliwych momentach, czuję ze i ja i mój blog znaleźliśmy swoje miejsce i cel. Czeka nas duża zmiana, ale jest ona niezbędna by za chwilę było nam obojgu lepiej.  Nie mam dla Was tortu ani konkursu urodzinowego, ale mam dla Was dobre słowo: jesteście bardzo ważną częścią tego miejsca, które niebawem odrobinę się zmieni. Będzie więcej myśli i spostrzeżeń, którymi będę miała ochotę się podzielić. Być może będzie więcej zdjęć? Zobaczymy! A na razie garść wakacyjnych okruchów kulinarnych. Pierwszy tydzień urlopu upłynął mi w dużej mierze na szwendaniu się po Żabowej Ruinie (głównie kuchni), także zwiedzaniu Yverdon les Bains oraz Lausanne. Ale to później. Na razie niech pachnie Wam kawa, cukinia z tuńczykiem i cukinia z czekoladą. Dobrego jedzenia potrzebuję tak samo jak powietrza.    Niestety pomimo starań Kota B, Kotka L nie dała się uwieść ani nawet polubić...    ...dlatego Kot B urażony udawał się na polowanie i często nie wracał na noc...    ...a kotka L do końca czuła się zagubiona w Ruinie.    Poranki witały mnie zapachem kawy z mlekiem...    ...lub czarnej jak noc kawy z cukrem (pianka opadła w trakcie robienia zdjęcia).    Miałam czas na drugie śniadanie...    ...kompilowałam i tworzyłam nowe przepisy na przykład na...      czekoladowe ciasto z cukinią, które dostali także sąsiedzi...    ...a także na... ...placuszki z cukinią i z tuńczykiem.    Przeżyłam swój pierwszy raz z KA (z mojej strony nastąpił ewidentny brak kulinarnego orgazmu)    ale przede wszystkim spędzałam przemiło czas w kuchni z Anoushką...    ...lepiąc pierogi ruskie oraz te z kaszą gryczaną i twarogiem    Jeździłam szwajcarskim, podmiejskim autobusem    gapiłam się na motyle    oraz raz prawie nie trafiłam do domu.  cdn...  /przepisy podam w następnym wpisie/ /najlepszą gościnę na świecie zapewnili: ŻaBa oraz Ptit Suisse (za co im bardzo dziękuję!)/    Autor:   Around the kitchen table        65 komentarze 