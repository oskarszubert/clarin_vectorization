Leniwy, słodki omlet z jeżynami i jabłkiem          Dziadek M. kochał swoje wnuki ponad życie. Hodował dla nich gołębie, chodził na targ w czwartki po jajka i kurczaki i nigdy się na nie nie złościł. Nawet wtedy, gdy razem z Kuzynem przebiliśmy oponę w Jego rowerze. Miałam duże szczęście, bo przez pierwsze lata swojego dzieciństwa mieszkałam z Dziadkiem drzwi w drzwi. Gdy przeprowadziliśmy się do mieszkania w bloku, Dziadek codziennie rano pokonywał spory dystans, by móc rano spędzić czas ze swoją Córką (moją Mamą) i z nami (ze mną i moimi Siostrami).    Dziadek miał ciężki charakter. Skutecznie uprawiał zbieractwo, nosił podziurawione swetry, których pod groźbą posiadania dożywotniego urazu na dumie nie pozwalał Babci zacerować i nie dał sobie przetłumaczyć, że gdyby kupił sobie nowszy rower nie musiałby go prowadzić, tylko mógłby na nim jechać.    Dziadek robił pyszne wędliny. Zbudował własną wędzarnię i robił najpyszniejszą szynkę na wiecie. Do dziś pamiętam smak dziadkowej kiełbasy, salcesonu czy kaszanki. Dziadek lubił jeść. Kochał jedzenie prawie tak samo jak swoich bliskich. Miał swój osobisty zestaw sztućców, talerz, kubek i miskę. Siadał przy stole w kuchni i ucztował. Jadł często, tłusto, ale zawsze dzielił wszystko na małe porcje. Pewnie dlatego do końca swoich dni był bardzo szczupły.    Dziadek przekazał miłość do domowego jedzenia swojej Córce, ona przekazała ją swoim Córkom i dzięki niej możecie dzisiaj czytać ten wpis. Mama nauczyła mnie, że podstawą udanego dnia jest dobre i zdrowe śniadanie, dlatego nigdy nie wychodzę do pracy głodna. Wstaję odpowiednio wcześnie, by mieć czas na ulubioną, mocną kawę z odrobiną mleka, kanapkę z ulubioną wędliną, jajecznicę na maśle, czy omlet na słodko. Jestem wielką fanką tego ostatniego, zwłaszcza teraz kiedy sezonowe owoce same pchają nam się do ust. Przerobiłam oryginalny przepis na Apfelschmarren i to co z tego powstało smakuje mi bardziej niż jego poprzednik.    Takie śniadanie mogłabym podać Znajomym, którzy nie obrażają się na mnie za to, że mam reklamy na blogu czy też za to, że ich nie mam, którzy potrafią cieszyć się ze mną moimi sukcesami, którzy kibicują, gdy robię coś bo lubię, a nie dlatego że mi się opłaca, którzy są ze mną wtedy gdy mówię i wtedy gdy milczę. Słodkie, leniwe śniadanie jem w każdą niedzielę, kiedy mam czas by odetchnąć i wąchać poranek. Kiedy kolejny raz utwierdzam się w przekonaniu, że przeznaczenie nie puka do naszych drzwi. Czasem trzeba zwolnić, by móc wyjść mu na spotkanie.      PUSZYSTY OMLET BISZKOPTOWY Z OWOCAMI |porcja na jeden omlet, wymaga patelni, którą można wstawić do piekarnika| 2 jajka 2 łyżki cukru z prawdziwą wanilią (użyłam cukru brzozowego) 1 niepełna łyżka octu balsamicznego (lub skórka i sok z połowy cytryny) 1 łyżka wody lub mleka 1 łyżka mąki pszennej razowej 3 łyżki mielonych migdałów odrobina świeżego startego imbiru szczypta soli spora garść jeżyn 1 łyżka ziaren słonecznika (wyłuskanych) 1 jabłko starte na tarce do jarzyn (grube oczka)  odrobina masła do smażenia omletu szczypta cukru do posypania omletu na wierzchu.    SOS MALINOWY   kubek malin 2 łyżki domowej nalewki malinowej, porzeczkowej lub wiśniowej  1 łyżka cukru  Wszystkie składniki wkładam do rondla i podgrzewam, aż maliny się rozpadną a całość lekko zgęstnieje. NIE przecieram przez sito, ale jeśli ktoś nie lubi pestek może to zrobić. Piekarnik rozgrzewam do 180C (opcja z górną grzałką)  Białka ubijam na puszystą pianę ze szczyptą soli.  Żółtka ucieram na kogel mogel wraz z cukrem. Dodaję do nich wodę oraz ocet balsamiczny i mieszam.  Dodaję mąkę, mielone migdały, imbir i ziarna słonecznika. Mieszam.  Na samym końcu dodaję białka, jeżyny i starte jabłko i jeszcze raz delikatnie mieszam.  Na patelni rozgrzewam kawałek masła. Wlewam ciasto i szpatułką wyrównuję jego powierzchnię. Smażę, aż omlet zacznie pachnieć i zrumieni się od spodu.  Następnie wstawiam patelnię do piekarnika i piekę, aż jego góra zacznie się rumienić.   Wtedy wyciągam go na chwilę, kładę na nim wiórki masła i posypuję cukrem. Wstawiam jeszcze na 2 minuty.  Podaję ciepły, najlepiej z sosem owocowym.   Smacznego!          Autor:   Around the kitchen table 