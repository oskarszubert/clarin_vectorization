27...          …lat minęło. Tak Kochani w piątek miałam swoje mało święto. Dziękuję pięknie za życzenia tym, co pamiętali i chciało im się naskrobać parę linijek prosto od serca :* Urodziny zawsze starałam się spędzić w domu z Rodziną. Co roku udawało się dotrzeć tam na czas, niestety juz drugi raz z rzędu nie udało mi się dojechać (dolecieć) do Zamościa. Trochę mi smutno z tego powodu, bo urodziny powinno się spędzać z najbliższymi (Połówku dziękuję, że dojechałeś :*), ale w ramach rekompensaty postanowiłam upiec sobie tort. Prawdziwy, klasyczny, polski tort dla dorosłych :)   Przyznaję szczerze, że z lekką trwogą patrzę, jak coraz mniej ludzi piecze torty w domu, a pyszne, polskie torty wypierane są przez obce pokryte ohydną masą cukrową, lukrem plastycznym czy masą z pianek marshmallows. Wolę spędzić całą noc w kuchni piekąc i ozdabiając tort, niż karmić siebie czy bliskich okropnym sztucznym tworem. I co z tego, że tort upieczony w domu nie będzie miał wydrukowanego obrazka Kopciuszka czy Królewny Śnieżki? Będzie za to dużo zdrowszy, a Kopciuszka można kupić w postaci książki i razem z dzieckiem poczytać. Tak ja zostałam wychowana i tak będę starała się wychować swoje dzieci.   Do dzisiaj mam obraz Mamy spędzającej w kuchni kolejne godziny nocne i ozdabiającej tort tak, by wyglądał jak najpiękniej. Mama uwielbia piec w nocy, kiedy wszyscy śpią, kiedy jest cicho i nikt nie kręci się po kuchni. Ja mam to chyba po Niej i kiedy jestem wypoczęta i wyspana uwielbiam piec w nocy chleb, bułki czy ciasta. W tle cicho gra muzyka, tak by nikogo nie obudzić i nie przełamywać ciszy nocnej bo cisza jest bardzo uspokajająca. I uwierzcie lub nie najładniejsze chleby wychodzą mi nocą :) Wtedy ładnie rosną i ładnie dają się nacinać. Wszystko można robić powoli i bez pośpiechu, że zaraz trzeba gdzieś wyjśc, albo co gorsza, wpadną do nas niezapowiedziani goście. Oczywiście wszystko w granicach rozsądku – przeczytajcie post Agnieszki, a będziecie wiedzieć o czym mówię ;)    Jak już wspomniałam klasyczny tort to dla mnie numer jeden. Nie zamienię go nigdy w życiu na kupne torty z cukierni. I chociaż wiem, że jest to ogromny pochłaniacz czasu i jeśli ktoś pracuje, ma rodzinę i dzieci, to ciężko się zmobilizować, gorąco Was namawiam, żebyście kiedyś spróbowali upiec taki tort. Zawsze wychodzi. Nie ma szans, żeby się nie udał. Ważna sprawa – biszkopty pieczemy dzień wcześniej i zostawiamy na noc bez przykrycia, żeby lekko obeschły – będą sie lepiej kroić i nasączać.    W roli urodzinowego ciasta w pracy wspaniale sprawdziło się ciasto, które zaproponowała Kasia w ramach Weekendowej Cukierni #9. Wszystkim smakowało, a koledzy z pracy zgodnie okrzyknęli go mianem Ginger Cake :) Kasiu dziękuję za super przepis – ciasto świetnie się spisało! By lepiej zniosło podróż z domu do pracy upiekłam je w małej keksówce i tak jak Małgosia kawałki brzoskwiń posypałam cukrem i zapiekłam w cieście. Pycha!       Tort polski    Biszkopt jasny    6 dużych jaj (XL) lub 8 mniejszych (M)  1 szkl cukru  1 i ¼ szkl mąki pszennej  ¼ szkl mąki ziemniaczanej     Piekarnik nagrzewamy do temperatury 180 st.C.  Mąki i proszek do pieczenia mieszamy w misce.  Jajka ubijamy z cukrem do białości mikserem na najwyższych obrotach. Nie oszukujemy – masa ma conajmniej potroić objętość, być biała i na jej powierzchni mają ukazać się liczne pęcherzyki powietrza.  Do ubitej masy jajecznej dodajemy partiami mąkę i łyżką delikatnie(!) mieszamy całość, sięgając dna miski.  Tortownicę o średnicy 26cm (lub więcej) smarujemy masłem, spód wykładamy krążkiem papieru do pieczenia i wylewamy do niej masę mączno-jajeczną. Wkładamy do piekarnika i pieczemy 45 minut.  I teraz uwaga – nie chodzimy koło piekarnika i co najważniejsze NIE ZAGLĄDAMY do biszkoptu. Zostawmy go w spokoju, a urośnie wysoki i puszysty.  Piekarnik wyłączamy i zostawiamy biszkopt w środku. Gdy wysygnie wyjmujemy i dostudzamy na kratce.    Biszkopt ciemny    6 dużych jaj (XL) lub 8 mniejszych (M)  1 szkl cukru  1 szkl mąki pszennej  ¼ szklanki mąki ziemniaczanej  ¼ szkl ciemnego kakao najwyższej jakości Piekarnik nagrzewamy do temperatury 180 st.C  Kako, obie mąki i proszek do pieczenia mieszamy w misce.  Jajka ubijamy z cukrem do białości mikserem na najwyższych obrotach.  Do ubitej masy jajecznej dodajemy partiami mąkę i łyżką delikatnie(!) mieszamy całość, sięgając dna miski.  Tortownicę o średnicy 26cm (lub więcej) smarujemy masłem, spód wykładamy krążkiem papieru do pieczenia i wylewamy do niej masę mączno-jajeczną. Wkładamy do piekarnika i pieczemy 45 minut.  Piekarnik wyłączamy i zostawiamy biszkopt w środku. Gdy wysygnie wyjmujemy i dostudzamy na kratce.   Masa jasna    1 kostka miękkiego masła (niesolonego)  3 żółtka  ½ szkl cukru pudru  2-3 łyżki wódki Zółtka ubijamy z cukrem pudrem do białości.  Oddzielnie ubijamy miękkie masło, aż będzie białe i puszyste.  Do ubitego masła dodajemy partiami ubite żółtka z cukrem pudrem i całość miksujemy na najmniejszych obrotach miksera.  Na koncu dodajemy wódkę i mieszamy.   Masa ciemna    1 kostka miękkiego masła  3 żółtka  ½ szkl cukru pudru  3 łyżki ciemnego kakao najwyższej jakości  2 łyżki wody  2-3 łyżki wódki   Zółtka ubijamy z cukrem pudrem do białości.  Oddzielnie ubijamy miękkie masło, aż będzie białe i puszyste.  W małym rondlu mieszany kakao z wodą na papkę, rondel umieszczamy nad drugim z gotującą sie wodą i gotujemy na parze, aż masa będzie gładka i lśniąca (ok. 10 minut)  Do ubitego masła dodajemy partiami ubite żółtka z cukrem pudrem i całość miksujemy na najmniejszych obrotach miksera.  Na koncu dodajemy wystudzoną masę kakaową, wódkę i mieszamy.  Dżem Słoiczek kwaśnego dżemu (najlepiej z mirabelek)  Do nasączania biszkotów  szklanka mocnego, posłodzonego naparu z herbaty 3 łyżki wódki  Napar z herbaty mieszamy w wódką i schładzamy.  Do ozdoby  siekane orzechy dowolne ozdoby (w granicach rozsądku) Każdy biszkopt przekrajamy na dwa krążki.  Bierzemy pierwszy krążek, układamy na paterze przecięciem do góry i nasączamy herbatą z wódka. Smarujemy dżemem i przykrywamy kolejnym krążkiem (przecięciem do góry).  Kolejny krążek nasączamy i smarujemy masą.  Układamy na nim kolejny krążek przecięciem do góry.  Postępujemy tak samo z kolejnym krążkiem.  Ostatni krążek nasączamy i układamy przecięciem do dołu.  Wszystkie krążki lekko dociskamy.  Ja przełożyłam tort masą jasną, ale można wykorzystac obie masy w dowolnej konfiguracji.  Wierzch i boki tortu smarujemy masą ciemną i dowolnie ozdabiamy.  Ja posypalam boki siekanymi orzechami, a na górę wykorzystałam resztę mas. Tort wstawiamy na noc do lodówki, wtedy wszystkie smaki nabiorą charakteru, a biszkopty nie bedą suche.    Mi wyszedł tort- gigant, bo moja największa tortownica ma średnicę 23 cm :) Ciasto brzoskwiniowe z kandyzowanym imbirem  forma ø 23 cm, szklanka = 250 ml    1 szkl mąki  szczypta soli  ½ łyżeczki sody oczyszczonej  ½ łyżeczki proszku do pieczenia  1 łyżeczka sproszkowanego imbiru  ½ łyżeczki cynamonu  ¼ szkl. miękkiego masła (daję 60 g)  1 łyżeczka otartej skórki z cytryny  ¾ szkl drobnego cukru do wypieków (ważne, żeby był drobny!!!)  1 jajko 1 żółtko  ¾ szkl zmiksowanych świeżych brzoskwiń (1-2 owoce w zależności od wielkości)  2 łyżki drobno pokrojonego kandyzowanego imbiru    Piekarnik nastawić na 175°C. Formę wysmarować masłem, dno wyłożyć papierem do pieczenia, a boki oprószyć mąką.  Wymieszać w misce mąkę, sól, sodę, proszek do pieczenia, sproszkowany imbir i cynamon. Odłożyć na bok. Brzoskwinie sparzyć wrzątkiem, obrać ze skórki i zmiksować na puree.  W następnej misce bardzo dokładnie rozetrzeć masło ze skórką cytrynową (do białości). Stopniowo wsypywać cukier i miksować aż masa będzie biała i puszysta. Dodać jajko, dobrze zmiksować. Dodać żółtko i znów zmiksować. Teraz zmniejszyć obroty na najwolniejsze (lub w ogóle odłożyć mikser i wziąć łyżkę - jak ja to robię). Połowę mieszanki mącznej przesiać do masy maślano - jajecznej i wymieszać delikatnie tylko do momentu połączenia się składników. Wlać puree brzoskwiniowe i wmieszać je w masę. Teraz dodać drugą połowę mąki i kandyzowany imbir i znów delikatnie wymieszać, aby składniki tylko się połączyły. Ciasto przełożyć do formy, wstawić do nagrzanego piekarnika i piec około 35 min.  Wyjąć, ostudzić przez 10 min i wyjąć z formy. Przygotować macerowane brzoskwinie i/lub bitą śmietanę. Podawać w jednym z wariantów podanych w notce powyżej. Macerowane brzoskwinie  (autorka nie podaje proporcji - poniżej proponuję sprawdzone przeze mnie proporcje)    1 duża brzoskwinia  sok z pół cytryny  1 łyżeczka cukru pudru Brzoskwinię sparzyć wrzątkiem i obrać ze skóry. Pokroić na ósemki i jeszcze na pół (lub mniejsze, jak ktoś woli). Cukier wsypać do miseczki, zalać sokiem z cytryny, wymieszać. Dołożyć pokrojone brzoskwinie i całość wymieszać. Gotowe!    Smacznego! Autor:   Around the kitchen table 