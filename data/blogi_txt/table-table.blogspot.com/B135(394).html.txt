SZPARAGI NA START dla Niej i dla Niego. I dla Basi :) Maj to zdecydowanie jeden z najfajniejszych miesięcy w roku. Pachnie bez, słońce wyciąga pierwsze, nieśmiałe piegi i jak grzyby po deszczu pojawiają się uliczne stragany i straganiki z sezonowymi warzywami i owocami. O tak, uwielbiam mieć wybór i cieszyć oko dobrem wszelakim!  I są już szparagi! Szparagów długo się bałam i nie byłam pewna, czy przypadniemy sobie do gustu. Zupełnie niepotrzebnie. Bo jak można bać się czegoś, co ma same zalety?   Szparagi są niskokaloryczne (mają tylko 18 kcal w 100g), są przy pożywne (zawierają sporo białka), są cennym źródłem witamin (C, K oraz z grupy B), żelaza, potasu, magnezu, selenu i fosforu, a dodatkowo w zielonych pędach znajduje się witamina A i zawierają znaczne ilości kwasu foliowego   Szparagi lubię, ale nie ogarnia mnie szparagowa gorączka. I chociaż z większym utęsknieniem czekam na inne warzywa, dziś bez szparagów nie wyobrażam sobie majowego obiadu. Poniżej niewielka garść informacji (które mam nadzieję będą dla Was przydatne) oraz dwa moje ulubione i najprostsze przepisy na szparagi.  W obu przypadkach podajemy szparagi z ulubioną sałatką.  Jakie szparagi wybrać?   Na naszym rynku dostępne są zarówno szparagi białe i zielone, ale moim faworytem są zdecydowanie szparagi zielone. Skąd róznica? Ich różna barwa wynika z różnego sposobu ich uprawy – zielone wypustki wyrastają nad ziemią, a białe rosną nią przysypane. Występuje jeszcze trzecia odmiana szparagów (szparagi fioletowe) w Polsce niestety niedostępna, albo bardzo trudno dostępna :)  Szparagi zielone mają bardziej wykwintny smak i nie wymagają obierania. Wystarczy je dokładnie opłukać, odłamać zdrewniałe końcówki łodygi i gotowe. Jak to zrobić? Chwycić szparaga mniej więcej w 2/3 długości (licząc od góry) i lekko zgiąć - szparag złamie się sam dokładnie w tym miejscu, w którym kończy się zdrewniała część łodygi.   Szparagi białe obiera się od góry tuż pod główką, odcinając zdrewniałe końce. W obu przypadkach obierków i końcówek łodyg nie należy wyrzucać, bo można wykorzystać je do przygotowania wywaru na zupę, sos czy risotto.   Jak kupić dobre szparagi?  Żeby kupić dobre szparagi nie potrzeba specjalistycznej wiedzy. Szparagi muszą być smukłe, jędrne, intensywnie zielone i soczyste. Łodygi nie powinny mieć suchych, zdrewniałych końcówek, a sama główka powinna być świeża, ciemno zielona i zamknięta jak pąk. Miękkich i wiotkich szparagów z mocno rozłożoną główką NIE kupujemy,   Jak przyrządzić szparagi, by czerpać z nich jak najwięcej?   Szparagi najlepiej spożywać surowe lub jak najkrócej poddane obróbce cieplnej. Źródła wszelkie podają, że najkorzystniej jest gotować szparagi w całości związując je w pęczki po 8-10 sztuk i ustawiając pionowo w naczyniu. Nie jest to konieczne. Szparagi wystarczy dokładnie opłukać pod zimną, bieżącą wodą i wrzucić do wrzącej wody z odrobiną sol, cukru i soku z cytryny. Mała uwaga - soku z cytryny nie dodaje się podczas gotowania zielonych szparagów, ponieważ zabarwia je on na szaro.   Szparagi białe gotuje się do miękkości (około 10-30 minut - podaję widelki czasowe, bo w gotowaniu białych szparagów ekspertem nie jestem, najlepiej po 10 minutach spróbować i dogotowywać wedle gustu), a szparagi zielone do momentu, aż główki będą miękkie, a łodygi al dente. Po ugotowaniu szparagi od razu serwujemy, lub jeśli będziemy spożywać je w sałatce najlepiej rozłożyć je pojedynczo na papierowym ręczniku i ostudzić.  Ze szparagów przyrządza wyśmienite zupy (najczęściej typu krem), omlety, tarty, zapiekanki, są też efektownym składnikiem sałatek. Risotto ze świeżymi szparagami jest przepyszne i zachęcam Was do przygotowania tego dania chociaż raz w sezonie. Szparagi smakują wybornie polane dobrą oliwą i skropione sokiem z cytryny. Dobrze komponują się z sosami, które lekko kontrastują z ich łagodnym smakiem. Polecam posypać je świezymi ziołami.  Jak przechowywać szparagi?   Szparagi najlepiej spożyć w dniu zakupu – są wtedy najsmaczniejsze. Jeśli jednak nie mozemy tego zrobić, najlepiej zawinąć je w wilgotną ściereczkę lub ręcznik papierowy i schować do lodówki.  Tak zabezpieczone szparagi wytrzymają około 4 dni. Surowe szparagi można również zamrozić, oczywiście po umyciu i dokładnym osuszeniu i należy je zjeść w ciągu miesiąca. Jeśli przed zamrożeniem delikatnie je zblanszujemy, czyli włożymy do wrzącej wody i chwile obgotujemy, można je przechowywać przez kilka miesięcy. Zamrożone szparagi gotuje się bez rozmrażania przez około 2–3 minuty w posolonym wrzątku.       SZPARAGI DLA NIEJ  (GOTOWANE WE WRZĄTKU, POSYPANE PARMEZANEM, PRAŻONYMI PŁATKAMI MIGDAŁOWYMI I POLANE SOSEM BALSAMICZNYM)   Sos balsamiczny   4 łyżki najlepszej oliwy z oliwek 2 łyżki octu balsamicznego 1 łyżeczka miodu (bardzo smaczny jest gryczano- lipowy) sok i skórka z 1 cytryny świeżo mielony czarny pieprz szczypta wędzonej soli (lub zwykłej soli) 1 duży ząbek czosnku przeciśnięty przez praskę  Wszystkie składniki sosu umieszczamy w zakręcanym pojemniku i energicznie mieszamy, aż do połączenia składników. Odstawiamy na bok.   Szparagi   18 zielonych szparagów (umytych i przygotowanych j/w) kilka gałazek bazylii z listkami garść płatków migdałów garść startego parmezanu sok z cytryny (do smaku)  Płatki migdałów prażymy na suchej patelni. Szparagi wrzucamy na 3-4 minuty do osolonego wrzątku i osuszamy ręcznikiem papierowym. Ciepłe związujemy galązkami bazylii (po 3, 4 sztuki), kładziemy na talerzu, polewamy sosem balsamicznym, skrapiamy sokiem z cytryny i obsypujemy płatkami migdałów oraz parmezanem.      SZPARAGI DLA NIEGO  GOTOWANE WE WRZĄTKU, OWINIĘTE W PLASTERKI SZYNKI PARMEŃSKIEJ, KRÓTKO OBSMAŻONE NA OLIWIE, POSYPANE PARMEZANEM I POLANE SOSEM BALSAMICZNYM)   Sos balsamiczny   4 łyżki najlepszej oliwy z oliwek 2 łyżki octu balsamicznego 1 łyżeczka miodu (bardzo smaczny jest gryczano- lipowy) sok i skórka z 1 cytryny świeżo mielony czarny pieprz szczypta wędzonej soli (lub zwykłej soli) 1 duży ząbek czosnku przeciśnięty przez praskę  Wszystkie składniki sosu umieszczamy w zakręcanym pojemniku i energicznie mieszamy, aż do połączenia składników. Odstawiamy na bok.   Szparagi   18 zielonych szparagów (umytych i przygotowanych j/w) 6 plasterków szynki parmeńskiej garść startego parmezanu sok z cytryny (do smaku) Szparagi wrzucamy na 2 minuty do osolonego wrzątku i osuszamy ręcznikiem papierowym. Ciepłe zawijamy w plasterki szynki parmeńskiej(po 3 sztuki szparagów na jeden plasterek) i smażymy krótko na dobrze rozgrzanej patelni z kilkoma kroplami oliwy, aż szynka będzie chrupiąca.  Podsmażone szparagi kładziemy na talerzu, polewamy sosem balsamicznym, skrapiamy sokiem z cytryny i obsypujemy parmezanem.        Autor:   Around the kitchen table 