Very berry truskawki          '(...)Czas na truskawki! - pomyślała. Jak pomyślała, tak zrobiła i w zeszły weekend przeżyła prawdziwe truskawkowe szaleństwo. Sok z soczystych owoców, ściekał jej po palcach, a na białej bluzce pojawiło się kilka małych czerwonych plam. Pierwszych kilkanaście opłukała i zjadła prosto z durszlaka. Kolejne przeznaczyła na tartę, jeszcze inne na orzeźwiający napój.  'Na dzisiaj dość' - powiedziała, ale zaplanowała zakup kolejnych w sobotę na targu u Łukasza.   Wiele razy zastanawiała się, co właściwie truskawki mają w sobie, że z utęsknieniem czeka na nie przez cały rok? Zapach, smak czy ten soczysty kolor czerwieni, który przyciąga wzrok i któremu trudno się oprzeć?     Napój wyszedł pyszny - przeplatały się w nim najróżniejsze aromaty i wspaniale chłodził rozgrzane ciało. Przepis na tartę zapisała w kajecie uśmiechając się do siebie pod nosem - zamiana mąki pszennej na miałką semolinę był strzałem w dziesiątkę! Tak samo jak zmniejszenie ilości cukru - migdałowa masa i tak była wystarczająco słodka. Skończyła pisać przepis, dopiła ostatni łyk wina, zgasiła nocną lampkę i pozwoliła by ogarnął ją błogi sen...'  Udanego piątku Wam życzę! Już prawie sobota...        Migdałowa tarta z truskawkami    Spód tarty     300g miałkiej semoliny  szczypta soli  50g drobnego cukru  100g mielonych migdałów  180g zimnego masła  2 jajka  4 krople esencji migdałowej   Semolinę przesiać z solą do miski.  Dodać cukier i migdały, wymieszać i dodać zimne masło pokrojone na kawałki.  Wetrzeć masło w mąkę, aż do powstania dużych okruchów.  Jajka lekko ubić z esencją migdałową i dodać do suchych składników.  Szybko zagnieść ciasto, zlepić w kulę, owinąć folią spożywczą i schować do lodówki na minimum 40 minut.  Po tym czasie ciasto cienko rozwałkować, wyłożyć nim formę do tarty i ponownie schować do lodówki na 40 minut. Piekarnik rozgrzać do temperatury 180C (termoobieg 160, gaz 4), wyłożoną ciastem formę przykryć kawałkiem papieru do pieczenia, obciążyć ceramicznymi groszkami i piec przez 15 minut.  Zdjąć groszki, papier i dopiekać kolejne 5 minut, aż ciasto będzie złoto-brązowe.  Wystudzić.   Nadzienie tarty    350g niesolonego masła  150g cukru   350g mielonych migdałów  4 duże jajka  Masło ubijamy z cukrem na puszystą masę (tak jak na masę do tortów). Dodajemy mielone migdały i miksujemy. Dodajemy po jednym jajku i miksujemy na gładką masę. Masę przekładamy do upieczonego spodu i pieczemy przez 35 minut w piekarniku nagrzanym do 160C (termoobieg 140, gaz 3). Studzimy na kratce.   Wierzch tarty 1kg dojrzałych truskawek  cukier puder  opcjonalnie kilka kropli ulubionego alkoholu  Truskawki kroimy wzdłuż na ćwiartki (jeśli używamy alkoholu to przekładamy je do miski i delikatnie mieszamy z alkoholem). Układamy je na wierzchu wystudzonej tarty i posypujemy cukrem pudrem.       Orzeźwiający napój truskawkowy z wódką waniliową    500g dojrzałych truskawek  1 źdźbło trawy cytrynowej  ok 50g syropu cukrowego (przygotowanego jak tutaj) 200ml wódki waniliowej Absolut (lub dowolnej wódki)  500-700ml schłodzonej wody mineralnej niegazowanej  sok z 3 cytryn  sok z 1 limonki  listki świeżej mięty  W blenderze miksujemy truskawki i trawę cytrynową na gładkie puree. W dużym dzbanku mieszamy wódkę, syrop cukrowy, wodę mineralną, sok z cytryn i limonki. Dodajemy truskawkowe puree, świeżą miętę i kostki lodu. Podajemy natychmiast.  Smacznego!         PS  Jeśli zostanie nam ciasto ze spodu do tarty, możemy upiec z niego małe 'semolinowe' ciasteczka - pyszne!       Autor:   Around the kitchen table 