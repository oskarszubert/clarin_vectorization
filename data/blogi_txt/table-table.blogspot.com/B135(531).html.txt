Zrób mi śniadanie. Słodki pieczony omlet i Around the kitchen table w Elle          Wiedziałam, że tak będzie. Że kiedy w tygodniu mam tak niewiele czasu, to właśnie weekendy będą nagrodą za całe poprzednie pięć dni wstawania skoro świt i robienia wszystkiego z zegarkiem w ręku. I lubię to. Lubię zatrzymać się w miejscu, przyłożyć głowę do poduszki na dłużej, słyszeć mruczenie Loli i miarowy oddech Mr D. W weekendy wszystko ma swój czas. Kawa smakuje obłędnie, śniadanie można podzielić na maleńkie kęsy, a w trakcie jedzenia można do woli rozmawiać i snuć plany na cały dzień. Weekend to zbawienie dla takiego osobnika jak ja. Osobnika, który uwielbia jeść, który lubi jedzenie przygotowywać, celebrować i kocha się nim dzielić. Wtedy wszystko smakuje inaczej, lepiej. A ciepłe śniadanie to najlepszy początek dnia. Setki razy obiecywałam sobie, że w tygodniu wstanę 20 minut wcześniej i przygotuję nam ciepłą owsiankę czy owocowy omlet z orzechami. Na przekór moim założeniom każdy  kolejny poranek to walka o dodatkową minutę. Nie czuje się z tym komfortowo, ale praca wymaga skupienia i nie pozwala mi na zbyt wczesne rozpoczęcie dnia. A w ostatnią niedzielę upiekłam omlet. Bez mąki, bez cukru za to z pieczonymi gruszkami, suszonymi owocami goji oraz sporą ilością cynamonu. Mr D był zachwycony, ja w wniebowzięta! Jedno maleństwo wzięłam ze sobą do pracy i podgrzałam w kuchence mikrofalowej.    Bardzo smaczna alternatywa dla chleba.   *** I na koniec niespodzianka. Kilka tygodni temu zostałam zaproszona przez Redakcję Elle Polska do wzięcia udziału w świątecznej sesji. Dzisiaj w kioskach pojawiło się grudniowe wydanie Magazynu w którym występują cztery blogerki kulinarne: Agata (Kuchnia Agaty), Marta (Jadlonomia), Zosia (Make Cooking Easier)  oraz ja.  Sesja odbyła się w przepięknym CookUp | Studio Kulinarne, napozowałam się  co niemiara, spędziłam czas z przecudowną Ekipą Elle i mam nadzieję, że  efekt końcowy podoba się Wam tak samo jak mi. W magazynie znajdziecie mój przepis na świąteczny makowy tort, a dodatkowo na stronie internetowej Magazynu  przepis na moje ulubione grzane wino oraz bardzo łatwe imbirowe  pierniczki. Dziękuję całej Redakcji za niesamowitą przygodę i mam nadzieję, że jeszcze kiedyś się spotkamy i usiądziemy przy suto zastawionym stole. Ten rok był cudowny. Jeśli kolejny będzie tak pełen miłych przygód i spotkań, będę najszczęśliwszą osobą na tej ziemi.       SŁODKI PIECZONY OMLET ŚNIADANIOWY   2 gruszki sok z połówki cytryny  2 łyżki ksylitolu (cukru, miodu, syropu z agawy, słodzika)  1 szklanka płatków owsianych górskich (użyłam orkiszowych)  2 pełne łyżki nieugotowanej kaszy jaglanej  duża garść posiekanych orzechów włoskich  duża garść suszonych owoców goji  po 1 łyżce ziaren: słonecznika, sezamy i siemienia lnianego 2 jajka  pół szklanki mleka kokosowego  1 szklanka ulubionego mleka  2 łyżki płynnego tłuszczu kokosowego  1 łyżka ekstraktu waniliowego  2 łyżeczki cynamonu   Piekarnik nagrzewamy do 170C. Gruszki kroimy w kostkę, mieszamy z sokiem z cytryny i jedną łyżką ksylitolu. Układamy na blasze wyłożonej papierem do pieczenia i pieczemy przez kilka minut w dobrze nagrzanym piekarniku. Kawałki owoców powinny zostać w całości. Płatki mieszamy z drugą łyżką ksylitolu, kaszą jaglaną, orzechami, goji, ziarnami oraz cynamonem. Mleko kokosowe, mleko, wanilię i jajka mieszamy razem i lekko ubijamy, aby masa lekko się napuszyła.   Naczynie do zapiekania smarujemy tłuszczem kokosowym. Składniki mokre mieszamy ze składnikami suchymi, dodajemy upieczone gruszki, dokładnie wszystko mieszamy i przekładamy do tak przygotowanej formy. Formę wstawiamy do piekarnika i pieczemy. Omlet powinien się na górze mocno zrumienić, a jego środek powinien być bardzo dobrze ścięty. Mi upieczenie omletu zajęło nie więcej niż 30 minut. Masę możemy również przełożyć do kilku mniejszych naczynek pamiętając, by skrócić czas pieczenia.      ------   Around the kitchen table | happiness is homemade. All rights reserved. Follow me on: Autor:   Around the kitchen table 