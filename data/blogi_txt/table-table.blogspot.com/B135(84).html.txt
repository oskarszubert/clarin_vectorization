Bądźmy szczerzy...           Tak nie wyglądają prawdziwe polskie wielkanocne mazurki. Niestety tak się składa, że wszelkie zdolności manualno-plastyczno-rysunkowe, jakie kiedykolwiek pojawiły się w mojej rodzinie, odziedziczyły moje dwie Siostry. Obie ładnie malują, rysują, wyklejają, ozdabiają, a dodatkowo Młodsza ma śliczny wokal. I bardzo się z tego powodu cieszę. Ja mam na pewno inne talenty, które gdzieś tam czekają sobie we mnie na odkrycie :) I ja je kiedyś odkryję!   Skoro nie umiem ładnie przyozdobić mazurków, to nie przyozdabiam ich wcale. Jestem zdania, że albo robimy coś dobrze, ale nie tykamy się tego wcale, bo później wychodzą z tego takie babole, że można się ze śmiechu posikać, szczególnie jeśli ktoś się tym publicznie chwali. Ale jak wiadomo każdy z nas jest inny i pewnie ma na ten tamat swoje zdanie. Prawidłowo.   Inna sprawa, że ja typowych maurków nie lubię. Wróć. Lubię masę i te wszystkie bakalie piątrzące się na jej wierzchu, ale ten kruchy spód... Brrrr. Przeglądałam wiele wydań kuchni polskiej i w każdej z nich podają ten sam okropny przepis na ciasto kruche czy półkruche, które moim zdaniem na takie miano nie zasługuje – przeważnie jest w nim dodatek proszku do pieczenia, gotowanych zółtek czy śmietany. Mi takie ciasto nie smakuje. Rośnie w piekarniku, nie ma smaku i można nim kaczki w stawie ukatrupić (może ktoś pamięta scenę z filmu ‘About the boy’ jak główny bohater rzucał kaczkom chleb?:)). I jestem bezwzględna – jak mnie ktoś poczęstuje kawałkiem szarlotki na takim cieście to wyjem jej środek, a spodu dyskretnie się pozbędę.  Nie mam zamiaru definitywnie rezygnować z pieczenia mazurków. Odkąd pamiętam to w moim domu były one na wielkanoc zawsze i to conajmniej w trzech różnych smakach. Moim faworytem jest mazurek kajmakowy, ale w tym roku postanowiłam trochę poeksperymentować. Z pięciu osób cztery okrzyknęły hitem wieczoru mazurek orzechowy. Mi bardziej smakował pomarańczowy z różą. Jestem ciekawa, który Wam bardziej posmakuje?   Tym samym wykończyłam resztki konfitury z róży, którą w zeszłym roku dostałam od Basi. Przepis na masy do obu mazurków zaczerpnęłam z zeszytu z przepisami mojej Mamy. Prawdopodobnie pochodzą ze starego wydania Poradnika Domowego, ale nie jestem tego pewna na 100%. Oba kruche spody to już mój pomysł. Użyłam proporcji jak na tradycyjne ciasto do tart, ale dodałam kilka składników, by wzbogacić jego smak. W mazurku orzechowym część mąki w spodzie zastąpiłam mielonymi migdałami, które sprawiły, że ciasto było bardzo kruche i delikatne, co dało się odczuć przy jego wałkowaniu. Za to jego smak jest n i e d o o p i s a n i a. Masa w smaku przypomina krówki, ale jest bardziej delikatna i miękka. Nie wiem czy kojarzycie takie duże krówki, które można kupić na każdym jarmarku lub nad polskim morzem. Dostępnych jest mnóstwo smaków (w tym moje ulubione z makiem i te z orzechami) i ja zajadałam się nimi w Kołobrzegu, gdy przez 3 miesiące prowadziłam niewielką restaurację. Dodatkowo masę orzechową wzbogaciłam w alkohol, co dodatkowo nadało ciastu ‘pazura’. Spód mazurka pomarańczowo-różanego to był totalny ekperyment. Muszę powiedzieć, że bardzo udany. Wszystkie przyprawy doskonale się ze sobą skomponowały i stanowiły fajny dodatek do pomaraczowo-różanej masy. W oryginale podana ilość cukru to 500g na 500g pomarańczy, co dla mnie jest pomyłką. Ilość cukru zmniejszyłam więc o połowę i dodałam dwie łyżki konfitury z róży. Jeśli ktoś za różą nie przepada, może ją pominąć. Myślę, że wspaniałym dodatkiem byłby jakiś pomarańczowy likier lub różana nalewka.          Mazurek pomarańczowy z różą    Spód 175g mąki pszennej szczypta soli 75g masła 4 strączki kardamonu kilka goździków szczypta mielonego imbiru skórka otarta z jednej cytryny 25g drobnego cukru 1 łyżka soku z pomarańczy 1 łyżka wody z kwiatów pomarańczy 2 żółtka  Mąkę przesiać razem z solą do  miski.  Dodać masło i  wetrzeć je w mąkę.   W  moździerzu rozetrzeć kardamon i goździki.   Da mąki dodać cukier, skórkę i przyprawy. Wymieszać.  Żółtka  ubić z cukrem, sokiem i wodą pomarańczową.   Dodać do suchych składników i szybko  zagnieść ciasto, zlepić w kulę, owinąć folią spożywczą i schować do lodówki na minimum 40 minut.  Po  tym czasie ciasto cienko rozwałkować, wyłożyć nim małe formy do tart i  ponownie schować do lodówki na 40 minut.   Piekarnik rozgrzać do temperatury 200C,  wyłożone ciastem formy przykryć małym kawałkiem papieru do pieczenia,  obciążyć ceramicznymi groszkami i piec przez 10 minut. Zdjąć groszki,  papier i dopiekać kolejne 5 minut, aż będą złoto-brązowe.  Wystudzić.   Masa pomarańczowa    2 cytryny 500g pomarańczy (3 duże sztuki)  250g cukru brązowego  1/8 l wody  2 łyżki konfitury z róży  100 g płatków migdałowych Pomarańcze i cytryny wyszorować. Zetrzeć skórkę, obrać z białych błonek i miąższ pokroić wyrzucając pestki.  Przełożyć do rondla, dodać cukier i wanilię i gotować na gęstą przejrzystą masę, często mieszając.   Zestawić z palnika, dodać konfiturę z róży i płatki migdałowe.   Wyłożyć na ciasto za pomocą noża maczanego w gorącej wodzie.        Mazurek orzechowy    Spód     150g mąki pszennej  szczypta soli  25g drobnego cukru  50g mielonych migdałów  90g zimnego masła  1 jajko  2 krople esencji migdałowej    Mąkę przesiać z solą do miski.  Dodać cukier i migdały, wymieszać i  dodać zimne masło pokrojone na kawałki. Wetrzeć masło w mąkę, aż do powstania dużych okruchów.  Jajko ubić z esencją migdałową i dodać  do suchych składników.  Szybko zagnieść ciasto, zlepić w kulę, owinąć folią spożywczą i schować do  lodówki na minimum 40 minut.   Po  tym czasie ciasto cienko rozwałkować, wyłożyć nim małe formy do tart i  ponownie schować do lodówki na 40 minut.   Piekarnik rozgrzać do temperatury 200C,  wyłożone ciastem formy przykryć małym kawałkiem papieru do pieczenia,  obciążyć ceramicznymi groszkami i piec przez 10 minut. Zdjąć groszki,  papier i dopiekać kolejne 5 minut, aż będą złoto-brązowe.   Wystudzić.     Masa orzechowa    100g łuskanych orzechów włoskich  100g cukru pudru  100g masła  2 żółtka  ½ szkl. słodkiej śmietanki  ½ laski wanilii  2 łyżki whisky lub wódki    Orzechy uprażyć na patelni, wystudzić i zmielić w młynku.  Wsypać do rondla, zalać śmietanką i podgrzać. Dodać masło.  Do gorącej masy orzechowej dodawać po jednym żółtku i ucierać.   Wyłożyć na ciasto i do każdego mazurka włożyć połówkę orzecha.    Smacznego!     Autor:   Around the kitchen table 