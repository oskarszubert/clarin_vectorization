Na zdrowie...           Dni płyną i niedługo kończy się moja 'manczesterska' przygoda. Czasami mam wrażenie, że to 'moje' miasto i na pewno będę za nim tęsknić. Staram się jak najczęściej odwiedzać swoje ulubione kąty i zapamiętać je takimi, jakie są. Miasto jakby czuło, że je opuszczam. Od kilku dni jest pięknie i słonecznie. Nie spadła ani jedna kropla deszczu.   Jest pięknie.  Połówek czeka na mnie, a z Nim moje nowe mieszkanie. W mieszkaniu czeka nowy piekarnik, błoga cisza, za którą tak tęsknię, biel i dużo światła.   Idą zmiany i nie mogę się już ich doczekać...   A na obiad tofu i garść witamin polanych pyszną oliwą, którą odkryłam podczas niedzielnego spaceru. Zamknęli nam O CO., to sobie znaleźliśmy inny sklep. Kupiłam na próbę małą oliwę grzybowo-truflową, spróbowałam i jestem zachwycona! Swoją drogą jestem ciekawa, czy frakcja francusko-szwajcarska zna ten sklep? :) I co oznacza magiczne słowo 'mushroon' - bardzo miły (i przystojny) Pan w sklepie zapewniał, że jest to 'Porcini mushroom infused Olive Oil   Truffle aroma' i mam nadzieję, że to tylko głupie typo na opakowaniu :)  I mała ciekawostka: świeże grzyby shiitake mają bardzo ciekawy smak, chociaż moim zdaniem są mniej aromatyczne niż suszone. Mają delikatną strukturę i nie należy ich za długo gotować, bo się rozpadną. Dla samych efektów smakowych polecam przyrządzić sobie chociażby małą porcję.    Tofu z sosem grzybowym i wiosenną sałatką    Tofu  1 opakowanie tofu (firm tofu) 3 łyżki sosu sojowego shoyu (lub ciemnego sosu sojowego) 1 łyżka octu ryżowego  1 łyżka sosu ostrygowego 2 łyżki mirinu 2 łyżki oliwy z oliwek 2 łyżki mąki kukurydzianej  olej do smażenia    Tofu osuszamy za pomocą ręcznika papierowego i kroimy w grubszą kostkę. Składniki marynaty dokładnie mieszamy i w małej misce zalewamy nią kostki tofu. Zostawiamy na co najmniej 30 minut. Po tym czasie tofu lekko osuszamy, oprószamy mąką i smażymy w woku na mocno rozgrzanym oleju  do zbrązowienia (uwaga, żeby nie przypalić)      Sos grzybowy   Zmodyfikowany przeze mnie przepis pochodzi z tej strony     6 dużych świeżych grzybów shiitake  3 ząbki czosnku  3 małe szalotki  1.5 szklanki wywaru dashi lub delikatnego bulionu warzywnego  3 łyżki mleka kokosowego  3 łyżki sosu sojowego  1 łyżka sosu ostrygowego  2 łyżki mirinu  1 łyżka octu ryżowego  2 łyżeczki miodu   2 łyżeczki utartego korzenia imbiru  1 łyżeczka soku z limonki  4 łyżki masła z orzechów ziemnych   pól czerwonej papryczki chili Grzyby oczyszczamy i kroimy w szerokie paski. Cebulę kroimy w piórka i razem z czosnkiem krótko podsmażamy. Chili drobno kroimy.  W rondlu podgrzewamy bulion i dodajemy kolejno mleko kokosowe, sos sojowy, sos ostrygowy, mirin, ocet ryżowy, świeży imbir, miód, sok z limonki i masło orzechowe. Mieszamy i dodajemy podsmażoną cebulę z czosnkiem oraz chili. Krótko gotujemy na małym ogniu, aż sos lekko zgęstnieje (można dodatkowo zagęścić odrobiną mąki ziemniaczanej rozmieszanej z niewielką ilością zimnej wody.      Wiosenna sałatka opakowanie dowolnej mieszanki sałat (u mnie z liśćmi botwinki i młodymi buraczkami)  ulubiony sos lub taki jak u mnie (pamiętając o odpowiednim balansie: 1 część octu na 3 części oliwy, dodaniu cukru i przypraw przed dodaniem oliwy i dokładnym wymieszaniu całości):  2 łyżki białego octu winnego  1 łyżeczka musztardy Dijon   szczypta cukru  duży ząbek czosnku  2 łyżki posiekanego szczypiorku  7 łyżek oliwy z oliwek truflowo- grzybowej  sól  świeżo mielony pieprz  Ocet mieszamy z cukrem, drobno posiekanym czosnkiem i szczypiorkiem. Doprawiamy solą i pieprzem. Ciągle mieszając dodajemy cienkim strumieniem oliwę, aż sos będzie gęsty. Polewamy nim sałatkę i podajemy. Smacznego!          Autor:   Around the kitchen table 