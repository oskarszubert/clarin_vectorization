Angielska specjalność; najbardziej kochany pudding na Wyspach. Tradycyjnie przygotowywany z białego chleba tostowego (choć spotkałam się ze zdaniem, że jest on zemstą Anglików dla ludzkości ;), przepisy dopuszczają także użycie innego rodzaju pieczywa, więc z nieukrywaną chęcią z tego skorzystałam :). Puszysty, pachnący, delikatny - jestem pewna, że go pokochacie. A wtedy zaczniecie eksperymenty: z suszonymi owocami, z czekoladą ... Lekko zmodyfikowany przepis Szellki z GP. Składniki na 1 niedużą prostokątną formę:    około 3/4 niedużej chałki (może być lekko czerstwa)  masło do posmarowania kromek 2 łyżki cukru (najlepiej własnej produkcji z prawdziwą wanilią) 80 ml śmietany kremówki  80 ml mleka  1 jajko  rodzynki  rum lub inny alkohol do namoczenia rodzynek (opcjonalnie, w wersji dla dorosłych)  cukier demerara do posypania  dżem pomarańczowy (1 łyżka)    Odrobiną masła wysmarować foremkę. Chałkę pokroić na 1 cm kromki, każdą z jednej strony posmarować masłem. Ułożyć je w foremce, jedną na drugą, skośnie, by na siebie zachodziły. W przypadku chleba tostowego: każdą kromkę przeciąć na pół, poukładać skośnie, czubkami do góry.  Rodzynki zalać rumem do nasączenia (można to pominąć). Jajko rozbić dokładnie mikserem z mlekiem, śmietanką, cukrem.  Kromki zalać masą, posypać rodzynkami, a następnie warstwą ciemnego cukru. Lekko przycisnąć, odstawić na 10 minut.   Piec około 30 minut w temperaturze 160ºC. Wyjąć z piekarnika, posmarować cienką warstwą dżemu, natychmiast podawać. Najlepszy ciepły.  Smacznego :) 