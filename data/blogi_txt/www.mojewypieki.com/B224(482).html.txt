Kolejna propozycja na wykorzystanie dyni - każdy znajdzie w tym przepisie coś dla siebie :-). Najbardziej smakowo wyróżnia się dyniowy sernik.. tak, to zdecydowanie ciasto dla sernikożerców. Dla wielbicieli kruchego - chrrupiący spód z płatków owsianych i orzechów (trzeba się pilnować, by nie wyjeść zbyt dużo przed upieczeniem!). Razem smakują wybornie. Z niedużą ilością dyni, szczyptą imbiru i odrobiną lekkości w dłoniach wyczarujecie ciasto, do którego chętnie wrócicie każdej jesieni. Przepis z magazynu Bon Appétit, zmodyfikowany przez Bajaderkę.   Składniki na ciasto:                    1 szklanka mąki pszennej 1/2 szklanki jasnego brązowego cukru                   115 g zimnego masła, pokrojonego na kawałki                   szczypta soli                   1 szklanka orzechów pekan (lub włoskich) 3/4 szklanki płatków owsianych            Pierwsze cztery składniki zmiksować w malakserze (food - processorze), aż powstaną spore okruszki (można również ciasto przygotować ręcznie, siekając składniki nożem). Dodać orzechy i drobno posiekać. Wsypać płatki owsiane i miksować, aż ciasto zacznie tworzyć wilgotne grudki.           1 szklankę powstałych okruszków odłożyć. Resztę okruszków wsypać do kwadratowej formy o wymiarach 23 x 23 cm (wyłożonej uprzednio papierem do pieczenia) i wylepić nimi dno. Podpiec na lekko rumiany kolor, przez około 15 minut w temperaturze 180ºC.           Odłożone okruszki rozsypać na płaskiej blaszce wyłożonej papierem do pieczenia i piec w tej samej temperaturze do lekkiego zrumienienia, mieszając od czasu do czasu, około 5 minut. Wyjąć z piekarnika i przestudzić.           W międzyczasie przygotować masę serowo - dyniową.  Składniki na masę serowo - dyniową: 225 g serka kremowego philadelphia (lub twarogu 3-krotnie mielonego na serniki)                   3/4 szklanki puree z dyni                   1/2 szklanki cukru                   1 jajko                   1½ łyżeczki cynamonu                   1 łyżeczka zmielonego imbiru            Wszystkie składniki powinny być w temperaturze pokojowej.           Wszystkie składniki zmiksować na gładką masę. Wylać na ciepły spód. Piec około 20 minut, aż masa się zetnie na środku a brzegi zaczną się lekko unosić.  Na wierzch:                    1 szklanka gęstej kwaśnej śmietany                   2 łyżki cukru kilka kropel ekstraktu z wanilii            Wszystkie składniki wymieszać, rozprowadzić równo po gorącym cieście. Wstawić do piekarnika i piec dodatkowe 5 minut. Ciasto wystudzić. Zimne posypać upieczonymi okruszkami, lekko wciskając je w masę. Schłodzić w lodówce przez minimum 3 godziny, pokroić na kwadraty.           Smacznego :-) 