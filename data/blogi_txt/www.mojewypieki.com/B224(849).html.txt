Choć na pewno powiecie, że to Wasze ciasteczka z dzieciństwa, są to przede wszystkim popularne okołobożonarodzeniowe ciasteczka szwedzkich dzieci :-). Smażone w głębokim tłuszczu, w smaku trochę przypominają faworki, lecz są delikatniejsze, chrupiące i prostsze w przygotowaniu. Tradycyjny przepis opiera się na cieście naleśnikowym, a do ich wykonania potrzebujemy specjalnego przyrządu (w tym celu sprawdźcie zakamarki w starych szafkach lub zapytajcie Babci :-). Ich smażenie wymaga odrobiny wprawy, ale po kilku minutach smażenia sami wyczujecie, jak gorący powinien być olej i jak "nabierać" ciasteczka na foremkę. Jeszcze ciepłe ciastka oprószamy cukrem pudrem. Ich dużą zaletą jest to, że zrobicie je szybko, ale szybko też znikną ze stołu...   Składniki na 60 sztuk:                    2 duże jajka                   1½ łyżeczki cukru                   1 szklanka mleka                   1 szklanka mąki pszennej 1 - 2 łyżki skrobi ziemniaczanej (opcjonalnie)* olej lub smalec do smażenia                   cukier puder, do oprószenia            Wszystkie składniki powinny być w temperaturze pokojowej.           Jajka, cukier, mleko i mąki zmiksować na gładkie ciasto, np. blenderem. Ciasto powinno być odrobinę bardziej gęste niż naleśnikowe (można dodać 1 lub 2 łyżki mąki więcej). Otrzymane ciasto odstawić na godzinę do lodówki.           Tłuszcz rozgrzać do temperatury 190ºC (jak na faworki). Przyrząd do rozetek włożyć na chwilę do gorącego tłuszczu, by się rozgrzał. Następnie zanurzyć w cieście, w taki sposób, by ciasto nie zakrywało góry foremki (inaczej nie będzie można ściągnąć upieczonego ciasteczka). Natychmiast przenieść do tłuszczu i smażyć około 20 - 35 sekund, do zarumienienia. Po wyjęciu z tłuszczu, pomagając sobie lekko widelcem, ściągnąć ciasteczko z foremki i odsączyć na papierowym ręczniczku. Smażyć dalej. Co pewien czas zamieszać ciasto (jeśli dodaliście skrobi, ma ona tendencję do osiadania na dnie)           Podawać ciepłe, oprószone cukrem pudrem.           * ciasto z odrobiną skrobi daje jeszcze bardziej kruche ciasteczka!           Smacznego :-).    Przepis Beatrice Ojakangas "The Great Scandinavian Baking Book". 