Wiedziałam, że takie połączenie smaków musi u mnie na blogu w końcu zaistnieć :-). Jest w nim wszystko, co kocham: mascarpone, zapach kawy z Amaretto, czekolada.. Będzie Wam bardzo smakowało, na pewno. Przepis jest na tyle prosty, że jeśli próbowaliście już kiedyś sernikobrownies z malinami, to brownies jest zrobione na tej samej zasadzie. Pamiętajcie, że brownies to ciasto pieczone bez proszku do pieczenia i zakalec jest tutaj na miejscu ;-).   Składniki na część czekoladową: 200 g masła                   220 g drobnego cukru do wypieków 3 duże jajka                   200 g czekolady gorzkiej, roztopionej                   120 g mąki pszennej 1 łyżka kawy rozpuszczalnej rozpuszczona w 1/5 szklanki gorącej wody                   1 łyżka likieru Amaretto Wszystkie składniki powinny być w temperaturze pokojowej. Czekoladę roztopić w kąpieli wodnej lub mikrofali, lekko przestudzić.           W misie miksera utrzeć masło z cukrem na jasną, puszystą masę. Dodawać jajka, jedno po drugim, miksując po każdym dodaniu do połączenia się składników. Dodać lekko przestudzoną czekoladę, zmiksować. Dodać mąkę, kawę, likier i zmiksować.  Składniki na część tiramisu:                    500 g serka mascarpone                   150 g drobnego cukru do wypieków                   2 duże jajka                   2 łyżki likieru Amaretto                   2 łyżeczki kawy rozpuszczalnej rozpuszczone w 1 łyżce gorącej wody Wszystkie składniki powinny być w temperaturze pokojowej. Wymienione składniki włożyć do naczynia i utrzeć lub zmiksować - tylko do połączenia się składników.  Wykonanie           Blachę o wymiarach 20 x 30 cm wysmarować masłem i wyłożyć papierem do pieczenia (spód i boki).           Na spód blaszki wyłożyć 3/4 ilości ciasta czekoladowego, następnie całą część tiramisu, następnie na wierzch resztę ciasta czekoladowego (nie trzeba wyrównywać, można wykładać nieregularnie, łyżką). Patyczek (jak do szaszłyków) zanurzyć do połowy w cieście i zrobić widoczne na wierzchu esy - floresy.           Piec w temperaturze 170ºC przez 45 minut (do maksymalnie 60 minut), sprawdzając patyczkiem po 45 minutach. Ciasta nie pieczemy do suchego patyczka, ale nie może na nim być śladów surowego ciasta. Wystudzić w uchylonym piekarniku, następnie schłodzić przez kilka godzin w lodówce. Podawać (koniecznie!:-) z bitą śmietaną oprószoną kakao. Smacznego :-). 