"America's Favorite Cookie" - czarne wręcz markizy przełożone słodziutkim kremem. Często prosiliście o przepis na nie. I nie będę czarować - nie są jak prawdziwe Oreo ze sklepu ;). Ciastka kakaowe prawdopodobnie najlepsze jakie jadlam do tej pory. Choć krem jest bardzo tłusty... ozdobiłam nim tylko kilka ciastek, resztę zajadam z mlekiem ;). Słodkie są też same reklamy tych ciasteczek  - zawsze reaguję na nie uśmiechem :-). Więc 'first you twist it, then you lick it and then dunk it!' (najpierw przekręć ciasteczko, potem poliż i namocz - w mleku), czy jak wolicie :-). Przepis pochodzi ze strony 'Smitten Kitchen'.  ps. ten wpis nie ma na celu reklamy tych ciasteczek, po prostu podobają mi się ich spoty reklamowe ;)                 Składniki na 25 - 30 sztuk ciastek:   1 i 1/4 szklanki mąki pszennej  1/2 szklanki kakao  1 łyżeczka sody oczyszczonej  1/4 łyżeczki proszku do pieczenia  1/4 łyżeczki soli  1 i 1/4 szklanki ciemnego cukru muscovado*  145 g masła, miękkiego  1 duże jajko Masło umieścić w misie miksera i utrzeć do białości i puszystości. Dodać cukier i dalej ucierać, około 3 minut. Dodać jajko, ucierając. Dodać suche składniki i zmiksować.  Z masy formować kulki małego orzecha włoskiego i układać na blaszce wyłożonej matą teflonową lub papierem do pieczenia w sporych odstępach - mocno rosną. Lekko spłaszczyć.  Piec w temperaturze 190°C przez około 9 minut. Wyjąć, poczekać chwilę, aż stwardnieją i wyłożyć na kratkę.  Masa do przełożenia:   110 g masła, miękkiego  2 szklanki cukru pudru (dałam mniej)  2 łyżeczki ekstraktu z wanilii   Masło utrzeć mikserem do puszystości, dodać resztę składników i dalej ucierać. Przełożyć wystudzone ciastka.  Jedząc maczać w mleku ;-).  * można zastąpić drobnym białym cukrem, ale ciemny brązowy będzie najodpowiedniejszy  Smacznego :) 