Ciasto tradycyjnie podawane podczas Halloween i Dnia Dziękczynienia zarówno w USA jak i w Kanadzie. Kruche ciasto pieczone w głębszym naczyniu żaroodpornym (zastąpiłam głębszą formą do tarty), wypełnione nadzieniem z pulpy dyniowej, śmietanki i przypraw. Bardzo delikatne, prawie jak pudding, o smaku jaki ciężko sobie wyobrazić bez wcześniejszego skosztowania :-). Pumpkin pie jest pieczone często bez wcześniejszego podpiekana spodu, czego nie polecam, biorąc pod uwagę konsystencję nadzienia ;-). Mój placek nabrał wyraźnego brązowego koloru przez dodatek brązowego ciemnego cukru i własnoręcznie mielonych przypraw, dzięki którym ciasto nabrało też mocnego, świątecznego aromatu :-). Jeśli chcecie uzyskać nadzienie o jaśniejszej barwie, warto użyć białego cukru lub jasnego trzcinowego. Kto się skusi?:-).   Ciasto kruche (pâte brisée):                    250 g mąki pszennej 150 g zimnego masła, pokrojonego na mniejsze kawałki 1 łyżeczka soli                   szczypta drobnego cukru do wypieków                   1 jajko                   1 łyżka zimnego mleka            Na stolnicę wysypać mąkę, zrobić dołek, w ktorym umieścić masło, sól, cukier i jajko. Dodane składniki zagnieść razem, następnie stopniowo dodawać do nich mąkę, wyrabiając między palcami, jak na kruszonkę. Dodać mleko i zagnieść gładkie ciasto. Uformować z niego kulę, lekko spłaszczyć, owinąć folią i schłodzić w lodówce przez 30 minut. Ciasto można również wyrobić w malakserze (szybciej i prościej). Formę do pumpkin pie (głębszą, żaroodporną) lub głęboką formę do tarty o średnicy 24 cm wysmarować masłem, oprószyć mąką, strzepując jej nadmiar. Schłodzone ciasto rozwałkować na grubość 3 mm i wyłożyć nim formę, ponakłuwać widelcem. Część ciasta warto odłożyć na dekorację (listki piekłam oddzielnie). Na ciasto wyłożyć papier do pieczenia, następnie na papier wysypać kulki ceramiczne, które obciążą ciasto (może być też fasola, ryż).            Nagrzać piekarnik do 200ºC, wstawić spód i podpiec przez 15 minut. Następnie formę wyjąć z piekarnika, usunąć papier z obciążeniem, wstawić z powrotem do piekarnika i piec dodatkowe 5 - 10 minut, do zrumienienia spodu. Wyjąć, lekko przestudzić.  Nadzienie dyniowe:                    2 szklanki dyniowego puree*                   1 szklanka śmietany kremówki 36%                   2 jajka                   1 żółtko 1 łyżeczka skrobi ziemniaczanej                   pół szklanki ciemnego brązowego cukru**                   szczypta soli zmielone przyprawy: 2 łyżeczki cynamonu, 1 łyżeczka imbiru, 1/4 łyżeczki gałki muszkatołowej, 1/4 łyżeczki goździków, 1/4 łyżeczki kardamonu            Wszystkie składniki przełożyć do naczynia i roztrzepać przy pomocy ręcznej trzepaczki. Płynne nadzienie (bardzo płynne..) wylać na podpieczony wcześniej spód.           Wstawić do piekarnika rozgrzanego do 220ºC i piec przez 15 minut. Następnie temperturę obniżyć do 180ºC i piec dodatkowe 40 - 50 minut. Nadzienie mocno wyrośnie, by potem opaść do pierwotnego poziomu. Wyjąć z piekarnika, przestudzić.           Schłodzić w lodówce, najlepiej przez noc. Podawać z bitą śmietaną.           Smacznego :-)           * Można wykorzystać gotowe puree z puszki lub zrobić je samemu - w tym niedużą dynię umyć i przekroić na kilka mniejszych części, wydrążyć łyżką środek z nasionami. Tak przygotowaną dynię ułożyć w naczyniu żaroodpornym i przykryć pokrywką; piec w temperaturze 180ºC przez około 90 minut, do miękkości. Ostudzić, obrać ze skóry i zmiksować blenderem na puree.           ** można zastąpić białym cukrem dla uzyskania pomarańczowego koloru nadzienia              Źródło przepisu na pâte brisée - 'Pastry' Michel Roux. 