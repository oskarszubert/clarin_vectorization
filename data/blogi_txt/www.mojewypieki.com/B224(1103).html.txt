Czerwone serca walentynkowe - ciasteczka z posypką cukrową. Lekko kruche, maślane, miękkie od razu po upieczeniu, potem kruszeją. Proste do wykonania i idealne do walentynkowych dekoracji :-).   Składniki na około 30 niedużych ciastek: 200 g masła, w temperaturze pokojowej                   1/2 szklanki drobnego cukru do wypieków                   1 jajko 2 szklanki mąki pszennej                   2 łyżeczki ekstraktu z wanilii                   czerwony barwnik spożywczy w paście/żelu            Masło i cukier umieścić w misie miksera. Utrzeć, do otrzymania bardzo puszystej, jasnej masy. Dodać barwnik (ilość wedle potrzeby) i zmiksować do otrzymania jednolitego czerwonego ciasta. Dodać jajko i utrzeć, do całkowitego połączenia. Dodać ekstrakt i zmiksować. Dodać mąkę i zmiksować do połączenia. Uformować w kulę.           Stolnicę oprószyć bardzo delikatnie mąką. Wyłożyć kulę ciasta i rozwałkować na grubość 1 cm (nie cieniej, ciasteczka powinny być dość grube). Wycinać serca przy pomocy foremki do ciastek. Układać na blaszce do pieczenia wyłożonej papierem do pieczenia lub matą teflonową.           Piec w temperaturze 190ºC przez około 12 - 15 minut lub do lekkiego zrumienienia brzegów. Wyjąć, wystudzić na kartce.  Lukier:                    1 szklanka cukru pudru                   2 - 3 łyżki wrzacej wody lub soku z cytryny                   posypka cukrowa            Cukier puder rozetrzeć w naczyniu z wrzącą wodą (grzbietem łyżki) do gładkości. Jeśli będzie zbyt gęsty - dodać więcej wody. Jeśli zbyt rzadki - dosypać cukru pudru.           Ciasteczka maczać w lukrze, odkładać na kratkę, posypać cukrowymi kuleczkami. Przechowywać do 7 dni w szczelnym pojemniku.           Smacznego :-) 