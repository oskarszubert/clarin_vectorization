Ucieszą się na pewno te osoby, które mają słabość do muffinek - teraz w wersji świątecznej :-). Radziłabym jednak spróbować wszystkim - muffinki są przepyszne. Słodkie w sam raz, z kwaśną czerwoną żurawiną, która nadaje muffinkom koloru, z kleksem twarożku. Przepis z najnowszego magazynu 'Good Food'. Bardzo polecam!   Składniki na 11-12 sztuk:   100 g twarożku (dowolnego: jak na serniki, mascarpone, philadelphia, ricotta, quark itp)  170 g drobnego cukru do wypieków + 25 g cukru + 25 g cukru  180 g świeżej lub mrożonej żurawiny*  200 g mąki pszennej szczypta soli  2 łyżeczki proszku do pieczenia  2 duże jajka  75 ml oleju słonecznikowego  1 łyżeczka ekstraktu z wanilli  2 łyżki mleka (niekoniecznie, tylko jeśli masa będzie bardzo gęsta)   Twarożek dokładnie rozetrzeć z 25 g cukru, odstawić. Żurawinę wymieszać z 25 g cukru w małym rondelku. Podgrzewać, mieszając, do momentu gdy żurawina zacznie pękać. Odstawić i ostudzić.  Do miski wsypać mąkę, proszek, szczyptę soli, resztę cukru, dodać jajka, wanilię, olej, przestudzoną żurawinę. Wymieszać szybko i niedokładnie - ciasto może pozostać z grudkami. Jeśli masa będzie bardzo gęsta można dodać 1-2 łyżki mleka.  Foremkę do muffin wyłożyć papilotkami, do każdej nałożyć ciasta, do mniej więcej 2/3 wysokości papilotki. Na wierzchu każdej muffinki zrobić mały otworek i nałożyć do niego odrobinę twarożku (około 1 łyżeczki).   Piec w temperaturze 170ºC przez około 25 - 30 minut, do tzw. suchego patyczka. Wyjąć, ostudzić na kratce. Można posypać cukrem pudrem.  Smacznego :)  * zamrożoną żurawinę trzeba najpierw rozmrozić 