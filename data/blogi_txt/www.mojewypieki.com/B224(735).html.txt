Francuski przysmak śniadaniowy - bułeczki jak ślimaczki z przepysznym crème pâtissière, wykonane z przepisu na brioche. Ciasto drożdżowe jest bardzo bogate w masło i jajka, ale dzięki temu autentyczne i niepowtarzalne w smaku. Dostępne już w wielu krajach, nie tylko we Francji, choć często ciasto już bywa uboższe w masło.. i naprawdę przychylam się do tego pomysłu, głównie ze względu na nadmiar tej dobroci ;). Wykonane klasycznie i prosto; ciasto drożdżowe jest wałkowane, następnie na nie wykładamy masę kremową, posypujemy rodzynkami, zwijamy i przecinamy by otrzymać bułeczki. Plusem jest fakt, że długo zachowują świeżość. Warto przed przystąpieniem do pracy przeczytać cały przepis, ponieważ wiele etapów przygotowuje się dzień wcześniej. Przepis pochodzi z blogu 'Elra's baking'. Zapraszam do upieczenia :-).    Składniki na 12 dość dużych drożdżówek:   500 g mąki pszennej  65 g cukru  9 g drożdży suchych lub 18 g drożdży świeżych  5 dużych jajek, delikatnie roztrzepanych  350 g masła, roztopionego i przestudzonego  60 ml wody   W misie miksera umieścić mąkę, cukier, suche drożdże (ze świeżymi najpierw zrobić rozczyn), wymieszać łyżką. Dodać wodę i jajka, zagniatać hakiem do wyrabiania ciasta drożdżowego przez 5 minut, aż ciasto będzie gładkie i elastyczne. Wyłączyć maszynę, ciasto przykryć folią spożywczą i pozostawić na 1 - 2 godziny, do podwojenia objętości.  Po tym czasie ciasto umieścić z powrotem w maszynie, stopniowo dodawać roztopione i ostudzone masło (po 2 łyżki), miksując tylko do połączenia. Gdy zostanie zaabsorbowane, dalej dodawać masło, do wyczerpania. Ciasto przełożyć do większego naczynia, przykryć folią spożywczą, włożyć do lodówki na całą noc.  Składniki na crème pâtissière: 500 ml mleka (400 + 100)  100 g cukru  5 dużych żółtek  3 łyżki mąki pszennej  3 łyżki skrobi ziemniaczanej  1 łyżeczka ekstraktu z wanilii   W garnuszku zagotować 400 ml mleka z połową cukru.   W miseczce ubić żółtka z pozostałym cukrem, aż będą białe i puszyste. Dodać do nich mąkę, skrobię i mleko, zmiksować. Wlać na zagotowane mleko, gotować, cały czas mieszając, aż krem zgęstnieje. Pogotować minutę. Ściągnąć z palnika, dodać ekstrakt z wanilii i wymieszać.   Przykryć folią spożywczą, w taki sposób, by nie wytworzył się kożuch (folia powinna dotykać kremu). Odstawić do ostudzenia. Schłodzić w lodówce (można przechowywać w lodówce do 2 dni).  Ponadto:   40 g rodzynków  60 ml ciemnego rumu   Wieczór wcześniej rodzynki namoczyć w rumie i przykryć. Kolejnego dnia odcedzić, rum zachować do lukru.  Wykonanie  Ciasto wyjąć z lodówki i rozwałkować na lekko posypanej mąką powierzchni na kwadrat o boku 35 cm i grubości 1/3 cm. Na ciasto rozsmarować crème pâtissière, rozrzucić rodzynki. Ciasto zwinąć jak roladę, pokroić na 12 równych części (około 2,5 cm grubości).* Przyszłe bułeczki układać na blaszce wyłożonej papierem do pieczenia (ja wykorzystałam 2 blaszki), w odleglościach co najmniej 5 cm od siebie. Przykryć folia spożywczą i pozostawić na godzinę do podwojenia objętości. Przed pieczeniem spłaszczyć delikatnie dłonią i posmarować dodatkowym roztrzepanym jajkiem. Piec w temperaturze 220ºC przez około 15 minut (przetrzymałam dodatkowe 5 minut w niższej temperaturze). Wyjąć, jeszcze ciepłe polukrować.**  Przygotować lukier: pozostały rum wymieszać z 1/2 szklanki cukru pudru.  * idealnie do tego celu nada się kawałek nitki; wkładamy ją pod zwinięte ciasto i zaciskamy nad ciastem, przecinając;  ** w oryginalnym przepisie drożdżówki z lukrem są jeszcze podpiekane przez 2 minuty w piekarniku 