Pozazdrościłam Wam, że już tyle pierniczków macie napieczonych.. W myśl przysłowia, że szewc bez butów chodzi, ja chyba ostatnia się za nie zabieram. Jeśli tak jak ja w tym roku nie mieliście czasu się wcześniej zdecydować, a myślicie, że już za późno, ten przepis jest dla Was! Pierniczki można upiec nawet w Wigilię, a obiecuję, że nikt na Święta sobie zębów nie połamie ;-). Są miękkie, lekko kruche i nadają się do jedzenia i dekoracji od razu po upieczeniu. A sam przepis jest prosty i szybki w wykonaniu: ciasto wystarczy zagnieść, rozwałkować i już można wykrajać dowolne kształty. Najlepsze są te w polewie lukrowej! Polecam dla tegorocznych spóźnialskich..   Składniki na około 55 pierniczków:                    300 g mąki pszennej 100 g mąki żytniej pełnoziarnistej                   2 duże jajka                   130 g cukru pudru                   100 g masła, roztopionego i lekko przestudzonego 100 g łagodnego miodu np. akacjowego                   1 łyżka przyprawy do piernika                   1 łyżka kakao 1 łyżeczka sody oczyszczonej            Wszystkie składniki wsypać do naczynia, wymieszać i wyrobić (można mikserem). Ciasto może być klejące, ale nie dodawać mąki.           Ciasto rozwałkować na grubość 4 mm (nie cieniej), podsypując je małą ilością mąki - tylko tyle, by ciasto nie kleiło się do stolnicy. Wykrawać różne kształty pierniczków. Układać je na blaszce w niewielkich odstępach. Piec w temperaturze 180ºC przez około 8 - 10 minut. Studzić na kratce. Dowolnie udekorować. Pierniczki z powyższego przepisu pozostają miękkie przez wiele tygodni. Może się jednak zdarzyć, że pierniczki stwardnieją, a wtedy, czytaj dalej..  Co zrobić, by pierniczki zmiękły? Może się zdarzyć, że pierniczki z nieznanych nam przyczyn po kilku dniach stwardnieją.. (powoduje to dodatek miodu). By zmiękły potrzebują pochłonąć odpowiednią dawkę wilgoci np. z powietrza lub owoców. Wtedy będą rozpływały się w ustach! Ułóż pierniczki (jeszcze przed lukrowaniem) na kratce i przenieś do pomieszczenia o wysokiej wilgotności, uchyl okno podczas deszczu ;-) (klimat brytyjski jest dość wilgotny, pierniczki miękną u mnie szybko, już po 3 dniach). Jeśli u Ciebie w domu jest dość sucho, schowaj pierniczki do szczelnej puszki z kawałkami obranych jabłek. Jabłka wymieniaj co parę dni, by nie zaczęły pleśnieć. Pierniczki będą chłonęły wilgoć z owoców. Smacznego :-).             I już po lukrowaniu! Najpierw zrobiłam rzadki lukier z cukru pudru i gorącej wody. Maczałam w nim pierniczki z jednej strony i odkładałam na kratkę do zastygnięcia. Potem z bardzo gęstego lukru zrobiłam prążki, wyciskając lukier przez tutkę z papieru.  Polewa lukrowa: 1 szklanka cukru pudru                   2 - 3 łyżki wrzącej wody (lub soku z pomarańczy, rumu itp.)            Cukier puder przełożyć do miseczki, dodać wrzątku. Utrzeć grzbietem łyżki do otrzymania gładkiej polewy lukrowej. Jeśli lukier będzie zbyt gęsty - dodać więcej wody, jeśli zbyt rzadki - więcej cukru pudru. 