Słynne owsiano - kokosowe ciastka, z domieszką golden syrupu. Podczas I Wojny Światowej pieczone przez australijskie matki i żony dla ich chłopców walczących w Australian and New Zealand Army Corps (ANZAC). Dlatego z początku zwane były 'ciastkami żołnierzy'. Przepis został tak skonstruowany, by dobrze znosiły daleki transport.. Ciastka są pyszne. Chrupiące w dniu pieczenia, łagodniejące i bardziej miękkie po kilku dniach przechowywania. Mój przepis zaczerpnęłam z magazynu 'GoodFood' - '101 cakes   bakes'. Warto wypróbować!   Składniki na 20 - 25 całkiem sporych ciastek:    85 g płatków owsianych  85 g wiórków kokosowych  100 g mąki pszennej  70 g cukru pudru  100 g rozpuszczonego masła  1 łyżka golden syrup'u (można zastąpić płynnym miodem)  1 płaska łyżeczka sody oczyszczonej    Do naczynia wsypać płatki, wiórki, mąkę i cukier, wymieszać. W małym rondelku roztopić masło i wlać golden syrup, wymieszać (nie gotować). Sodę wymieszać w szklance z 2 łyżkami wrzącej wody, wlać do rondelka z masłem i syrupem, wymieszać. Połączyć zawartość rondelka z suchymi składnikami, wymieszać.  Z ciasta robić kulki wielkości większego orzecha włoskiego, kłaść na blachę, spłaszczać (zachowując odstepy, ciastka się sporo rozleją na boki). Ja dodatkowo spłaszczałam je jeszcze po 2 minutach pieczenia.  Piec w temperaturze 180ºC około 8 - 10 minut (uwaga: szybko 'łapią' kolor).  Odczekać chwilę (będą bardzo miękkie), po kilku minutach przenieść na drucianą siatkę, by wystygły.  Smacznego :) 