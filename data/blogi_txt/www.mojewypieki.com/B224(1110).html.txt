Bezowe ciasteczka migdałowe, które zawładnęły światem. Bardzo trendy. Dla mnie - przepis, do którego podchodziłam n razy, by w końcu, sfrustrowana, metodą prób i błędów znaleźć przepis najlepszy dla mnie, choć właściwiej byłoby powiedzieć - dla mojego piekarnika ;-). Nie są proste w wykonaniu, a na pewno trudniejsze niż bezy. W smaku - dobre, choć mnie nigdy nie zachwyciły. Mój mąż za to jest ich wielbicielem - może dlatego, że nigdy nie musiał ich piec ;-). Zyskują na smaku dzięki przełożeniu smaczną kremową masą. Bardzo mocno słodkie. No cóż, nie będę specjalnie zachęcać, one są tak sławne, że chociaż raz wypadałoby je upiec :-). Oryginalny przepis pochodzi z blogu Tartlette. A.. i bym zapomniała - waga konieczna!   Składniki na 2 nieduże blaszki pojedynczych makaroników:   100 g białek (z około 3 jajek)  110 g zmielonych migdałów (bez skórki)  200 g cukru pudru  50 g drobnego cukru do wypieków  nasionka z 1 laski wanilii   Białka muszą być starsze - najlepiej 24 - 36 godzinne, trzymane w odkrytym pojemniku (miseczce) na blacie, w temperaturze pokojowej.  Migdały i cukier puder przesiać, wymieszać z wanilią.  Białka ubić na sztywno, pod koniec ubijania dodając stopniowo drobny cukier i dalej ubijając. Dodać przesiane migdały z cukrem pudrem, wymieszać szpatułką lub drewnianą łyżką, do połączenia składników i nie za długo. Przygotować rękaw cukierniczy z okrągłą nasadką (około 1 cm). Masę makaronikową przełożyć do rękawa. Blachę wyłożyć matą teflonową (najlepiej) lub papierem do pieczenia (makaroniki mogą gorzej odchodzić po upieczeniu, więc w sumie nie polecam). Wyciskać nieduże makaroniki, o średnicy około 2,5 - 3 cm (biorąc pod uwagę, że na pewno trochę się rozleją na boki), pozostawiając między nimi spore odstępy. Po zapełnieniu całej blaszki, odstawić ją na 1 godzinę, by makaroniki się wysuszyły. Dobrze wysuszone nie będą się kleiły przy dotyku, a na ich powierzchni utworzy się skorupka.   Piec w piekarniku rozgrzanym do 150ºC przez 8 - 10 minut.* Większe makaroniki należy piec dłużej. Poczekać do lekkiego przestudzenia, przenieść na kratkę. Idealne makaroniki mają chrupiącą skórkę i są mięciutkie, lekko ciągnące w środku, z charakterystyczną 'stopką'.. Nie powinny się także zarumienić.  Masa kremowa z nutellą:   250 g serka mascarpone  4 łyżki nutelli (lub więcej, do smaku)   Składniki przełożyć do miski i wymieszać łyżką.   Gotową masą przekładać makaroniki.  Przechowywanie           Makaroniki bez nadzienia można przechowywać do 7 dni w szczelnym pojemniku lub do 2 dni w lodówce, można również zamrozić do 1 miesiąca. Po przełożeniu nadzieniem należy je jak najszybciej spożyć lub przechowywać w lodówce.  Smacznego :)  * dla mojego piekarnika to zbyt krótko; po 10 minutach obniżam temperaturę do 120ºC i piekę dodatkowe 5 - 7 minut 