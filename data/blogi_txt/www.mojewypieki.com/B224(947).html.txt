Ucieszą tych, którzy lubią piec, choć niekoniecznie zawsze na słodko :-). Są wyborne, o pięknym zapachu sera żółtego. Takie proste w przygotowaniu! Robiłam je w ostatnich dniach z trzy razy i zawsze szybko znikały z talerza, ledwo zdążyły wystygnąć. Idealne do wszelkich dipów, serów, jako przekąska do piwa, lub tak po prostu, jako ciasteczka. Można lekko zmienić ich smak dodając paprykę w proszku, sezam lub kminek, jak lubicie. Przepis znaleziony na tej stronie, zmodyfikowany. Polecam :) Składniki na około 8 tuzinów:   2 szklanki mąki pszennej chlebowej lub mąki pszennej  2 łyżeczki cukru  1 łyżeczka soli 3/4 łyżeczki sody oczyszczonej  75 g masła  120 g startego na małych oczkach sera żółtego, np. cheddar  1/2 szklanki zimnej wody  sól, do oprószenia   Wszystkie składniki umieścić w mikserze i zmiksować (najlepiej hakiem do ciasta drożdżowego lub w malakserze). Ciasto powinno wyjść gładkie, elastyczne, miękkie. Przykryć je folią spożywczą i umieścić w lodówce na godzinę.  Po tym czasie ciasto rozwałkować na nienatłuszczonej blaszce (lub na papierze do pieczenia) na grubość około 1 mm (miejscami może nawet prześwitywać papier); im ciasto cieniej rozwałkowane, tym krakersy smaczniejsze i bardziej chrupiące. Można lekko podsypywać mąką, jeśli to konieczne. Okrągłym nożem do pizzy (najlepszy do tego) lub zwykłym pokroić ciasto na kwadraty lub prostokąty, ponakłuwać każdy krakers widelcem.*Przed pieczeniem oprószyć solą.  Piec w temperaturze 220ºC przez 5 - 10 minut, w zależności od grubości krakersa lub upodobań. Powinny się zezłocić.  Smacznego :)  * ciasto jest kurczliwe, więc po pokrojeniu na prostokąty może się okazać, że się sporo 'zbiegnie'.., nie należy się tym martwić :) 