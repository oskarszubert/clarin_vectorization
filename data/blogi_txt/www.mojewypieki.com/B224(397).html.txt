Bułeczki tylko dla miłośników mąki gryczanej. Jest ona bardzo specyficzna, nie wszyscy ją lubią - ma ciemną barwę i mocny zapach, a bułeczkom nadaje kwaśnego posmaku. Smakują jak z dodatkiem kaszy gryczanej ;).  Autorka przepisu piekła je posypane posiekanymi orzechami włoskimi i według niej najlepiej smakują do gorącej kartoflanki ... Przepis Beatrice Ojakangas z ksiażki 'Chleb. Pieczemy w domu.'   Składniki na 16 - 18 bułek: 7 g suchych drożdży lub 14 g drożdży świeżych  1/4 szklanki letniej wody  2 łyżki melasy  2 łyżki cukru  2 szklanki (500 ml) maślanki, lekko podgrzanej  1/4 szklanki stopionego masła  1,5 szklanki mąki gryczanej  4 szklanki mąki pszennej  1,5 łyżeczki soli   Do posmarowania:   1 jajko roztrzepane z 2 łyżkami mleka nasiona do posypania   Wszystkie składniki na bułeczki połączyć*, wyrobić gładkie ciasto (może się kleić, lecz nie dosypywać więcej mąki). Odłożyć przykryte w ciepłe miejsce do podwojenia objętości.   Po tym czasie ciasto ponownie wyrobić, uformować bułki, delikatnie podsypując mąką. Układać je na oprószonej mąką blaszce, przykryć ponownie i pozostawić do podwojenia objętości na około 30 minut. Przed pieczeniem posmarować jajkiem, posypać nasionami.  Piec w temperaturze 200ºC przez około 20 minut. Studzić na kratce.  Metoda dla maszynistów:  Wszystkie składniki umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie  ciasto wyjąć, uformować bułeczki i dalej postępować według powyższego przepisu.   Smacznego :)  * przy użyciu drożdży świeżych najpierw zrobić rozczyn 