.. który smakuje prawie jak nutella. Nie smakuje dokładnie tak samo. Jest o niebo lepszy! :-) Porównując oba kremy doszłam do wniosku, że kupny jest słodszy i mniej orzechowy. Kolor i konsystencja - identyczna. Próbowałam już wcześniej przygotować taki krem z innych przepisów, ale ten bije inne na głowę ;-). Przepis pochodzi z tej strony. Musicie spróbować!   Składniki na około 280 ml kremu:                    80 g orzechów laskowych (około 2/3 szklanki)                   3/4 szklanki mleka skondensowanego słodzonego                   90 g gorzkiej czekolady                   3 łyżki golden syrupu, miodu lub syropu z agawy            Orzechy laskowe podrumienić (podprażyć) na patelni lub w piekarniku (temperatura 180º), mieszając od czasu do czasu. Obrać z brązowych skórek - najlepiej schodzą po podprażeniu, jeśli zawiniemy je w papierowy ręcznik i potrzemy. Orzechy ze skórkami nadałyby kremowi gorzkiego smaku. Ostudzić.           Ostudzone włożyć do malaksera (foodprocessora). Zmiksować na płynną masę (mniej więcej 8 minut ciągłego miksowania). Orzechy najpierw będą zmielone jak do wypieków, potem powstanie z nich masło, po ostatnich 5 minutach miksowania powstanie z nich w miarę gładki i tłusty płyn.           W garnuszku z grubym dnem umieścić mleko skondensowane, połamaną gorzką czekoladę, syrop. Podgrzewać na małej mocy, do rozpuszczenia się czekolady, mieszając by wszystkie składniki się połączyły. Taką mieszankę, jeszcze ciepłą, wlać do malaksera, do przygotowanej wcześniej masy orzechowej. Zmiksować przez 2 minuty, na gładką masę. Nałożyć do słoiczków, odstawić w temperaturze pokojowej, do stężenia.           Smacznego :) 