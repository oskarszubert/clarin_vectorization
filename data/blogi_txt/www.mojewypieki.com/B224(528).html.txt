Soczyście orzeźwiające lody o smaku ananasowym. Ukręcone z łatwo dostępnych składników i przy pomocy maszynki do lodów, choć można je również przygotować dłuższym i bardziej żmudnym sposobem - wielokrotnego miksowania zamarzającej masy. Pamiętajmy, że domowe lody są bardziej twarde niż sklepowe, więc należy je wyjąć z zamrażarki przynajmniej 10 minut przed podaniem. W wersji dla dorosłych, do lodów można dodać likieru. Polecam :-).   Składniki na ponad 1,5 litra lodów: 1 szklanka mleka                   1,5 szklanki śmietany kremówki                   3 żółtka                   pół szklanki cukru                   1 puszka ananasów w syropie (ok. 600 g)                   świeżo wyciśnięty sok z 1 cytryny Puszkę z ananasem otworzyć, przelać zawartość do miseczki (owoce razem z syropem), dodać sok z cytryny, zmiksować przy pomocy blendera na gładkie puree.           Żółtka i cukier utrzeć na jasną i puszystą masę, pod koniec ucierania dodając pół szklanki mleka.           Pozostałe mleko i kremówkę umieścić w garnuszku, lekko podgrzać. Dodać masę żółtkową, wymieszać i cały czas podgrzewać, do zgęstnienia i prawie do momentu zagotowania. Uwaga: nie można doprowadzić do wrzenia! (masa od razu się zwarzy). Natychmiast ściągnąć z palnika, dodać puree z ananasów, wymieszać. Wystudzić i schłodzić do temperatury lodówkowej (najlepiej przez całą noc).            Mieszankę przelać do maszyny do lodów i dalej postępować według instrukcji jej producenta.           Lody można również wykonać bez maszyny - schłodzoną mieszankę z lodówki zmiksować, by lody się napuszyły, przelać do pojemnika, włożyć do zamrażarki. Podczas chłodzenia kilka razy zmiksować, by lody były puszyste i by nie wytworzyły się kryształki lodu.           Smacznego :-). 