Pyszny, zwarty i ciężki sernik. Tęskniłam już za takim, dlatego przygotowałam go na polskim twarogu trzykrotnie zmielonym. Jest słodki, z delikatnym aromatem gruszek i imbiru, na kruchym spodzie. Jeśli chcecie, by był bardzej intensywny, możecie również dodać do sernika imbiru kandyzowanego. Choć gruszki najlepiej pasują do ciemnej czekolady, dla odmiany pokryłam wierzch ganache z białej czekolady. Polecam :)   Składniki na spód:   50 g masła  120 g mąki pszennej  1 jajko  2 łyżki cukru pudru  1/4 łyżeczki proszku do pieczenia  1/2 łyżeczki imbiru Wszystkie składniki zagnieść (najszybciej zrobić w malakserze). Uformować kulę, spłaszczyć, owinąć folią i schłodzić w lodówce przez godzinę.  Po tym czasie ciasto wyłożyć do tortownicy o średnicy 20 cm, wyłożonej uprzednio papierem do pieczenia (sam spód). Wyrównać, ponakłuwać widelcem. Podpiec w temperaturze 180ºC przez około 15 - 17 minut, do lekko złotego koloru. Składniki na masę serową:   500 g niekwaśnego tłustego twarogu, zmielonego przynajmniej dwukrotnie  2/3 szklanki drobnego cukru 1/2 szklanki kwaśnej śmietany (18%)  1,5 łyżki mąki pszennej  2 jajka  1 łyżeczka imbiru  1/4 łyżeczki cynamonu  5 małych gruszek (łączna waga przed obraniem ok. 500 g)   Gruszki obrać, przekroić na pół wzdłuż, wydrążyć gniazda nasienne.  Do misy miksera włożyć pozostałe składniki na masę serową, zmiksować. Wylać na podpieczony (może być jeszcze ciepły) spód. Gruszki układać na wierzchu, stroną wypukłą do góry, wpychając je w masę serową (nie powinny zbyt dużo wystawać ponad sernik, ponieważ podczas pieczenia wyschną).  Piec w temperaturze 180ºC przez około 60 minut, najlepiej po 10 minutach przykrywając sernik z wierzchu folią aluminiową, by nie wysuszyć gruszek. Po upieczeniu wystudzić w lekko uchylonym piekarniku, następnie umieścić w lodówce na 12 godzin.  Ganache z białej czekolady: 100 g białej czekolady  3 łyżki śmietany kremówki 36% Czekoladę połamać i razem z kremówką umieścić w szklanej miseczce. Przygotować kąpiel wodną, miskę z czekoladą umieścić nad garnuszkiem z gotującą się wodą. Podgrzewać, aż czekolada się rozpuści, mieszając od czasu do czasu. Gotowym ganache polać po wierzchu sernika. Odstawić do zastygnięcia.  Smacznego :) 