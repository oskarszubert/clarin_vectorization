Szneki to bardzo popularne drożdżówki. Bardzo je lubię, choć te, które jadałam w Polsce były bez cynamonu, za to z cukrem i polewą ze słodkiego syropu. Bułeczki bliźniaczo podobne do znanych i lubianych bułeczek cynamonowych, wykonanie praktycznie bez zmian (z moją modyfikacją), choć inny przepis na ciasto. Tym razem Schnecken (z niemieckiego: ślimaki) to przepis Nigelli ('How to be a domestic goddess'). Sama autorka przepisu piecze je w indywidualnych foremkach na muffinki, z syropem maślano - klonowym, który sobie już podarowałam. Kto nie miał okazji jeszcze upiec - polecam, ale polecam także tym, których to ulubione drożdżówki, bo fakt - oklepane są, ale chyba nie mogą się znudzić ... ;-)   Składniki na 12 bułeczek:   500 g mąki pszennej chlebowej  50 g drobnego cukru  pół łyżeczki soli  7 g suchych drożdży lub 15 g drożdży świeżych  75 g masła  150 ml mleka  2 duże jajka   Na nadzienie:    50 g drobnego cukru  100 g cukru demerara  1 łyżeczka cynamonu   Wymieszać.  Ponadto:   1 jajko roztrzepane z 2 łyżkami mleka do posmarowania   W naczyniu wymieszać mąkę, cukier, sól i suche drożdże (ze świeżymi najpierw zrobić rozczyn). Masło rozpuścić, wymieszać z mlekiem, jajkami, dodać do mąki. Wyrobić ciasto, by było miękkie i elastyczne. Odstawić w ciepłe miejsce, przykryte ściereczką, do podwojenia objętości.  Po tym czasie ciasto krótko wyrobić, rozwałkować na prostokąt o wymiarach 60 x 30 cm, delikatnie podsypując mąką. Jajko roztrzepać z mlekiem, posmarować ciasto, posypać cukrem z cynamonem. Ciasto zwinąć wzdłuż dłuższego boku, następnie pokroić na 12 części, z których otrzymamy 12 bułeczek - ślimaków.    Bułeczki układać na wyłożonej papierem blaszce o wymiarach 26 x 32 cm, przykryć ściereczką, pozostawić do napuszenia (od 30 - 45 minut). Powinny być naprawdę porządnie napuszone.  Piec w temperaturze 180º przez około 20 - 25 minut. Można podawać jeszcze ciepłe :-)  Metoda dla maszynistów: Wszystkie składniki na ciasto umieścić w maszynie do chleba w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h), po czym ciasto wyjąć, krótko wyrobić i dalej postępować wg powyższego przepisu.  Smacznego :) 