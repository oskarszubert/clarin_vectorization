Ta notka to szybka reaktywacja moich ulubionych drożdżówek z lat dzieciństwa. Obiecałam Wam kiedyś przepis na bardziej puszyste i miękkie ciasto do tych bułeczek - i oto jest. Idealne, takie, jakie pamiętam. Dodatkowo przepis jest na tyle dobry, że jest doskonałą bazą do wszelkich słodkich bułek z nadzieniem, jak i bułek bez nadzienia w ogóle. Przepis pochodzi z tej strony. Składniki na ciasto (około 15 drożdżówek):     500 g mąki pszennej  21 g suchych drożdży lub 42 g świeżych (według mnie można dać mniej)  20 g miodu  2 jajka  250 g mleka  pół łyżeczki soli  75 g miękkiego masła     Składniki na masę serową:   4 łyżki miękkiego masła   pół szklanki cukru pudru  1 żółtko  1 łyżka cukru waniliowego  400 g sera twarogowego  starta skórka z cytryny, jeśli lubicie   Wymieszać mleko, miód i 2 jajka. Dodać mąkę wymieszaną z drożdżami (ze świeżymi wcześniej zrobić rozczyn), miękkie masło i sól. Wyrobić gładkie ciasto. Pozostawić w ciepłym miejscu, przykryte, do podwojenia objętości.   W międzyczasie przygotować nadzienie serowe, łącząc i ucierając dokładnie wszystkie składniki.   Po tym czasie z ciasta formować bułeczki (kule, jak na zwykłe bułeczki) masy około 50 - 60 g każda. Odłożyć w ciepłe miejsce na 20 - 30 minut do napuszenia. Używając szklanki z niedużym dnem zrobić w każdej bułeczce mocne wgłębienie, nałożyć do niego nadzienia serowego, ciasto posmarować dla połysku dodatkowym rozbełtanym jajkiem. Piec około 10 minut w temperaturze 240ºC, choć można też około 20 minut w 200ºC (sprawdzałam i chyba nawet taka opcja wydaje mi się lepsza).   Metoda dla maszynistów:  Wszystkie składniki na ciasto umieścić w maszynie w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h), po czym wyjąć ciasto, krótko zagnieść i uformować bułeczki.  Smacznego :) 