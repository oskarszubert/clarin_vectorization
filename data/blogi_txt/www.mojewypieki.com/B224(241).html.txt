Jak to możliwe, wśród tylu ulubionych ciast żadnego z pistacjami? Należało to zmienić :-). Podczas tworzenia przepisu oparłam się o moje ulubione lekkie ciasto z owocami. I takie też otrzymałam ciasto - lekkie, mocno pistacjowe, pachnące biszkoptem, z orzeźwiającą nutą cytryny. Nie mogłabym lepiej sobie wymarzyć, pistacje to jedne z naszych ulubionych orzechów...   Składniki:                    5 jajek 2/3 szklanki drobnego cukru do wypieków                   120 ml oleju słonecznikowego lub rzepakowego                   pół szklanki mąki pszennej                   1 i 1/4 szklanki zmielonych orzechów pistacjowych, niesolonych (około 160 g) 1 czubata łyżeczka proszku do pieczenia                   otarta skórka z 2 cytryn                   świeżo wyciśnięty sok z jednej cytryny            Wszystkie składniki powinny być w temperaturze pokojowej. Mąkę i proszek do pieczenia przesiać, odłożyć.           Białka oddzielić od żółtek. Ubić je na sztywną pianę, pod koniec ubijania dodawać stopniowo cukier i dalej ubijając. Dodawać stopniowo żółtka i nadal ubijać. Cienką strużką wlewać olej, ubijając.           Mąkę wymieszać z pistacjami, proszkiem do pieczenia. Delikatnie wmieszać do ciasta, wymieszać szpatułką. Na końcu dodać sok i skórkę z cytryny, wymieszać.           Formę keksówkę o wymiarach 29 x 10 cm wysmarować masłem i oprószyć mąką. Przelać ciasto. Piec około 50 - 60 minut w temperaturze 170ºC, do tzw. suchego patyczka. Wystudzić lekko w keksówce, ponieważ ciasto jest bardzo delikatne, potem wyciagnać i studzić na kratce. Smacznego :-). 