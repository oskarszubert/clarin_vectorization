Jeszcze jedno ciacho z orzechami na Orzechowy Weekend. Nie jest to ani klasyczny miodownik, ani orzechowiec, lecz bardzo uproszczona wersja obu tych ciast, trochę mniej pracochłonna (choć dla mnie zrobienie po tych wszystkich prostych wypiekach Nigelli ciasta składającego się z dwóch blatów jest jednak pracą wymagającą odrobiny zachodu ;). Przekładaniec jest bardzo smaczny, no i pamiętać musimy o tym, że ciasto miodowe wymaga przynajmniej dobowego leżakowania w chłodnym miejscu.. Polecam. Składniki na ciasto:    3 szklanki mąki pszennej  2/3 szklanki cukru  150 g masła  2 jajka  2 łyżki miodu   2 łyżeczki sody oczyszczonej    Składniki posiekać, zagnieść ciasto i podzielić na 2 części.  Warstwa orzechowa:    250 g orzechów włoskich  75 g masła  5 łyżek cukru  2 łyżki miodu     Masło z cukrem i miodem zagotować i gotować do momentu rozpuszczenia cukru. Dodać posiekane orzechy, wymieszać, chwilkę pogotować.  Masa maślana: 3 szklanki mleka  3/4 szklanki cukru  250 g masła  2 opakowania budyniu śmietankowego bez cukru    Budynie ugotować wg przepisu na opakowaniu, dodając zamiast 4 szklanek mleka - 3 szklanki. Podczas gotowania wsypać cukier. Ostudzić.   Masło utrzeć na pulchna masę, ucierając nadal dodawać partiami zimny budyń. Formę (najlepiej o wymiarach 25 x 40 cm, ja miałam trochę mniejszą) wyłożyć papierem do pieczenia. Z podzielonego ciasta jedną część wyłożyć do formy, wyrównać. Piec w temperaturze 180ºC przez około 10 minut.  Drugą część ciasta wyłożyć do tej samej formy, nakładając na nią warstwę orzechową. Piec również 10 minut w temperaturze 180ºC.  Gotowe ciasta przełożyć masą budyniową, ciasto z orzechami oczywiście układając na wierzchu. Smacznego :) 