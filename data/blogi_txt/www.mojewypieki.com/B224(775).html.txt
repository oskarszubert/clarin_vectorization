Moje ulubione ciasto na pierogi, teraz tylko, ponieważ jest to blog 'słodki' - z twarożkiem. Próbowałam robić pierogi z każdego już chyba rodzaju ciasta. Ciasto według teściowej - z jajkiem i 'na oko', wychodziło zbyt twarde (choć u Niej rewelacyjne ;), ciasto bez jajka, ciasto z gotowanym ziemniakiem, z masłem ... A ponieważ obecne poszukiwania ciasta stanęły na tym przepisie, mogę go Wam zaprezentować, jako mój ulubiony przepis na ciasto pierogowe. W zasadzie oparłam się na przepisie Macieja Kuronia, z niewielkimi zmianami. Robię je po prostu w robocie - wrzucam do misy wszystkie składniki i po 2 minutach miksowania na wolnych obrotach wyciągam zgrabną kulę, którą dzielę na 2 części, rozwałkowuję, a resztę już znacie..  :-)   Składniki na ciasto:   3 szklanki mąki (używam pasty flour lub polskiej mąki wrocławskiej)  1 szklanka gorącej wody*  1 jajko  3/4 łyżeczki soli  1 łyżeczka oleju   Wszystkie składniki umieścić w misie robota i wyrobić (na najwolniejszych obrotach); można oczywiście metodą ręczną.  Ciasto rozwałkować, minimalnie podsypując mąką, na grubość około 2 mm. Wycinać z ciasta krążki, na nich układać czubatą łyżeczkę nadzienia, sklejać.     Gotować w lekko osolonej wodzie, około 2 minut od wypłynięcia. Podawać z ulubionymi dodatkami.  Nadzienie serowe:   0,5 kg twarogu zmielonego raz przez maszynkę  1 jajko  3 - 4 łyżki cukru  8 g cukru waniliowego   Wszystkie składniki wymieszać.  * tylko dla przypomnienia - u mnie zawsze szklanka ma 250 ml :)  ** więcej i w szczegółach o wykonaniu ciasta pierogowego tutaj 