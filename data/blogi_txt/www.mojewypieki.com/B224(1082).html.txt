Zebrało mnie na trufelkowanie :). Kolejne nie mogły być z innych orzechów, jak z laskowych, uwielbiamy ich wszelkie połączenia z czekoladą. I się nie myliłam, są wyśmienite, smakują jak 'wypasiona' wersja nutelli i nie mogą się znudzić ... Polecam :) Składniki na około 35 trufelków:   pół szklanki nutelli  pół szklanki podpieczonych, zmielonych orzechów laskowych (wystudzonych)  pół szklanki podpieczonych posiekanych orzechów laskowych (wystudzonych)  pół szklanki mleka słodzonego skondensowanego   2 łyżki masła, bardzo miękkiego  120 g gorzkiej (lub pół na pół z mleczną) czekolady, roztopionej w kąpieli wodnej  1 łyżka likieru orzechowego Frangelico (niekoniecznie, można dać 1 łyżkę wódki)   Ponadto:   150 g czekolady gorzkiej do obtoczenia, roztopionej w kąpieli wodnej Wszystkie składniki na trufelki wymieszać dokładnie w naczyniu. Włożyć do lodówki do stężenia. Jeśli masa po 4 h będzie nadal zbyt rzadka, można do niej wmieszać trochę więcej zmielonych orzechów laskowych lub roztopionej czekolady (choć masa po nocy w lodówce zastyga na kamień ;).   Ze stężonej masy formować nieduże kulki, odstawić znów do lodówki do schłodzenia. Obtaczać w roztopionej czekoladzie. Przechowywać w lodówce. Smacznego :)  * trufelki już obtoczone w czekoladzie mogą być przechowywane w temperaturze pokojowej, jednak wtedy są dość miękkie w środku, polecam więc przechowywanie w lodówce (trufelki na zdjęciach nie były z lodówki, więc widać, jakie są miękkie w środku) 