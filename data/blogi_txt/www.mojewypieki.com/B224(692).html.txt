Wielkimi krokami (2 grudnia) zbliżają się 3 urodzinki bloga 'Moje Wypieki'! Niesamowite, prawda? Jesteśmy razem już 3 lata! Miewałam przez ten okres czasu chwile lepsze i gorsze (choć zdecydowanie więcej lepszych ;), bo jednak życie jest życiem i niesie różne niespodzianki... Ważne jest jednak, że blog dalej istnieje i póki będę miała siłę  go prowadzić, istnieć będzie. Pierwsze urodzinki bloga przegapiłam, o drugich chyba też nie pamiętałam (choć dziękuję wszystkim, którzy pamiętali co roku i wysyłali życzenia!). Postanowiłam, że czas by urządzić urodzinki z prawdziwego zdarzenia :-).  Z tej okazji przygotowałam dla Was, czytelników, konkurs! Pierwszy, który sama urządzam na tym blogu, więc proszę o wyrozumiałość, ale mam nadzieję, ze wszystko pójdzie sprawnie ;-). W konkursie do wygrania są oczywiście przewidziane nagrody (co to byłby za konkurs bez nagród ;). Czyli:  4 książki 'Nigella Express' Nigelli Lawson (w oryginalnej, angielskiej wersji językowej)    Na czym polegać będzie konkurs?  Dużo pieczecie, dużo również z przepisów, które są na moim blogu. Poproszę więc Was o wyciągnięcie swoich aparatów fotograficznych i pstrykanie fotek swoim wypiekom :-). A następnie przysłanie ich do mnie na adres mailowy ( dorotus76@gazeta.pl ). Zdjęcia powinny być 'surowe', prosto z aparatu, w formacie jpeg (jpg), nie poprawione w programie graficznym i nie zmniejszone (ja sama je poprawię**). Zdjęcia mają przedstawiać wypieki z przepisów z mojego blogu (inne nie będą brane pod uwagę). Należy więc zaznaczyć, z jakiego przepisu korzystaliście.  W konkursie mogą brać udział wszyscy oprócz autorów blogów kulinarnych (bardzo przepraszam za dyskryminację -  ale uważam, że Wasze zdjęcia mogłbyby być poza konkursem, są zbyt ładne ;).  Działając zgodnie z ustawą, proszę o przesyłanie zdjęć, co do których posiadacie prawa autorskie. Przysyłając do mnie zdjęcia zgadzacie się  również na ich ewentualną publikację na blogu 'Moje Wypieki' (żeby było jasne i nikt nie miał do mnie pretensji ;).  Ostatni dzień, do którego przyjmuję zdjęcia to 20 listopada 2009 (czyli pełne 4 tygodnie od teraz). Macie duuużo czasu! Po tym terminie, z nadesłanych zdjęć wybiorę 10, 15 lub 20 najładniejszych i najciekawszych wg mnie (w zależności od tego, jak duży wybór mi dacie;-). Zdjęcia te umieszczę na blogu, a Was, przy pomocy sondy (najsprawiedliwiej), poproszę o rozstrzygnięcie konkursu i wyłonienie 4 naj z naj, które nagrodzę książkami :-). Sonda będzie trwała od 21 listopada do 1 grudnia 2009 (włącznie). Wyniki konkursu przedstawię na blogu w dniu 2 grudnia, czyli w dniu 3-ich Urodzin Blogu.  Przepraszam, ale nie będę odpowiadać na nadesłane w związku z konkursem maile, ale za wszystkie gorąco dziękuję. I dziękuję wszystkim, którzy zechcą wziąć udział w konkursie. Proszę o wyrozumiałość, ponieważ wybiorę tylko kilkanaście zdjęć, choć na pewno wiele mi się będzie podobało...  pozdrawiam serdecznie i życzę przyjemnego fotografowania!  * pierwsze zdjęcie od góry - okładka książki pochodzi z internetu  ** jeśli chcecie przysłać zdjęcia już poprawione - pionowe powinny mieć wymiary 400 x 600 px, poziome 480 x 320 px. Wielkość zdjęcia poniżej 150kb. dorota 