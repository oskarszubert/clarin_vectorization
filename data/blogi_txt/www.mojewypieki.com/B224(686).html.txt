Jestem bardzo dobrze zorganizowana (chyba ...),  dzięki czemu mogę szybciej wrócić do blogowania ;)  Już smażyliście wspaniałe naleśniki p. Roux, z dodatkiem kremówki. Te są bardziej 'zwyczajne', lecz przepis jest naprawdę bardzo dobry, naleśniki wychodzą mi cieniutkie jak chusteczki ... a takie lubię. Przygotowuję je często, bo do nich nigdy nie zabraknie w lodówce składników, są mniej kaloryczne od poprzednich, a pasują także do wytrawnego nadzienia. Przepis znalazłam na stronie BBC Good Food, wielokrotnie przetestowałam, teraz dzielę się z Wami :). Na zdjęciu - z domowym dżemem malinowym.   Składniki na 8 sztuk: 100 g mąki pszennej  2 jajka  300 ml mleka  1 łyżka oleju słonecznikowego  szczypta soli   Wszystkie składniki dokładnie wymieszać lub zmiksować. Ciasto odstawić na 30 minut, choć nie jest to konieczne. Smażyć na lekko naoliwionej patelni* z obu stron, do złotego koloru, przewracając po około 30 sekundach. Smacznego :)  * sposobem mojego Taty: na dno spodka wylewam 2 łyżki oleju, obieram ziemniaka, przekrajam go na pół, nadziewam na widelec - tym ziemniakiem rozprowadzam olej na patelni, jest go niewiele (oleju), ale taka ilość w zupełności wystarczy, naleśniki wychodzą idealne :) 