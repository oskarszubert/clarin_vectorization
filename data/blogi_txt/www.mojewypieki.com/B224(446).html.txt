Elegancki kremowy deser z lekką nutą kokosową. Przybrany płatkami kokosowymi, dla większej intensywności smaku :-). Bardzo prosty do przygotowania i nie wymagający użycia wielu składników. Najlepiej deser przygotować wieczór przed podaniem, by osiągnął właściwą konsystencję. Warto pamiętać, że panna cotta powinna mieć kremową konsystencję (wybierając ją w restauracji nie oczekujmy deseru 'low-fat') i lekko trzymać kształt - drgać na talerzu (zbyt duży dodatek żelatyny spowoduje, że będzie 'gumowa'). Przed przystąpieniem do pracy, koniecznie przeczytajcie radę pod przepisem. Przepis z magazynu GoodFood.   Składniki na 6 porcji (150 ml każda): 500 ml śmietany kremówki 36%                   400 ml mleka kokosowego (1 puszka)                   75 g drobnego cukru z prawdziwą wanilią                   1 łyżka i 2 łyżeczki żelatyny w proszku*            Żelatynę namoczyć w minimalnej ilości gorącej wody (około 2 - 3 łyżek). Wymieszać, by nie było grudek.           W garnuszku zagotować śmietanę kremówkę, mleko kokosowe, cukier, do połączenia. Zdjąć z palnika, odczekać chwilę, dodać żelatynę, wymieszać.**           Przygotować 6 ramekinów/miseczek szklanych o pojemności 150 ml każda. Mieszankę rozdzielić pomiędzy naczynia, przykryć folią spożywczą i schłodzić przez noc, a minimum 5 godzin.           Przed podaniem każde naczynie włożyć na kilka sekund pod strumień bardzo ciepłej wody (lub do miseczki z gorącą wodą) nożem poluzować brzegi. Przełożyć na talerz i udekorować.  Ważna uwaga: najczęstszym problemem jest widoczne po schłodzeniu rozwarstwianie się panna cotty, na warstwę 'chudą' i 'tłustą' u góry naczynia. Przyczyną tego jest zbyt gwałtowne schładzanie deseru. Ramekiny z gorącą lub ciepłą panna cottą często od razu wędrują do lodówki. Choć najczęściej nie jest to napisane w przepisach, chłodzenie powinno przebiegać stopniowo, tzn. kremową mieszankę chłodzimy w kąpieli lodowej, mieszając od czasu do czasu. Gdy będzie miała żelową konsystencję jest pora na przelanie jej do indywidualnych naczyń. I włożenie do lodówki.           * należy być dokładnym: 1 łyżka płaska o pojemności 15 ml, 1 łyżeczka płaska o pojemności 5 ml ** można do żelatyny dodawać po trochę gorącej mieszanki, by ją rozrzedzić, następnie połączyć z resztą gorącej mieszanki Smacznego :-). 