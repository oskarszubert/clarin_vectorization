Jedno z tych ciast, które możemy upiec razem z dziećmi. Przepis pochodzi z magazynu "Wesoły komputerek" i po prostu nie mogłam go nie upiec - Wiktoria przyniosła czasopismo do kuchni i zaczęła wyciągać z szafek produkty :)). Dobrze, że szybko poszło :). Brownies, czyli nasz pospolity murzynek. Ciężki, kleisty, nad wyraz smaczny. W wersji dla dzieci, bo z mleczną czekoladą. Wiktorka była zachwycona, lecz nie dlatego, że ciacho dobre, ale dlatego że SAMA wszystko wymieszała ;)   Składniki:    11 dag masła  11 dag czekolady mlecznej  15 dag cukru  2 jajka  11 dag mąki pszennej  1/2 łyżeczki proszku do pieczenia  10 dag posiekanych orzechów (ja dałam 5 dag orzechów i 5 dag suszonych porzeczek)  szczypta soli    Połamaną czekoladę i masło rozpuścić w kąpieli wodnej. Do lekko ostudzonej masy dodać resztę składników i dokładnie wymieszać.   Ciasto wylać na blaszkę (u mnie mała forma do brownies o wymiarach 15 x 30 cm), piec około 20 - 25 minut w temperaturze 170°C. Ostudzić, pokroić na kwadraty.  Smacznego :) 