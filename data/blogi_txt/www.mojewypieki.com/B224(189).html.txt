"Nie wiem, czy taka propozycja już padła, ale komentarzy jest tyle, że mogłam coś przeoczyć: kruche ciasteczka z całymi orzeszkami ziemnymi polane czymś takim słodkim :). Kupiłam to ostatnio w jakiejś cukierni - boskie!!!".   Ja też pamiętam podobne ciastka, były wszak większe niż te domowe przeze mnie wykonane, ale bardzo podobne w smaku.- są przepyszne :). Tylko jedna uwaga: robienie karmelu w kuchni jest obarczone wysokim ryzykiem poparzenia,  a potem przy jedzeniu - uwaga na zęby! ;) ...    Składniki na około 60 ciastek:     15 dag masła  25 dag mąki  5 łyżek cukru pudru  1 jajko  1 torebka cukru waniliowego (16 g)  otarta skórka z 1 pomarańczy  szczypta soli    Wszystkie składniki zagnieść, gotowe ciasto schłodzić w lodówce przez 30 minut. Ochłodzone, rozwałkować na grubość 4 mm, wycinać z niego kółka o średnicy 4 cm. Ułożyć na wysmarowanej tłuszczem i posypanej blaszce (w małych odległościach - ciastka nie zmieniają wielkości) i piec około 10 - 15 minut (zależy od piekarnika), w temperaturze 175ºC. Ostudzić.  Ponadto:     3/4 szklanki cukru (zwykłego)  25 - 30 dag orzeszków ziemnych (u mnie lekko solone)   * (dobrze jest dodać do karmelu niedużo miodu lub golden syrupu, nie będzie taki twardy)  Cukier stopić na patelni, cały czas mieszając. Na początku się mocno zbryli, potem rozpuści i będzie się karmelizował. Zredukować płomień pod patelnią, dodać orzeszki, wymieszać. Błyskawicznie nakładać po łyżeczce masy orzechowej na ciastka, odstawić do steżenia. Jeśli karmel na patelni bedzie zbyt szybko twardniał, należy go lekko podgrzać, uwaga - szybko się pali. Przypominam o ostrożności. Smacznego :) 