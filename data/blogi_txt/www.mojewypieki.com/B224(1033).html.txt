Przyznam, że jest to deser a'la tiramisu; klasyczne tiramisu może być tylko jedno. Postanowiłam stworzyć wariację na temat przepisu. Smakuje bardzo podobnie, ale jest bez dodatku jajek, co doceniam w czasie upałów. Słodkości dodaje mu odrobina białej czekolady, która jednocześnie scala wszystkie warstwy i powoduje, że ma konsystencję znanego już Wam na pewno deseru. Idealne do wykonania od razu w pucharkach, zrobione w dużym naczyniu tradycjnie nieciekawie się kroi. Bardzo polecam, jest wyśmienite :-).   Składniki na 4 - 6 osób: 3/4 opakowania podłużnych biszkoptów (Savoiardi, Boudoir fingers)                   pół szklanki świeżo zaparzonej, mocnej kawy (ostudzonej)                   250 g serka mascarpone                   250 ml śmietany kremówki 36% 40 g białej czekolady, roztopionej w kąpieli wodnej i przestudzonej                   20 ml likieru Ameretto kakao, do oprószenia                   około 350 g świeżych malin            Przygotować naczynie tiramisu - u mnie nieduży pucharek, o średnicy górnej 17,5 cm.           Śmietanę kremówkę ubić na sztywno, pod sam koniec ubijania dodając roztopioną czekoladę. Zmiksować. Dodać serek mascarpone i delikatnie zmiksować (tylko do połączenia się składników i zlikwidowania grudek). Uwaga: przy zbyt długim ubijaniu zarówno kremówka jak i mascarpone mogą się zwarzyć, więc nie ubijamy dłużej, niż to konieczne. Dodać likier Amaretto i zmiksować (dosłownie dwa obroty miksera). Masa będzie dość rzadka.           Biszkopty nasączyć w kawie, na chwilę je w niej zanurzając, ułożyć na dnie naczynia. Na to wylać połowę ubitej masy z mascarpone, wyrównać. Nasączać kolejne biszkopty i wyłożyć je jako kolejną warstwę. Na nie wyłożyć resztę ubitej masy z mascarpone, wyrównać. Włożyć do lodówki na całą noc (masa dopiero wtedy osiągnie odpowiednią konsystencję).           Kolejnego dnia deser wyjąć z lodówki, oprószyć kakao. Na wierzch wyłożyć maliny. Podawać. Przechowywać w lodówce.           Smacznego :-). 