Zdrowe płatki śniadaniowe, które możemy przygotować sami, w warunkach domowych. Przepis jest bardzo intrygujący; otrzymane płatki są chrupiące, pełnoziarniste, o lekko orzechowym smaku, jakiego nadają mu mąki razowe. Nie za słodkie. Cukier brązowy w tym przepisie robi naprawdę dużą różnicę, więc nie zastępujmy go białym. Sam proces ich przygotowania nie należy do trudnych; to tylko zmieszanie składników suchych z mokrymi oraz 1,5 godziny pieczenia i suszenia. Z przepisu otrzymałam ilość płatków wystarczającą na mniej więcej 4 moje mleczne śniadania (bez dodatków w postaci owoców). 'Graham nuts' możemy przechowywać w zamkniętym pojemniku do około miesiąca czasu. Bardzo polecam :-).   Składniki suche:                    1 szklanka mąki grahama                   1/3 szklanki mąki pszennej razowej 1/3 szklanki ciemnego brązowego cukru                   pół łyżeczki sody oczyszczonej                   pół łyżeczki soli Składniki mokre:                    1 szklanka maślanki (lub kefiru, jogurtu naturalnego, kwaśnego mleka)                   1 łyżka miodu                   1 łyżeczka ekstraktu z wanilii (opcjonalnie)            Największą blaszkę "piekarnikową" wysmarować masłem.           Składniki suche wsypać do miski. Do drugiego naczynia wlać maślankę, miód, ekstrakt z wanilii. Dobrze wymieszać, wlać do suchych składników i wymieszać do połączenia. Cienką warstwą rozprowadzić na blaszce. Wstawić do piekarnika nagrzanego do 180ºC i piec przez 30 minut. Po tym czasie wyjąć z piekarnika, połamać na mniejsze kawałki, włożyć z powrotem do piekarnika nagrzanego tym razem do 120ºC i suszyć dodatkowe 60 minut. Podczas godziny suszenia, co około 15 minut łamać 'placek' na mniejsze części (by szybciej wysychały), jedncześnie wyjmując twardsze i szybciej wysuszone kawałki z piekarnika (zbyt długo pieczone będą gorzkie w smaku). Połamane kawałki ciasta wyjąć z piekarnika, jeśli ich kolor będzie głęboko brązowy i będą całkowicie wysuszone (twarde). Wystudzić.           Kawałki ciasta połamać na drobniejsze, by w rezultacie uzyskać drobne płatki (np. malakserem lub ścierając je w malakserze na większych otworach lub wkładając do mocnego woreczka i krusząc wałkiem).           Przechowywać w szczelnie zamkniętym pojemniku do 30 dni.           Podawać z zimnym mlekiem lub jogurtem.      Przepis z 'Good to the grain', autorstwa Kim Boyce i Amy Scattergood. 