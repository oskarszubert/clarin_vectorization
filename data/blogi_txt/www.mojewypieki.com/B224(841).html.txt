Słodkie rogaliki, których istotnym składnikiem ciasta są gotowane, utłuczone ziemniaki. Dzieciom smakowały, mi trochę mniej, ale to moja subiektywna opinia ;-). Ciasto łatwe jest do formowania i wycinania, a składniki łatwo dostępne, warto więc obrać trochę więcej ziemniaków do obiadu. Użyjmy twardej marmolady, by nadzienie nie wyciekało podczas pieczenia. Przepis pochodzi z kartki wyrwanej z kalendarza...   Składniki: 350 g mąki pszennej                   250 g ugotowanych ziemniaków                   150 g cukru pudru 1 jajko                   2 łyżeczki proszku do pieczenia 1 łyżka oleju słonecznikowego lub rzepakowego twarda marmolada, na nadzienie                   1 jajko, do posmarowania rogalików przed pieczeniem            Ziemniaki zmielić, dodać mąkę z proszkiem do pieczenia, cukier, olej i jajko. Zagnieść ciasto, podzielić na kilka części i cienko rozwałkować (na grubość około 2 - 3 mm).           Przy pomocy dużego talerza wyciąć z ciasta koło. Podzielić jak pizzę, na 8 - 12 trójkątów, na każdy nałożyć łyżeczkę nadzienia i zwijając ku środkowi formować rogaliki. W taki sam sposób postąpić z pozostałymi kawałkami odłożonego ciasta. Przed pieczeniem posmarować jajkiem roztrzepanym z 1 łyżką wody, można oprószyć perłowym cukrem.           Rogaliki układać na blaszce wyłożonej papierem do pieczenia. Piec około 25 minut w temperaturze 170ºC, na złoty kolor.           Smacznego :) 