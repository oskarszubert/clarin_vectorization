Proste ciasto ucierane, w którym owoce nie opadają :-). Nuty egzotycznej dodają mu wiórki kokosowe, sok i skórka z limonki. Ciasto jest puszyste, delikatne i w sam raz wilgotne od jagód. Na piknik i do kawy :-). Przepis pochodzi ze zbiorów Marthy Stewart (zmodyfikowany).   Składniki:                    180 g masła, w temperaturze pokojowej                   niepełna szklanka drobnego cukru do wypieków                   3 duże jajka                   1 i 3/4 szklanki mąki pszennej 2 łyżeczki proszku do pieczenia                   szczypta soli 1 szklanka lekko ubitych (w szklance) wiórków kokosowych 3/4 szklanki maślanki                   sok i skórka otarta z 1 limonki                   3 szklanki jagód cukier puder, do oprószenia            Wszystkie składniki powinny być w temperaturze pokojowej.           Mąkę i proszek przesiać, wymieszać z solą i wiórkami kokosowymi, odłożyć. Masło i cukier utrzeć mikserem na jasną, puszystą masę. Dodawać jajka, jedno po drugim, po każdym dokładnie ucierając. Dodawać odłożone suche składniki na przemian z maślanką, miksując. Miksować krótko, tylko do połączenia się składników. Dodać skórkę i sok z limonki, zmiksować.           Formę o wymiarach 22 x 32 cm wyłożyć papierem do pieczenia. W formie rozprowadzić równo ciasto, na wierzch wysypać owoce.           Piec w temperaturze 175ºC przez 35 - 40 minut, do tzw. suchego patyczka. Wyjąć, ostudzić. Przed podaniem oprószyć cukrem pudrem.           Smacznego :) 