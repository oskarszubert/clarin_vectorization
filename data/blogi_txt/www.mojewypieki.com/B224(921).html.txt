Nie wyciągajcie pochopnych wniosków z fotografii pierwszej - to nie jest sernik kokosowy. Nazwałam go tak, bo jakąś nazwę mieć musi (dla porządku na blogu), a ta nawet pasuje. Przepis ten wrzuciła do moich zakładek Cleo80 (dziekuję!), lekko go zmodyfikowałam, ponieważ skład bardzo przypomina popularny sernik z rosą. Mój piekarnik jest ostatnio wredny (ale nie będę mówić tego na głos, bo jak powiedziałam tak o mikserze, to mi się zepsuł :D), więc rosa i tak by mi pewnie nie wyszła - a kokosowa pierzynka to świetny pomysł :). Oczywiście, wiórki można pominąć (jeśli Wam nie pasują) i sernik będzie równie pyszny. Przede wszystkim jest bardzo delikatny, rozpływający się w ustach, i ma tyle ciasta na spodzie, ile lubię ... czyli mało. No i jest z prawdziwego polskiego twarogu, a polowałam na niego w polskim sklepie z dwa tygodnie :). Polecam.   Składniki na spód:    1,5 szklanki mąki pszennej    pół kostki masła (125 g) 2 żółtka (2 białka odłożyć na pianę)    1/4 szklanki drobnego cukru do wypieków    1 łyżeczka proszku do pieczenia    1 łyżka wody     Wszystkie składniki zagnieść. Formę o wymiarach 30 x 23 cm wyłożyć papierem do pieczenia. Ciasto wyłożyć do formy, wyrównać, ponakłuwać widelcem. Podpiec w temperaturze 170ºC przez około 10 - 12 minut.  Składniki na masę serową:    1 kg twarogu półtłustego lub tłustego, zmielonego 2-krotnie  1 budyń śmietankowy lub waniliowy bez cukru  3/4 szklanki cukru  pół szklanki oleju  2 szklanki mleka  1 jajko  4 żółtka (4 białka odłożyć na pianę)  olejek waniliowy lub ekstrakt z wanilii (do smaku)   Wszystkie składniki powinny być w temperaturze pokojowej   Wszystkie składniki na masę serowa zmiksować, tylko do połączenia się składników (nie ma potrzeby ubijania białek osobno). Gotową - wylać na podpieczony spód. Będzie bardzo rzadka, ale nie przejmować się tym - tak ma być. Piec około 45 minut w temperaturze 180ºC.  Po tym czasie sernik wyjąć z piekarnika.  Chwilę wcześniej pozostałe białka (w liczbie 6) ubić na sztywno z mniej niż pół szklanki cukru. Dodać 100 g wiórków kokosowych, wymieszać. Wyłożyć na gorący sernik. Wstawić do piekarnika na dodatkowe 15 miut, aż pianka się zezłoci. Smacznego :) 