Przepis na ten sernik dostałam od dobrej koleżanki, Ani. Właśnie w momencie, kiedy myślałam, że już wszystkie najlepsze serniki zostały kiedyś przeze mnie wypróbowane i nic nie jest w stanie mnie zaskoczyć. I tak upiekłam jeden z najlepszych serników, jaki w życiu jadłam. Przepis jest dla osób, które uwielbiają serniki pieczone, tradycyjne. Jest ciężki, ale nie mocno zbity, idealnie puszysty i kremowy zarazem. Mój Mąż, który kręcił nosem, na kolejny sernik (cytuję "..serniki mi się już chyba przejadły..") nie mógł się od niego oderwać! Upiekę go więc powtórnie na święta.. :-)   Składniki:   1,3 kg twarogu tłustego lub półtłustego, zmielonego przynajmniej dwukrotnie*  450 g drobnego cukru do wypieków  10 dużych jajek, białka i żółtka osobno  250 g masła, o temperaturze pokojowej  6 łyżek kaszy manny  1 opakowanie budyniu śmietankowego (ok. 40 g)  1 szklanka śmietany kremówki (30%), schłodzonej  ziarenka z 2 lasek wanilii + łyżeczka ekstraktu waniliowego (można zastąpić 1 opakowaniem cukru wanilinowego - 16 g)  ulubione bakalie - rodzynki sułtanki lub kandyzowana skórka pomarańczowa, ok. 1/2 - 3/4 szklanki Masło utrzeć mikserem do lekkości i puszystości. Dodawać twaróg i dalej ucierać.  W osobnej misce utrzeć żółtka z cukrem do białości. Dodać do masy serowej i krótko zmiksować.  Do masy serowej dodać resztę składników: kaszę mannę, budyń, wanilię lub cukier wanilinowy. Zmiksować.  Śmietanę kremówkę ubić. W osobnej misce ubić białka na pianę.  Do masy serowej delikatnie wmieszać ubitą kremówkę, białka i bakalie.  Formę o wymiarach 23 x 35 cm** wysmarować masłem i wyłożyć papierem do pieczenia. Przełożyć masę serową, wyrównać.  Piec w temperaturze 170ºC około 60 minut. Studzić w lekko uchylonym piekarniku, następnie włożyć na noc do lodówki. Udekorować.  Przechowywać w lodówce przez 5 - 7 dni. Najlepiej kroi się schłodzony, cienkim, ostym nożem.  * jeśli korzystacie z twarogu z wiaderek, jeśli można zasugerować firmę, korzystajcie z 'Piątnicy' (ja sama używam tego twarogu)  ** sernik piekłam z 1 kg twarogu w blaszce o wymiarach 20 x 30 cm  Ważna uwaga:  Sernik z tego przepisu nie opada, wychodzi prosty jak stół!  Ważne, by stosować się do rad, które zamieściłam w notce o serniku doskonałym. Najważniejsze z nich to:  - wszystkie składniki powinny być o temperaturze pokojowej (przynajmniej 2 h wcześniej wyjmujemy z lodówki),  - masę serową miksujemy tylko do połączenia składników, nie dłużej,  - sernik studzimy z minimalnie uchylonymi drzwiami piekarnika.  Smacznego :) 