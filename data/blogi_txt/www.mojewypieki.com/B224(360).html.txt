Często pytacie o ekstrakt z wanilii. Pomyślałam więc: dlaczego nie spróbować go zrobić w domu? To bardziej niż proste. Wychodzi taniej niż kupno gotowego, a sam aromat jest nieprzeciętny i najwyższej jakości.                   Produkcja ekstraktu polega na ekstrakcji ziaren wanilii w alkoholu (nawet przez kilka miesięcy), a tym samym uzyskaniu przejrzystego, ciemnego płynu o bogatym aromacie. Jeśli dużo pieczecie, na pewno się Wam przyda. Ekstrakt najczęściej stosuje się do aromatyzowania ciast i deserów, a także do wyrafinowanych dań z białego delikatnego mięsa. Polecam!                   Wszystkiego Najlepszego w Nowym Roku! :-)   Składniki:                             3 soczyste, duże strąki wanilii                           1 szklanka wódki (brandy lub rumu, z tym ostatnim smak będzie słodszy)                           szklana buteleczka lub karafka z zamknięciem             Strąki wanilii przeciąć wzdłuż na pół (nie wyskrobywać ziarenek), umieścić w buteleczce. Nalać wódki, do całkowitego przykrycia strąków. Zamknąć buteleczkę, trzymać w chłodnym, ciemnym miejscu (ale nie w lodówce), co pewien czas energicznie wstrząsając.           Już po tygodniu ekstrakt nabierze ciemniejszej barwy, jednak po dwóch miesiącach osiągnie pełny aromat i wtedy jest gotowy do użycia. Można przechowywać przez lata. Dojrzały ekstrakt z wanilii ma kolor mocnej herbaty.           Jeśli połowę ekstraktu zużyjecie, warto uzupełnić buteleczkę alkoholem i odłożyć do ponownego wzmocnienia aromatu. Warto co pewien czas 'dorzucać' do naszego ekstraktu laski wanilii, nawet te puste (które pozostaną po wykorzystaniu ziarenek do deserów), by wzmocnić aromat ekstraktu.           Im więcej lasek wanilii, tym aromat mocniejszy a kolor ciemniejszy!           Polecam, bo warto :-). 