Trzy przepisy na smaczne i dobre biszkopty dla osób z nietolerancją glutenu. Biszkopt na mące bezglutenowej, mące kukurydzianej i zmielonych orzechach. Idealne do tortów, nadają się do przekładania masami i mrożenia. Jedynym ich mankamentem jest fakt, że każdy z nich minimalnie opada na środku po upieczeniu.. nie pozostają idealnie proste jak biszkopt na mące pszennej. Niemniej, można je przekroić a pozostałą różnicę wyrównać dodatkiem masy kremowej. Uwaga: tymi biszkoptami 'nie rzucamy' :-). Bardzo polecam!   Przepis 1 Najsmaczniejszy biszkopt bezglutenowy, w smaku nie do odróżnienia od biszkoptu na mące pszennej. Upieczony na gotowej mieszance mąk bezglutenowych. Bardziej delikatny od biszkoptu tradycyjnego, tylko lekko kruszący się. Pieczony z dodatkiem oleju, by nie był zbyt suchy. Nie polecam nasączania, ciasto jest zbyt delikatne. Wybierajmy do niego lekkie masy śmietankowe i kremy. W wersji kakaowej - odjąć 1 łyżkę mąki ziemniaczanej i 2 łyżki mąki bezglutenowej i w to miejsce dodać 3 - 4 łyżki kakao.  Składniki na biszkopt:                    5 jajek 140 g drobnego cukru do wypieków                   150 g (niepełna szklanka) mąki bezglutenowej*                   1 łyżeczka bezglutenowego proszku do pieczenia 15 g (1 łyżka) mąki ziemniaczanej                    4 łyżki oleju słonecznikowego lub rzepakowego            Wszystkie składniki powinny być w temperaturze pokojowej. Mąki i proszek - wymieszać i przesiać; odłożyć.           W misie miksera umieścić jajka (bez rozdzielania na białka i żółtka) i cukier. Ustawić prawie najwyższe obroty miksera i ubijać (końcówkami do ubijania białek) do uzyskania puszystej, gęstej pianki. Pianka powinna nawet potroić swoją objętość, a trzepaczki miksera będą pozostawiały na niej swój ślad.           Do ubitej masy dodać przesiane suche składniki i olej. Wymieszać delikatnie szpatułką, do połączenia.           Tortownicę o średnicy 22 cm wysmarować masłem, wyłożyć papierem do pieczenia (samo dno). Gotową masę delikatnie przelać do foremki, wyrównać. Piec w temperaturze 170ºC przez około 35 - 40 minut lub do tzw. suchego patyczka. Przestudzić w formie, następnie wyjąć i wystudzić na kratce. Wystudzone ciasto przekroić na 2 lub 3 równe blaty biszkoptowe.           * Gotowa mieszanka mąki bezglutenowej. Użyłam doves gluten   wheat free, plain white flour - mieszanka mąk: ryżowej, ziemniaczanej, tapioki, mazeiny, gryczanej. Można użyć dowolnej mąki bezglutenowej, starając się znaleźć mieszankę bez sody lub proszku do pieczenia.    Przepis 2           Biszkopt, którego głównym składnikiem jest mąka kukurydziana. O pięknym żółtym kolorze, delikatnie bardziej sypki od biszkoptu na mące pszennej. Dla mnie najmniej smaczny, ale.. to rzecz gustu ;-). Stabilny, udźwignie cięższe masy maślane.   Składniki na biszkopt do tortownicy 22 - 23 cm: 5 jajek, białka i żółtka oddzielnie                   3/4 szklanki cukru                   2/3 szklanki mąki kukurydzianej lub polenty                   1/3 szklanki mąki ziemniaczanej Wszystkie składniki powinny być w temperaturze pokojowej. Mąki przesiać; odłożyć.           Białka oddzielić od żółtek, ubić na sztywną pianę. Pod koniec ubijania stopniowo dodawać cukier, dalej ubijając. Dodawać po kolei żółtka, nadal ubijając do otrzymania gęstej, kremowej masy.           Dodać przesiane mąki, delikatnie wymieszać szpatułką. Przełożyć do tortownicy wyłożonej wcześniej papierem do pieczenia (samo dno). Piec w temperaturze 170ºC przez około 40 minut lub do tzw. suchego patyczka.           Odstawić do uchylonego piekarnika do ostygnięcia. Całkowicie wystudzić. Przekroić na 2 lub 3 równe blaty biszkoptowe.  Uwaga: boki biszkoptu oddzielać nożykiem od formy dopiero jak biszkopt będzie  wystudzony.      Przepis 3 Metoda pieczenia biszkoptu orzechowego opiera się na przepisie 2. Zamiast mąki kukurydzianej dodajemy zmielone dowolne orzechy np. włoskie, laskowe, migdały. Orzechy powinny mieć konsystencję mąki. Biszkopt jest bardzo delikatny, bardzo aromatyczny, pięknie pachnie! Wybierajmy do niego lekkie masy śmietankowe i kremy.  Składniki na biszkopt do tortownicy 22 - 23 cm: 5 jajek, białka i żółtka oddzielnie                   3/4 szklanki cukru                   2/3 szklanki zmielonych orzechów                   1/3 szklanki mąki ziemniaczanej Wszystkie składniki powinny być w temperaturze pokojowej. Mąkę przesiać, wymieszać z orzechami; odłożyć.           Białka oddzielić od żółtek, ubić na sztywną pianę. Pod koniec ubijania stopniowo dodawać cukier, dalej ubijając. Dodawać po kolei żółtka, nadal ubijając do otrzymania gęstej, kremowej masy. Dodać przesianą mąkę z orzechami, delikatnie wymieszać szpatułką. Przełożyć do tortownicy wyłożonej wcześniej papierem do pieczenia (samo dno).            Piec w temperaturze 170ºC przez około 40 minut lub do tzw. suchego patyczka. Odstawić do uchylonego piekarnika do ostygnięcia. Całkowicie wystudzić. Przekroić na 2 lub 3 równe blaty biszkoptowe.  Uwaga: boki biszkoptu oddzielać nożykiem od formy dopiero jak biszkopt będzie  wystudzony.                       DODATKOWO: Warto zapoznać się z przepisem na babkę bezglutenową z mąki ziemniaczanej. Również doskonała jako podstawa tortu. Smacznego :-). 