Zakładam, że statystycznie 1/3 z Was, czytających w tej chwili ten post, upiecze to ciasto w tegorocznym sezonie rabarbarowym ;). Aż szkoda, że nie mogę tego sprawdzić. A myślę tak dlatego, że ciasto jest:  a) wilgotne (nikt nie lubi suchych ciast, prawda?),   b) z budyniem (wiele z Was - sądząc po komentarzach - lubi i dopomina się o ciasta z budyniem),  c) no i ten rabarbar: pyszne to (no może trochę niezdrowe**, ale parę razy w sezonie nic się nikomu nie stanie),  przełamuje słodycz ciasta, rośnie w ogródku w sporej ilości, więc i grosza na owoce nie trzeba wydawać.   Ciasto jest mięciutkie i bezproblemowe; u mnie wyszło bardzo żółte, ale to wina angielskiego budyniu (dodają do proszku budyniowego bardzo dużo barwnika - zbyt dużo). Warstwy ciasta, budyniu i rabarbaru przeplatają się wzajemnie nie powodując zakalca, może się zdarzyć, że rabarbar powędruje  do wnętrza ciasta, może się zdarzyć, że pozostanie na górze. Lubię takie ciasta, przepis z "The Australian Women's Weekly'. Składniki:   200 g miękkiego masła  110 g (pół szklanki) drobnego cukru do wypieków  2 jajka  185 g mąki pszennej  1/2 łyżeczki sody oczyszczonej  3/4 łyżeczki proszku do pieczenia 40 g proszku budyniowego, waniliowego lub śmietankowego  350 g obranego i pokrojonego na kawałki rabarbaru  kilka łyżek cukru demerara - do posypania  cukier puder - niekoniecznie - do oprószenia ciasta po upieczeniu   Składniki na budyń:   2 płaskie łyżki* proszku budyniowego, waniliowego lub śmietankowego  2 - 3 łyżki cukru  250 ml mleka (1 szklanka)  1 łyżka masła  2 łyżeczki ekstraktu z wanilii   Na początku przygotować budyń - musi bowiem wystygnąć. Ze szklanki mleka (250 ml) odlać około 70 ml. Większą część mleka zagotować, z pozostałymi 70 ml rozrobić proszek budyniowy i cukier (czyli przygotowujemy jak zwykly budyń); rozrobione wlać do wrzącego mleka, zmniejszyć gaz, zagotować, mieszając by nie zrobiły się grudki. Zdjąć z palnika, natychmiast dodać masło i ekstrakt, wymieszać. Budyń przykryć folią spożywczą, by nie zrobił się kożuch, odstawić do wystudzenia.  Przygotować ciasto. Miękkie masło umieścić w misie miksera i zmiksować na gładką, puszystą masę. Dodać cukier i nadal ucierać. Dodawać jajka, jedno po drugim, miksując cały czas (ciasto na tym etapie lubi się warzyć, ale nie ma to wpływu na wypiek; choć bardzo ważne jest, by jajka dodawać stopniowo).  Mąkę, sodę, proszek do pieczenia i proszek budyniowy przesiać, dodać do masy maślanej, krótko zmiksować, tylko do połączenia się składników. Ciasto podzielić na dwie części.  Formę tortownicę o średnicy 21 cm wyłożyć papierem do pieczenia. Na dno wyłożyć połowę ciasta, wyrównać. Następnie równo wyłożyć ostudzony budyń. Na niego łyżeczką wyłożyć drugą połowę ciasta, wyrównać.  Ciasto powinno całkowicie pokryć budyń. Na górę poukładać rabarbar, posypać kilkoma łyżkami cukru demerara.  Piec w temperaturze 170ºC przez 1 godzinę i 15 minut. Przestudzić, można podawać jeszcze ciepłe np. z kulką lodów waniliowych.  Smacznego :)  * łyżka płaska o pojemności 15 ml (użycie większej lub mniejszej łyżki może spowodować, że budyń będzie zbyt rzadki lub zbyt zwarty)  ** w bardzo dużych ilościach ;) 