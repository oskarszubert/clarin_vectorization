Cały rok lubię piec ciasteczka, ale przed świętami Bożego Narodzenia cały ten proces nabiera szczególnego znaczenia i ma niezwykły urok. Chodzi o te małe ciasteczka, pralinki, cukierki, których można przygotować całą masę i obdarować najbliższych. Już się cieszę na samą myśl o tym, że ten czas się zbliża. A maślane ciasteczka z rumem - to najbardziej delikatne, kruche, rozpływające się w ustach ciasteczka jakie kiedykolwiek jadłam. Podczas gdy o wielu ciasteczkach mawia się, że rozpływają się w ustach (bo w jakimś tam momencie się po prostu rozpłyną ;), te rozpływają się, zanim zdążycie je pogryźć.. Są lekko piaskowe, z nutą rumu i przypraw korzennych, delikatnie pikantne. Idealne na tą porę roku, lub na prezenty świąteczne (ale pieczemy je, jak wszystkie kruche ciastka, najwcześniej tydzień przed świętami). Składniki na 4 tuziny ciastek:   1 i 3/4 szklanki mąki pszennej 2 łyżki mąki ziemniaczanej  2 łyżeczki zmielonego cynamonu  2 łyżeczki świeżo startej gałki muszkatołowej  1/4 łyżeczki zmielonych goździków  szczypta soli  165 g masła, o temperaturze pokojowej  1 szklanka cukru pudru  1/4 szklanki ciemnego rumu  1 łyżeczka ekstraktu z wanilii   W misce wymieszać suche składniki: mąkę pszenną, mąkę ziemniaczaną, przyprawy, sól.  Do misy miksera włożyć masło i 1/3 szklanki cukru pudru. Utrzeć na jasną i puszystą masę. Po łyżce dodawać rum i ekstrakt, cały czas ucierając. Zmniejszyć obroty miksera i powoli wsypywać suche składniki, miksując.   Powstałą masę podzielić na pół. Każdą połowę położyć na osobnym kawałku papieru do pieczenia, ukształtować w wałki grubości około 3,5 cm, zawinąć w papier, włożyć do zamrażarki na około 30 - 40 minut. Po tym czasie wałki ciasta pokroić na grubość około 4 mm, układać na blaszce wyłożonej papierem do pieczenia, natychmiast wkładać do rozgrzanego piekarnika.  Piec w temperaturze 180ºC przez około 15 minut. Po upieczeniu ciasteczka przenieść na drucianą siatkę. Po 10 minutach ciasteczka otaczać w pozostałym cukrze pudrze. Smacznego :)  Przepis pochodzi z 'Cookies' Marthy Stewart. 