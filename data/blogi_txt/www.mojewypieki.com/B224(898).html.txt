Od dzisiaj mój ulubiony sernik dyniowy. Po prostu idealny! Jeśli nigdy nie piekliście sernika z dodatkiem puree z dyni, to będzie Wasz wzorcowy przepis. Jeśli lubicie, możecie jako spód wykorzystać ciasteczka orzechowe, a na wierzch pokruszyć podprażone orzeszki włoskie lub pekan.. Bardzo aromatyczny, jesienny sernik, który zaskoczy Was swoim smakiem!  Z blogu usuwam również wcześniejszy przepis na sernik Nigelli Lawson (uważam, że nowy przepis jest smaczniejszy i ma bardziej interesujący smak), ale osoby zainteresowane będą mogły znaleźć go cały czas w tym miejscu.   Składniki na spód: 250 g ciasteczek imbirowych                   80 g masła 1 łyżeczka przyprawy korzennej do piernika            Wszystkie składniki umieścić w malakserze. Zmiksować do otrzymania masy ciasteczkowej o konsystencji mokrego piasku. Tortownicę o średnicy 23 cm wyłożyć papierem do pieczenia, samo dno. Na papier wysypać ciasteczka. Wyrównać, dokładnie wklepać w dno i boki formy - do połowy ich wysokości, schłodzić przez pół godziny w lodówce.           Formę dwukrotnie owinąć z zewnątrz folią aluminiową - sernik będzie pieczony w kąpieli wodnej. Składniki na masę serową:                    750 g twarogu półtłustego, zmielonego 3 - krotnie                   250 g serka mascarpone                   3 jajka                   3 żółtka                   2 łyżki soku z cytryny 3 łyżki mąki ziemniaczanej                   1 łyżka mąki pszennej                   190 g drobnego cukru do wypieków 425 g puree z dyni*                   2 łyżeczki przyprawy korzennej do piernika            Wszystkie składniki powinny być w temperaturze pokojowej.           Składniki na masę serową umieścić w misie miksera i zmiksować na gładką, jednolitą masę. Piekarnik rozgrzać do temperatury 170ºC. Na schłodzony ciasteczkowy spód wylać masę serową, wyrównać. Włożyć do piekarnika i natychmiast obniżyć temperaturę do 150ºC. Piec w kąpieli wodnej** około 1 godziny i 30 minut, bez termoobiegu. Wyjąć, przestudzić.           Sernik schłodzić przez kilka godzin w lodówce lub najlepiej przez całą noc. Udekorować bitą śmietaną. Kroić ostrym, gorącym nożem (zanurzanym na chwilę we wrzątku i wycieranym do sucha).  Do dekoracji: 120 ml śmietany kremówki 36%, schłodzonej                   2 łyżeczki cukru pudru            Śmietanę kremówkę ubić na gęsty krem, pod koniec ubijania dodając cukier puder. * Można wykorzystać gotowe puree z puszki lub zrobić je samemu - w tym celu niedużą dynię umyć i przekroić na kilka mniejszych części, wydrążyć łyżką środek z nasionami. Tak przygotowaną dynię ułożyć w naczyniu żaroodpornym i przykryć pokrywką; piec w temperaturze 180ºC przez około 90 minut, do miękkości. Ostudzić, obrać ze skóry i zmiksować blenderem na puree. ** Sernik pieczemy w kąpieli wodnej: kąpiel wodna polega na tym, że formę z sernikiem wkładamy do większej formy lub naczynia żaroodpornego, do którego nalewamy wrzącej wody do połowy wysokości formy z masą serową.                   Smacznego :-). Pieczesz sernik po raz pierwszy? A może chcesz wiedzieć, jak upiec perfekcyjny sernik? Zapraszam do przeczytania notki o serniku idealnym. 