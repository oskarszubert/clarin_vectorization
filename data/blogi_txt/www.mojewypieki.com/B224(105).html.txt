Chlebek turecki ma teraz konkurencję :). Słodki chlebek z owocami (nie dałam orzechów, zamiast nich - żurawinę) zdobył nasze serca. Miękki, pachnący, w smaku pomiędzy chlebem tureckim a chałką. Gdyby nie Dzień Chleba, przepis ten zostałby wypróbowany z pewnością później ... Z 'Muffins, scones and breads' The Australian Women's Weekly.   Składniki na 1 bochenek:    2 łyżeczki suchych drożdży  50 g cukru  2 łyżki ciepłej wody  2/3 szklanki (160 ml) ciepłego mleka  1 szklanka (150 g) mąki + dodatkowo 2 szklanki (300 g) mąki  1 jajko, roztrzepane  2 łyżeczki startej skórki z pomarańczy  1 łyżeczka soli  pół łyżeczki cynamonu  100 g miękkiego masła  1/4 szklanki (40 g) sułtanek  1/4 szklanki (40 g) rodzynek  1/4 szklanki (40 g) suszonej porzeczki  1/4 szklanki (30 g) posiekanych orzechów włoskich, uprzednio podpieczonych    Do posmarowania:    1 żółtko  pół łyżki cukru  pół łyżeczki cynamonu     Wymieszać drożdże, 2 łyżki cukru i wodę w naczyniu, do momentu rozpuszczenia drożdży. Wlać mleko i przesiane 150 g mąki, wymieszać. Przykryć i odstawić w ciepłe miejsce na 30 minut, by drożdże 'ruszyły'.  Do wyrosniętego zaczynu dodać roztrzepać jajko, startą skórkę pomarańczową, 300 g mąki, sól, cynamon i pozostały cukier. Wrzucić miękkie masło, orzechy i owoce. Wymieszać. Wyrobić. Odstawić na około 1,5 h do podwojenia objetości, przykrywając ręczniczkiem.  Po tym czasie wyciągnąć ciasto na wysypaną mąką powierzchnię, zagnieść, uformować na kształt chlebka i wcisnąć w keksówkę o wymiarach 14 cm x 21 cm (uprzednio wysmarowaną masłem i wysypaną bułką tartą/kaszą manną). Odstawić na pół godziny w ciepłe miejsce do porządnego napuszenia.  Żółtko roztrzepac z cukrem i cynamonem, przed samym pieczeniem posmarować chlebek.  Piec około 10 minut w temperaturze 200ºC (przykryć od góry folią aluminiową, jeśli zacznie zbyt szybko 'łapać' kolor), następnie zmniejszyć temperaturę do 175ºC i piec kolejne 30 minut (do suchego patyczka). Po upieczeniu wyjąć na kratkę, by wystygł.  Smacznego :) 