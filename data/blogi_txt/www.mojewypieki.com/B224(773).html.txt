Pierniki toruńskie są polskim specjałem słynnym na cały świat. Wyrabiano je już w średniowieczu (najstarsze wzmianki pochodzą z XIV wieku), a te obecnie produkowane wcale nie ustępują wyglądem i smakiem tym pieczonym od wieków, wedle toruńskiej tradycji. O całej ich historii możecie przeczytać na tej stronie. Od zawsze słyną z niepowtarzalnego smaku i doskonałej jakości - oryginalny przepis jest nie do podrobienia. Ja, w doborze przepisu skorzystałam ze zbiorów francuskiego mistrza cukiernictwa, Pierre Hermé. Piernik jest wyśmienity, kruszeje dopiero po kilku dniach, a najlepiej piec go 2 tygodnie wcześniej. O jego smaku decyduje bardzo dobrej jakości naturalny miód, mieszanka najlepszych przypraw korzennych i doskonała mąka. Warto upiec! Najstarszy znany przepis na piernik toruński           Weź miodu praśnego ile chcesz, włóż do naczynia, wlej do niego gorzałki mocnej sporo i wody, smaż powoli szumując, aż będzie gęsty, wlej do niecki, przydaj imbieru białego, gwoździków, cynamonu, gałek, kubebów, kardamonu, hanyżu nietłuczonego, skórek cytrynowych drobno krajanych, cukru ileć się będzie zdało, wszystko z gruba przetłukłszy, wsyp do miodu gorącego, miarkując żeby niezbyt było, zmieszaj, a jak miód ostygnie, że jeno letni będzie, wsyp mąki żytniej ile potrzeba, umieszaj, niech tak stoi nakryto, aż dobrze wystygnie, potym wyłóż na stół, gnieć jak najmocniej, przydając mąki ile potrzeba, potym nakładź cykaty krajanej albo skórek cytrynowych w cukrze smażonych, znowu przegnieć i zaraz formuj pierniki, wielkie według upodobania porobiwszy, możesz znowu po wierzchu tu i owdzie wtykać cykatę krajaną, do wierzchu pozyngowawszy piwem kłaść do pieca i wyjąwszy je jak się przepieką, znowu je zyngować miodem z piwem smażonym i znowu po wsadzeniu do pieca.           /"Compendium medicum auctum, to jest krótkie zebranie i opisanie chorób..." Jasna Góra 1725 rok/ Składniki:                    250 g mąki pszennej 250 g mąki żytniej jasnej                   250 g płynnego miodu 150 g masła                   150 g cukru                   5 jajek, oddzielnie białka i żółtka                   100 g suszonych, pokrojonych na kawałeczki śliwek                   20 g przyprawy do piernika                   1 łyżeczka proszku do pieczenia                   1 łyżeczka sody oczyszczonej Wszystkie składniki powinny być w temperaturze pokojowej. Mąki przesiać z proszkiem i sodą, odłożyć.           Miód przelać do rondelka, dodać przyprawę do piernika, podgrzewać na umiarkowanym ogniu, aż się miód zarumieni.           Masło włożyć do misy miksera i utrzeć z cukrem do otrzymania jasnej, puszystej masy. Ucierajac, stopniowo dodawać po 1 żółtku, a następnie miód. Białka ubić na sztywną pianę. Do masy miodowej dodać śliwki i dokładnie wymieszać, następnie dodawać na przemian mąkę i pianę z białek, delikatnie mieszając. Ciasto wyłożyć do przygotowanej formy o wymiarach 30 x 11 cm (wysmarowanej masłej i oprószonej mąką pszenną). Piec przez godzinę w temperaturze 180ºC. Przed wyjęciem, sprawdzić patyczkiem, czy jest upieczony (patyczek powinien być czysty i suchy). Wystudzić na kratce. Przechowywać zawinięty w lnianą ściereczkę.           Przed podaniem można udekorować czekoladą (niekoniecznie).           Smacznego :-).    Przepis wg Pierre Hermé. 