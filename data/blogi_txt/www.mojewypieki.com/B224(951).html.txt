To są ciasteczka dla Prawdziwych Ciasteczkowych Potworów ;). Są potwoooornie duże, ale też potwoooornie smaczne - chrupiące, lekko twardawe i tak wspaniale sezamowe. Nic dziwnego, że nazywają je sezamowymi ciasteczkami szczęścia ... Z przepisu Agusi z forum Cincin.   Składniki na 30 naprawdę dużych ciastek: 2/3 szklanki sezamu, uprażonego na patelni   100 g masła  pół szklanki białego cukru  pół szklanki jasnego brązowego cukru  1 jajko  1 opakowanie cukru waniliowego - 16 g  1¼ szklanki mąki pszennej  pół łyżeczki proszku do pieczenia  ¼ łyżeczki soli  ¼ łyżeczki cynamonu    Masło utrzeć z cukrami i cukrem waniliowym. Ucierając dodać jajko. W osobnym naczyniu wymieszać mąkę z proszkiem, solą i cynamonem, następnie stopniowo dodawać do ciasta, dalej ucierając. Dodać połowę uprażonego sezamu, wymieszać. Gotową masę wstawić na godzinę do lodówki. Po wyjęciu formować kulki średnicy około 3 cm (duży orzech włoski). Każdą kulkę otaczać w sezamie. Kłaść na blaszce wyłożonej papierem do pieczenia i lekko spłaszczać. Układać je w naprawdę dużych odstępach (zobaczycie jak ciastka mocno urosną na boki :).  Piec około 10 - 15 minut w temperaturze 190ºC, aż będą złote (nie brązowe, należy uważać by ich nie przepiec). Odczekać, aż ostygną i ściągać z blaszki.  Smacznego :) 