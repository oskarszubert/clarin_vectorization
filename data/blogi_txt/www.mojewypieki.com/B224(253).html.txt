Wyjątkowe ciasto. Mocno sezamowe (pachnące chałwą), z gruszkami i nutką cynamonu. Trochę jesienne. Bardzo wilgotne i aromatyczne. Bez cukru (w tej roli miód lub golden syrup), bez dodatkowego tłuszczu (cały pochodzi z tahini), bez jajek. Bardzo smaczne. Polecam!   Składniki:                    240 g tahini* 260 g golden syrupu lub miodu                   1 łyżeczka sody oczyszczonej                   220 g mąki pszennej 1 łyżeczka cynamonu                   100 g płatków migdałów 200 g gruszek, obranych, pokrojonych w 2 cm kostkę 250 ml soku jabłkowego            Dodatkowo: płatki migdałów do obsypania, cukier puder do oprószenia.           Tahini wymieszać z golden syrupem lub miodem.           Mąkę wymieszać z sodą i cynamonem, przesiać do większego naczynia. Dodać tahini z golden syrupem, migdały, sok jabłkowy, gruszki; wymieszać rózgą lub widelcem.           Formę o średnicy 20 - 21 cm wyłożyć papierem do pieczenia. Przelać do niej ciasto (można oprószyć dodatkowymi płatkami migdałów).           Piec w temperaturze 160ºC przez około 1 godzinę, lub dłużej, do tzw. suchego patyczka (piekłam około 1,5 godziny).           Wyjąć, wystudzić. Oprószyć cukrem pudrem.  * Tahini           Jest to pasta na bazie nasion sezamu. Można ją kupić w specjalistycznych sklepach (np. w sklepie arabskim), lecz łatwo przygotować ją samemu, w domu.  Składniki na około 2 szklanki tahini: 4 szklanki ziaren sezamu                   2/3 szklanki oleju rzepakowego lub słonecznikowego            Sezam wysypać na suchą dużą blaszkę i włożyć do piekarnika rozgrzanego do 200ºC na około 10 minut. W trakcie można sezam zamieszać. Powinien się lekko zarumienić, nie może zbrązowieć ani się przypalić. Wyjąć, odstawić do ostudzenia (sezam można również uprażyć na suchej patelni).           Po tym czasie sezam zmiksować z olejem za pomocą malaksera lub blendera na gładką masę (zajmie to kilkanaście minut). W masie nie powinno być widocznych ziaren sezamu.           Tahini można przechowywać w zakręconym słoiku, w lodówce, do 2 miesięcy.           Smacznego :). Źródło inspiracji - 'Saved by cake' Marian Keves. 