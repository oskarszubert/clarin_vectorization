Trudno się w ogóle zdecydować na post o zakwasie, skoro nie jestem ekspertką od jego produkcji :)  Wygląda jednak dobrze, chleby na nim wychodzą pyszne i rosną bez dodatku drożdży, więc uznałam, że z Waszą pomocą poradzę sobie w odpowiedzi na nawet najtrudniejsze pytania ;). A może zachęci to Was do pieczenia chleba? Te na zakwasie są najlepsze ...  W I dzień rano: Mieszam pół szklanki mąki żytniej pełnoziarnistej (kupionej w Polsce) lub żytniej (rye flour, kupionej w UK) z pół szklanki zagotowanej wody (o temperaturze pokojowej). Umieszczam w dużym słoiku (kompotowym) i dokładnie mieszam. Górę słoika przykrywam folią aluminiową (bez gumki), po prostu ją owijam delikatnie wokół gwinta. Zostawiam go w ciepłym miejscu (obok pieca, który grzeje wodę, tam jest około 27 stopni C). Drzwi nie zamykam, bo dla zakwasu to jednak zbyt ciepło (jak ostatnio zostawiłam to mi pół słoika wykipiało, ile było mycia...). Latem - jak jest w domu bardzo ciepło - można też zostawić na stole, gdzieś w miejscu bez przeciągów. Wieczorem mieszam zakwas 1 raz, porządnie i zostawiam do rana. Mieszam również za każdym razem, gdy chce 'uciec' ze słoika, ale przy tej ilości zakwasu, to jeszcze nie grozi ;).  Na 2 dzień rano:   Dokarmiam zakwas pierwszy raz, czyli robię dokładnie to samo, co wczoraj. Dodaję mąkę, wodę (po pół szklanki), mieszam, odkładam w ciepłe miejsce. Zazwyczaj po mieszaniu na drugi dzień wydaje mi sie, że jest trochę za gęsty (z mąką żytnia pełnoziarnistą), więc dolewam ciut więcej wody (niedużo, tak na oko), to jemu nic nie zaszkodzi. Można też w ogóle w te proporcje nie ingerować i nie dolewać nic więcej poza pół szklanki wody i mąki. Wieczorem mieszam, lub wcześniej, jeśli zakwas niebezpiecznie zbliża się do góry słoika.   Na 3 dzień rano:   Dokarmiam zakwas, czyli powtórka dnia 2.  Na 4 dzień rano:   Dokarmiam zakwas, mieszam, odstawiam w ciepłe miejsce.  Po około 3 godzinach jest on już gotowy do pieczenia chleba. ________________________________________   Do wypieku chleba będziecie potrzebować np. 100 g zakwasu. Co z resztą? Wkładacie od razu do lodówki. W lodówce może pozostać do 10 dni, a najlepiej do tygodnia czasu. Jeśli najdzie Was ochota na pieczenie chleba, wyciągacie zakwas z lodówki, zostawiacie go na 2 - 3 h w ciepłym miejscu', dokarmiacie (wystarczą 2 łyżki wody i 2 łyżki mąki; choć nic nie zaszkodzi, jak dacie znów po pół szklanki, bo np. macie już mało zakwasu). Po dokarmianiu czekacie kolejne 3 godziny, by zaczął pracować. Następnie odbieracie ilość zakwasu potrzebną do upieczenia chleba, a resztę w słoiku wkładacie do lodówki.   I jeszcze kilka zdjęć zakwasu pszennego (żytni jest ciemniejszy): Moje uwagi:    zawsze jak zakwas się podnosi i niebezpiecznie zmierza do wydostania się ze słoika, należy go zamieszać; najlepszy do przechowywania zakwasu jest słoik szklany, wyparzony, bardziej wysoki niż szeroki, miska się nie nadaje (testowałam :), po pewnym czasie można już zmienić słoik na mniejszy (w lodówce czasem na dokarmienie czekają zaledwie 3 łyżki zakwasu ...)  kiedy zakwas jest już dojrzały, jest mniej wrażliwy, dokarmiam do wodą prosto z kranu (co mu nie szkodzi) zakwas zachowuje się różnie - czasem prawie nie widać, by coś sie działo, czasem rośnie jak szalony... Zakwas jest aktywny, jeśli ma chociaż malusieńkie banieczki powietrza, nie musi szaleć. Choć zazwyczaj rośnie po dokarmianiu;  zakwas biały pszenny - prosty do otrzymania przez dodanie do niedużej ilości zakwasu żytniego mąki pszennej chlebowej i wody; zazwyczaj robię go na zakwasie żytnim, ponieważ mąka pszenna jest trudniejsza do zakwaszania;  jeśli na zakwasie pokażą się jakiekolwiek ślady pleśni - należy go wyrzucić.    A tak wygląda chleb, który jest w trakcie wyrastania na samym zakwasie (najprostszy chleb pszenny na zakwasie):                  Czekam na Wasze podpowiedzi i uwagi, ja też się mogę o zakwasie jeszcze wiele nauczyć. A naprawdę warto - wie każdy, kto choć raz spróbował domowego chleba upieczonego na zakwasie.  Powodzenia :) 