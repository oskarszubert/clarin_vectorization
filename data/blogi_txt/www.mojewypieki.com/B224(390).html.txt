Wreszcie - po upolowaniu w Polsce mąki graham i po kilku próbach pieczenia - przepis idealny. Ciężko mi jednak powiedzieć, czy smakują dokładnie tak samo, jak te z dawnych czasów. Kiedy chciałam sobie przypomnieć w Polsce ich smak, już nie były takie same... A szkoda. I drożdżówki w polskich sklepach jakieś takie inne, ogromne... kto da radę zjeść drożdżówkę wielkości dużego talerza? ;-). I nawet ptasie mleczko wedlowskie już inne... Czy ja mam tylko takie odczucia? Czy w dzieciństwie wszystko wydawało się inne, lepsze? No, ale nie o tym miało być. Grahamki są rewelacyjne. Mięciutkie, z wyczuwalnym aromatem miodu. Świeże nawet kolejnego dnia. Wiem, że Wam posmakują, polecam :-) Składniki na 10 sztuk:   pół szklanki letniego mleka  pół szklanki letniej wody  1 łyżka melasy*  1,5 łyżki miodu  1 łyżeczka soli  2,5 szklanki mąki grahama**  1 szklanka mąki pszennej chlebowej (plus 2 - 3 łyżki na podsypanie)  30 ml oleju (2 łyżki)  7 g suchych drożdży lub 14 g świeżych drożdży Dodatkowo:   1 jajko roztrzepane z 1 łyżką mleka do posmarowania Suche drożdże wymieszać z mąkami (ze świeżymi wcześniej zrobić rozczyn). Mleko i wodę wymieszać z melasą, miodem, solą i olejem. Dodać do mąki, wyrobić. Wyrabiać około 10 minut do dokładnego połączenia się składników (najlepiej mikserem z przystawką - hakiem do ciasta drożdżowego), ciasto może pozostać klejące, ewentualnie można podsypać kilka łyżek mąki. Przykryć ściereczką i pozostawić przykryte w ciepłym miejscu, do podwojenia objętości (około 1,5 godziny).  Po tym czasie ciasto jeszcze raz krótko wyrobić. Podzielić na około 90 gramowe części, następnie oprószając dłonie mąką uformować w podłużne bułeczki, ułożyć na blaszce wysmarowanej masłem i oprószonej semoliną (lub wyłożonej matą teflonową), przykryć, pozostawić w cieple do napuszenia i podwojenia objętości (około 30 - 40 minut).  Przed pieczeniem posmarować jajkiem roztrzepanym z 1 łyżką mleka.  Piec w temperaturze 200ºC przez około 25 minut. Wystudzić na kratce.   Metoda dla maszynistów:  Wszystkie składniki umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie  ciasto wyjąć, uformować bułeczki i dalej postępować według powyższego przepisu.   Smacznego :-).  * melasę można zastąpić miodem, jednak nada ona bułeczkom ładniejszego koloru  ** mąka grahama - mąka pszenna typ 1850 (do kupienia m.in. w Bomi) 