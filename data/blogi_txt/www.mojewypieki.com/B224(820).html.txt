Jeśli jesteście fanami oryginalnego Bounty, ten batonik domowej roboty jest dla Was. Mięciutki, intensywnie kokosowy, oblany dużą ilością mlecznej czekolady ... mniam! Co za bajeczna odmiana po piernikach :). Jestem zachwycona jego smakiem i szybkością przygotowywania. Przepis zaczerpnęłam z blogu Dagmary 'A cat in the kitchen' .    Składniki na około 25 kulek:    200 g wiórków kokosowych  100 ml śmietany kremówki  70 g cukru pudru 70 g masła  opcjonalnie: kilka kropli aromatu rumowego  200 g mlecznej czekolady (mi wystarczyło około 130 g)     W naczyniu wymieszać wiórki z cukrem pudrem. W małym garnuszku podgrzać kremówkę i masło, aż masło się rozpuści. Rozpuszczoną miksturę wlać na wiórki, dodać aromatu, wymieszać.  Z mikstury uformować kulki wielkości orzecha włoskiego (będzie ciężko, ale raczej ściskając wiórki w dłoni). Układać je na papierze do pieczenia, przykryć folią aluminiową, schłodzić przez minimum godzinę. Rozpuścić mleczną czekoladę (w kąpieli wodnej lub mikrofali). Każdą kulkę zanurzyć w czekoladzie (można sobie pomóc wykałaczką), wyłożyć na papier, by czekolada stwardniała (trwa to dość długo, można włożyć do lodówki, będzie szybciej; ja po prostu odstawiłam na noc w chłodniejsze miejsce).   Przechowywać w lodówce (jeśli dłuższy czas, ja trzymałam na stole w kuchni przez 1 dzień, konsystencja była idealna).  Smacznego :) 