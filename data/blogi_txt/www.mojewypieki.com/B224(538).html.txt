Dziś jest chyba najcieplejszy dzień w tym roku w Walii. Rano posiedzieliśmy w ogródku, a teraz się wręcz chowamy przed słońcem i ... chłodzimy lodami. Zrobiłam je już wczoraj, ponieważ 12 godzin muszą spędzić w zamrażarce. Są mocno kawowe, choć smakują również nie-kawoszom (ja kawy nie piję). Dodatek chałwy osładza pysznie całość ... Polecam :)   Składniki na lekko ponad 1 litr lodów:     1 puszka mleka skondensowanego słodzonego (około 400 g)  pół szklanki mleka  300 ml śmietany kremówki  1 łyżka likieru kawowego  pół łyżeczki cynamonu  3 płaskie łyżki kawy rozpuszczalnej rozpuszczonej w 1 szklance mleka  1 chałwa o dowolnym smaku (100 g)    Wszystkie składniki oprócz chałwy zmiksować na gładką masę (można podgrzać, jeśli składniki nie będą chciały się połączyć). Schłodzić w lodówce - składniki powinny być lodowato zimne.  Wszystko przelać do maszyny do lodów, dodać pokruszoną chałwę i dalej postępować wg instrukcji Waszej maszyny do lodów.  Lody można również wykonać bez maszyny - schłodzone składniki zmiksować, wymieszać z chałwą i przelać do pojemnika, włożyć do zamrażarki. Podczas chłodzenia kilka razy zamieszać w pojemniku łyżką, by nie wytworzyły się kryształki lodu.   Smacznego :) 