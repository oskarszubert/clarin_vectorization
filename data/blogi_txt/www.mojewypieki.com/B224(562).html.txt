Z ciastem na makaron domowej produkcji jest jak z ciastem francuskim - kto raz pozna jego smak, nie będzie chciał kupnego. U mnie w domu rodzinnym nie było tradycji robienia makaronu, pierwszy raz skosztowałam go u Mamy mojego małżonka. Żaden inny rosół nigdy wcześniej nie smakował jak TAMTEN.. Od niedawna ciasto na makaron robię sama, choć przyznam, że pomaga mi w tym maszynka do jego produkcji. Poniżej prezentuję przepisy na 4 najbardziej popularne rodzaje makaronu. Może podzielicie się swoimi? :-)   Ciasto podstawowe z mąki pszennej.  Składniki: 100 g mąki pszennej (w UK - pasta flour)  1 jajko  szczypta soli Składniki umieścić w misie miksera, dokładnie wyrobić. Jeśli ciasto jest zbyt suche można dodać odrobinę oliwy lub wody. Wyjąć z misy miksera i ręcznie zagniatać przez 2 minuty. Ciasto przykryć folią i dać mu odpocząć przez 20 minut.   Ciasto podzielić na części. Pracując z jedną częścią ciasta (reszta pozostaje pod folią), rozwałkować je,  minimalnie podsypując mąką, na grubość około 1 mm (lub grubszy, jeśli lubicie), pokroić w paski. Można robić to ręcznie, można również specjalną maszynką do makaronu, która najpierw wałkuje ciasto, potem je kroi. Na tym etapie można makaron wysuszyć i  (nieugotowany) przechowywać do kilku miesięcy w szczelnym pojemniku (makaron powinien być bardzo dobrze wysuszony).  Wrzucić na osolony wrzątek i gotować około 5 minut; jeśli lubicie lekko twardszy, wtedy krócej. Odcedzić, przelać zimną wodą.   Ciasto z semoliną. Składniki:   50 g mąki pszennej  50 g semoliny  1 jajko szczypta soli   Wykonanie jak wyżej.  Ciasto lekko razowe. Składniki:   70 g mąki pszennej  30 g mąki pszennej razowej  1 jajko  szczypta soli   Wykonanie jak wyżej.  Ciasto razowe. Składniki:   100 g mąki razowej  1 jajko  szczypta soli Wykonanie jak wyżej, trzeba dodać jednak więcej wody.  Smacznego :)  * przepisy wg instrukcji robota Kitchen Aid  ** porcja makaronu z 2 jajek wystarcza nam (4 osobowej rodzinie) na 1 obiad 