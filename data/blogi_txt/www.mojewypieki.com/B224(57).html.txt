Rewelacyjna babeczka. Mięciutka, wilgotna, z tymi małymi kawałkami orzeszków, które tak miło chrupią.. Polecam do wypróbowania jeszcze przed Wielkanocą - łatwa w przygotowaniu i nie grozi zakalcem ;-). Idealnie smakuje ze szklanką mleka. Przepis pochodzi  z moich starych zapisków.   Składniki: 250 g masła lub margaryny do pieczenia                   pół szklanki wody                   1 szklanka cukru 1 cukier wanilinowy (16 g)                   1 szklanka mąki pszennej                   1 szklanka zmielonych orzechów laskowych (lub innych orzechów)                   3 łyżeczki proszku do pieczenia                   4 jajka (białka oddzielone od żółtek)                   50 g posiekanych orzechów laskowych (lub innych orzechów)                   2 płaskie łyżki kakao            Wszystkie składniki powinny być w temperaturze pokojowej.           Masło, wodę, cukier i cukier waniliowy umieścić w garnuszku. Zagotować (mieszając) do rozpuszczenia się cukru, natychmiast zdjąć z palnika. Przestudzić, mieszanka może pozostać lekko ciepła. Mąkę, orzechy, proszek do pieczenia, kakao - przesiać. Białka oddzielić od żółtek, z białek ubić sztywną pianę. Do miksera wlać przestudzoną masę maślaną. Następnie wsypać przesiane składniki, dodać żółtka, posiekane orzechy - wszystko dokładnie zmiksować, ale nie za długo, tylko do połączenia się składników. Na koniec delikatnie wmieszać pianę z białek, wymieszać delikatnie łyżką.           Formę na babkę o wysokości 10 cm i szerokości 23 cm (w najszerszym miejscu), z kominkiem, wysmarować masłem, oprószyć mąką. Wlać ciasto.           Piec w temperaturze 175ºC około 45 minut lub do tzw. suchego patyczka. Ostudzić, posypać pudrem lub polać polewą.           Smacznego :-). 