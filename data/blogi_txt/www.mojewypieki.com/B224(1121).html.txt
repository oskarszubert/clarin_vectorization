Dzisiaj wyjątkowo wpis na raty, bo jak widzicie będzie dłuuugi ;)  Z braku dodatkowej pary rąk, ja zawijałam drożdżowe a Mąż robił fotki.  Cdn... ;)  I już wróciłam:  Przepyszne, puszyste, drożdżowe ciasto, które pokochacie. Można z niego robić zarówno strucle jak i słodkie bułeczki. Jest sprężyste i przyjemne do wyrabiania i wychodzi jego bardzo dużo - to wręcz familijna porcja! Jak widzicie na zdjęciu, wieniec nie jest napakowany orzechami jak tradycyjny makowiec. To przeplatające się gdzieniegdzie pasma orzechów i syropu klonowego. Jeśli preferujecie więcej nadzienia, wtedy zróbcie z tego przepisu.. dwie strucle (podwajając ilość nadzienia), lub drugą z innym nadzieniem. Można je uformować jak ja, w formie wieńca, można również ułożyć na blaszce w postaci strucli. Cokolwiek zrobicie, z ciasta będziecie bardzo zadowoleni, jestem więcej niż pewna ;-)   Składniki:   4,5 szklanki mąki pszennej chlebowej  1,5 szklanki letniego mleka  120 g masła, miękkiego bądź roztopionego  1/3 szklanki cukru z wanilią (można dodać 1-2 łyżki więcej)  8 g cukru wanilinowego (lub pominąć, jeśli używacie cukru z wanilią)  2 jajka  1 żółtko  pół łyżeczki soli 25 g drożdży świeżych lub 12 g drożdży suchych   Nadzienie orzechowo - klonowe:    200 g podpieczonych orzechów pekan, posiekanych (można zastąpić włoskimi)  1/2 szklanki syropu klonowego (można zastąpić golden syrupem)  5 łyżek cukru  3 łyżeczki cynamonu   Drożdże suche wymieszać z mąką, ze świeżymi najpierw zrobić rozczyn. Jajka roztrzepać z mlekiem, cukrem i cukrem wanilinowym. Do miski wsypać mąkę, zrobić dołek, wlać mleko z jajkami, dodać masło, sól, wyrobić miękkie i elastyczne ciasto. Odstawić przykryte do podwojenia objętości w ciepłe miejsce (na 1 godzinę).   Po tym czasie ciasto wyjąć, krótko wyrobić, rozwałkować na duży placek, wielkości dużej blachy 'piekarnikowej' (będącej na wyposażeniu piekarnika). Ciasto posmarować syropem klonowym, posypać cukrem, cynamonem i orzechami. Zwinąć na kształt rolady. Ostrym nożem przeciąć roladę wzdłuż, zostawiając jeden z końców nieprzecięty. Spleść ciasto ze sobą. Końcówki zlepić razem na kształt wieńca i ułożyć na blaszce uprzednio wysmarowanej tłuszczem i posypanej kaszą manną; można również włożyć do formy (wybór należy do Was). Odstawić przykryte, w ciepłe miejsce, do napuszenia, na około 30 minut.  Piec w temperaturze 190ºC przez około 40 minut. Po wyjęciu z piekarnika chwilę odczekać, potem delikatnie przełożyć na kratkę. Jeszcze ciepłe ozdobić lukrem. Lukier rumowy:   3/4 szklanki cukru pudru  3 łyżki rumu   Cukier rozetrzeć drewnianą pałką z rumem, jeśli będzie zbyt gęsty, dolać rumu.   Metoda dla maszynistów:  Wszystkie składniki na ciasto umieścić w maszynie do chleba w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h), po czym ciasto wyjąć, wyrobić krótko i dalej postępować według powyższego przepisu. Smacznego :) 