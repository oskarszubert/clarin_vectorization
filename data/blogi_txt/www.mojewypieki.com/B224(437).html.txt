Tarta idealna na lato :-). Lekka, orzeźwiająca w smaku, o konsystencji kremowego sernika. Oryginalnie tarta jest zrobiona nie ze zwykłych limonek, ale 'key lime', które dojrzałe są żółte, malutkie, bardziej kwaśne w smaku ale i bardziej aromatyczne. Popularnie jest podawana z bitą śmietaną (pominęłam) lub z białek niewykorzystanych przy jej wykonaniu robi się na wierzch bezową kołderkę (jak przy lemon meringue pie). Koniecznie do wykonania :-).   Składniki na spód: 150 g ciastek digestive                   60 g masła, roztopionego            Ciasteczka pokruszyć w malakserze lub blenderem na piasek. Dodać roztopione masło, wymieszać. Formę na tartę o średnicy 23 cm (najlepiej z wyjmowanym dnem) wysmarować masłem. Spód i boki wyłożyć masą ciasteczkową, wyrównując i dociskając je do formy. Podpiec w temperaturze 160ºC przez 10 minut. Wyjąć, wystudzić. Uwaga: spód zachowuje się jakbyśmy piekli ciasteczka, zaczyna lekko rosnąć; po wyjęciu z piekarnika łyżką przycisnęłam go z powrotem do formy. Składniki na nadzienie:                    4 żółtka 1 puszka mleka słodzonego skondensowanego (400 g) 1 łyżka otartej skórki z limonki                   1/2 szklanki (125 ml) świeżo wyciśniętnego soku z limonki (3 - 5 sztuk w zależności od wielkości owocu)                   bita śmietana do dekoracji (niekoniecznie, ja nie użyłam)            Żółtka ubić mikserem na jasną, puszystą masę. Dodać mleko skondensowane, otartą skórkę, sok z limonki, zmiksować. Miksturę wylać na kruchy spód.           Piec 12 - 15 minut (piekłam 17 minut) w temperaturze 170°C. Upieczona tarta będzie ścięta na całej powierzchni - sprawdzamy patyczkiem dotykając tylko jej powierzchni (może się lekko trząść). Wyjąć, przestudzić w formie, następnie włożyć do lodówki na całą noc. Tartę podawać np. udekorowaną bitą śmietaną.           Smacznego :)               Przepis pochodzi z magazynu The Australian Women's Weekly "Pies". 