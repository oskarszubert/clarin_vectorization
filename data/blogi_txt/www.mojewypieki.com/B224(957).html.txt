Pamiętam, kiedy pierwszy raz przyjechałam do UK, od razu po studiach, zajadałam się serkiem wiejskim z ananasem (pineapple cottage cheese). Połączenie to wydawało mi się wtedy bardzo egzotyczne :-). Dzisiaj z chęcią wróciłam do tego smaku w słodkich bułeczkach - mięciutkie drożdżówki wypełnione serkiem twarogowym i kawałeczkami ananasów, świeże również dnia kolejnego. Polecam do wypróbowania :-).   Składniki na około 13 bułeczek:                    1 szklanka mleka 110 g masła, roztopionego                   1/3 szklanki cukru 2 duże jajka                   10 g drożdży suchych lub 20 g drożdży świeżych                   1/4 łyżeczki soli 3,5 szklanki mąki pszennej chlebowej   Nadzienie twarogowe z ananasem:                    250 g twarogu zmielonego przynajmniej dwukrotnie                   1 żółtko 2 łyżki masła, w temperaturze pokojowej                   3 łyżki cukru pudru                   1 łyżeczka pasty wanilowej lub nasionka z 1 laski wanilii                   duża puszka ananasów, owoce dokładnie odsączone z syropu i sparzone wrzątkiem*   Ponadto:                    jajko roztrzepane z 1 łyżką mleka, do posmarowania bułeczek   Przygotować nadzienie  W misie miksera utrzeć twaróg, żółtko, masło, cukier puder, wanilię, na gładką masę. Ananasy pokroić w kostkę.  Przygotować ciasto drożdżowe           Mleko przelać do garnuszka. Podgrzać (nie gotować), następnie ochłodzić do letniej temperatury. Do letniego mleka dodać masło, cukier, roztrzepane jajka, wymieszać.           Mąkę pszenną chlebową wymieszać z suchymi drożdżami (ze świeżymi najpierw zrobić rozczyn), dodać sól, następnie mleko wymieszane z resztą składników. Wyrobić ciasto, odpowiednio długo, by było miękkie i elastyczne. W razie konieczności dosypać 3 łyżki mąki (nie więcej). Uformować z niego kulę, włożyć do oprószonej mąką miski, odstawić w ciepłe miejsce, przykryte ściereczką, do podwojenia objętości (około 1,5 godziny).           Wyrośnięte ciasto krótko wyrobić. Podzielić na 13 części, każda o wadze około 78 g. Uformować okrągłe kulki (bułeczki), ułożyć na blaszce wysmarowanej masłem i oprószoną mąką, w sporych odległościach od siebie. Przykryć ściereczką, pozostawić do ponownego wyrośnięcia (od 30 - 40 minut).           Po tym czasie, używając szklanki z niedużym dnem zrobić w każdej bułeczce mocne wgłębienie (prawie do samej blachy), nałożyć do niego ok. 1 łyżki nadzienia z twarożku, następnie kilka kostek ananasów (do pokrycia serka). Tak przygotowane bułeczki posmarować roztrzepanym jajkiem wymieszanym z 1 łyżką mleka (samo ciasto wokół). Piec w temperaturze 190º przez około 20 - 23 minuty. Wystudzić na kratce.  Metoda dla maszynistów:           Wszystkie składniki na ciasto umieścić w maszynie do chleba w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h), po czym ciasto wyjąć, krótko wyrobić i dalej postępować według powyższego przepisu. * można użyć dojrzałego świeżego ananasa, ale należy go wcześniej lekko obgotować w gorącej wodzie lub sparzyć wrzątkiem lub podgrzać w mikrofali, by nie pozostawił gorzkiego posmaku w bułeczkach           Smacznego :-). 