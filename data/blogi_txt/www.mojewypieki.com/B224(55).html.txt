Oczywiście ta kawa jest nie tylko w kubku, ale i w babce ;-). Babeczka jest pyszna, sypka, prosta w wykonaniu, a w smaku taka, jaką lubię. Przepis na nią dostałam od Beatki, która często ją robi na Wielkanoc, i miło, że zechciała się z nami podzielić recepturą. Dziękuję i polecam wszystkim :-).   Składniki: 250 g masła                   5 jajek                   1 szklanka mąki pszennej                   1 szklanka mąki ziemniaczanej                   3/4 szklanki drobnego cukru do wypieków                   1,5 łyżeczki proszku do pieczenia ekstrakt lub aromat do ciast, np. cytrynowy lub otarta skórka z cytryny                   2 łyżki kawy rozpuszczalnej Wszystkie składniki powinny być w temperaturze pokojowej. Mąki przesiać z proszkiem do pieczenia, odłożyć.           Masło utrzeć z cukrem do uzyskania jasnej, puszystej masy. Do utartej masy dodawać stopniowo jajka, jedno po drugim, miksując po każdym dodaniu. Dodać przesiane składniki, wymieszać delikatnie szpatułką, tylko do połączenia się składników.           Ciasto podzielić na 2 części. Do jednej dodać ekstrakt/aromat lub skórkę z cytryny, zmiksować. Do drugiej kawę rozpuszczoną w minimalnej ilości wody, zmiksować. Miksować krótko i tylko do połączenia się składników.           Formę do pieczenia (u mnie forma z kominkiem, piekłam w prodiżu) wysmarować masłem i oprószyć mąką pszenną. Przelać do niej jasną część ciasta, na nią wyłożyć część kawową. Całość delikatnie i krótko wymieszać widelcem, by powstał efekt marmurka (mieszamy zgodnie z ruchem wskazówek zegara).           Piec około 50 minut w temperaturze 180ºC. Wyjąć, chwilę wystudzić w formie, następnie przełożyć na kratkę.           Smacznego :-). 