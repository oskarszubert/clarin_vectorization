Absolutnie doskonały. Nawet nie wiem, co o nim napisać, bo cokolwiek napiszę, to będzie zbyt skromnie. W smaku trochę jak sernik londyński Nigelli, jednak z samą wanilią, bez aromatu cytrynowego. Nie mogłam się od niego oderwać, ale w końcu trzeba było...;). Przepis autorstwa Jennie Shapter.   Składniki na spód:    225 g ciastek digestive   75 g masła    Ciastka dokładnie pokruszyć blenderem lub wałkiem. Masło roztopić, wymieszać z pokruszonymi ciastkami. Tortownicę o średnicy 23 cm wyłożyć folią (dno). W dno wcisnąć masę ciastkową, schłodzić pół godziny w lodówce (na początku miałam wrażenie, że ciastek jest zbyt dużo w porównaniu do masy serowej, ale jednak nie - dobrze smakowało).  Składniki na masę serową:    450 g twarogu trzykrotnie zmielonego (może być śmietankowy, ja użyłam quarka, bo innego nie miałam)   1 łyżka mąki ziemniaczanej  2 łyżeczki ekstraktu z wanilii  3 jajka  120 g cukru pudru  225 ml śmietany kremówki    Wszystkie składniki dokładnie zmiksować, nie ma potrzeby ubijania białek osobno.  Wylać na schłodzony spód. Piec około 45 minut w temperaturze 180ºC, można od góry przykryć folią, by pozostał biały. Nie pieczemy do tzw. suchego patyczka, ważne, by sernik był ścięty, szczególnie po środku.  Schłodzić (minimum 3 godziny, a najlepiej przez całą noc).   Uwaga: sernik jest niski, jeśli wolicie wyższe serniki, od razu najlepiej zwiększcie proporcje masy serowej (wtedy też troszkę dłużej trzeba piec).   Smacznego :) 