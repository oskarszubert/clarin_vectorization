Jest to oczywiście przepis Nigelli. Nie byłabym sobą, gdybym tego ciasta nie upiekła ;). Chodziło za mną od dłuższego już czasu. Trzeba przyznać, że nie wszystkim jednak smakuje (czytałam i takie opinie w necie), więc może dlatego tak zwlekałam. Przede wszystkim należy się zaopatrzyć w klementynki. Inne mandarynki nie wchodzą w grę, ciasto może mieć posmak goryczy. Wykonanie jest bardzo proste, praktycznie wszystko razem miksujemy. Najprzyjemniejszym momentem dla naszych zmysłów jest gotowanie klementynek ... mmm ... jaki zapach się unosi po domu ... :), pachnie świętami Bożego Narodzenia ... A podczas upałów jest to niesamowite przeżycie! Ciasto jest wilgotne, zbite, niezwykle aromatyczne; najlepsze na drugi dzień. Doskonale pasuje do niego crème fraiche i według mnie - czekolada. Aż się prosiło, by je polać mleczną czekoladą ... co oczywiście potem zrobiłam. Jest tylko małe "ale"... ciasto jest dobre, ale nie w naszym guście. Cóż, ocenicie sami ... Nigella piekła również wersję z pomarańczami oraz z cytrynami, dodając wtedy więcej cukru (250 g) i polewając lukrem cytrynowym (cukier puder + sok z cytryny + woda). Czekam na Wasze opinie smakowe ;) Składniki:    4-5 klementynek (ważne, maja to być właśnie klementynki), około 375 g, najlepiej odmiany bezpestkowej  6 jajek  225 g cukru  250 g zmielonych migdałów  1 czubata łyżeczka proszku do pieczenia    Klementynki umyć i w całości (ze skórami) gotować pod przykryciem 2 godziny (z wodą). Odsączyć, ostudzić. Przeciąć na pół i wyjąć ewentualne pestki. Zmiksować je blenderem na pulpę. Dodać pozostałe składniki i dalej miksować. Masa jest dość płynna. Przelać do formy wysmarowanej tłuszczem i wysypanej bułką tartą lub kaszą manną. Nigella sugeruje tortownicę o średnicy 21 cm, ja piekłam w nieznacznie większej, i pewnie dlatego - krócej.  Piec około 1 godziny w temperaturze 175ºC (piekłam 40 minut) do tzw. suchego patyczka. Można przykryć folią aluminiową od góry, by się nie spaliło.  Smacznego :) 