Choć przygotowania świąteczne w toku, a praca wre, zbliżających się Dni Kawy nie można nie uczcić, chociaż jednym, skromnym wpisem. I - choć kawosz ze mnie marny - przyznam, że te babeczki bardzo mi smakują. Wilgotne, czekoladowo - kawowe, w sam raz do kubka ... w moim przypadku cappuccino ;). Przepis Nigelli z 'How to be a domestic goddess'.  Składam wszystkim stałym jak i przygodnym czytelnikom bloga 'Moje wypieki' życzenia zdrowych, spokojnych Świąt Bożego Narodzenia, rodzinnej atmosfery przy wigilijnym stole, chwili wytchnienia na łonie rodziny, oraz szampańskiej zabawy sylwestrowej i spełnienia wszelkich marzeń w Nowym 2008 Roku. No i muszę to dodać ... samych udanych wypieków! :)  Do Siego Roku!   Składniki na 12 babeczek:    125 g miękkiego masła  125 g ciemnego cukru muscovado  2 duże jajka 125 g mąki  1/2 łyżeczki sody oczyszczonej  1/2 łyżeczki proszku do pieczenia  1 łyżka kakao  1 łyżka kawy espresso (proszku)  50 g gorzkiej czekolady, roztopionej  1 - 2 łyżki mleka Zmiksować masło z cukrem, dodać jajka, znów zmiksować. Dorzucić mąkę wymieszną z sodą i proszkiem do pieczenia, kakao i kawę, zmiksować do uzyskania jednolitego ciasta. Na końcu dodać roztopioną w kąpieli wodnej lub mikrofali czekoladę, zmiksować. Dla rozcieńczenia masy dodać 1 - 2 łyżki mleka, wymieszać. Ciasto wyłożyć do papilotek na muffiny, piec około 20 minut w temperaturze 200ºC, do tzw. suchego patyczka (powinno wyjść około 12 niedużych muffinek, mi się wydawało, że nie urosną tak mocno, więc wyłożyłam ciasto do 9, jak bardzo się myliłam ...) Polewa:    300 g gorzkiej czekolady  50 g masła  2 łyżeczki kawy espresso (proszku)    Najpierw zaznaczę, że mi wystarczyła polewa ze 100 g czekolady. Wszystkie składniki roztopić w mikrofali lub kapieli wodnej, wymieszać. Wyłożyć na babeczki, dokładnie je pokrywając. Można ozdobić ziarenkami kawy w czekoladzie, jeśli macie ochotę.  Smacznego :) 