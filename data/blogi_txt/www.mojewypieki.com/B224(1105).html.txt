Tym razem panna cotta w klasycznej wersji. Nie wiem, jak to się stało, że do tej pory nie było jej na blogu ;-). Aksamitna konsystencja i delikatny, waniliowy smak. Podana z malinami. Smacznego :-).   Składniki:                    75 ml mleka 425 ml śmietany kremówki 36%                   50 g drobnego cukru do wypieków                   1 laska wanilii 2 łyżeczki żelatyny            Do 1/4 szklanki gorącej wody dodać żelatynę. Chwilę odczekać, by napęczniała, następnie wymieszać do jej rozpuszczenia.           Do garnuszka wlać mleko i kremówkę, dodać cukier. Z laski wanilii usunąć nasionka i umieścić w garnuszku. Włożyć tam również opróżnioną z nasionek laskę wanilii. Podgrzewać, na niskiej mocy palnika, mieszając od czasu do czasu do rozpuszczenia cukru. Gdy mikstura zacznie się gotować, zdjąć z palnika, usunąć laskę wanilii.           Do mikstury mlecznej dodać wciąż ciepłą żelatynę. Wymieszać, do dokładnego połączenia.           Przygotować 4 foremki o pojemności 125 ml, przelać do nich tężejącą panna cottę. Przykryć folią spożywczą. Schłodzić przez 4 godziny, a najlepiej przez całą noc.           By wyjąć panna cottę z pojemniczków, zanurzyć je na kilka sekund w gorącej wodzie. Podawać z owocami. Ważna uwaga: najczęstszym problemem jest widoczne po schłodzeniu rozwarstwianie się panna cotty, na warstwę 'chudą'  i 'tłustą' u góry naczynia lub zgromadzenie się wszystkich nasionek wanilii na spodzie naczynia (a na górze panna cotty). Przyczyną tego jest zbyt gwałtowne schładzanie deseru. Ramekiny z ciepłą panna cottą często od razu wędrują do lodówki. Choć najczęściej nie jest to zaznaczone w przepisach, chłodzenie powinno przebiegać stopniowo, tzn. kremową mieszankę chłodzimy w kąpieli lodowej, mieszając od czasu do czasu. Gdy będzie miała żelową konsystencję jest pora na przelanie jej do indywidualnych naczyń. I włożenie do lodówki.           Smacznego :-). Źródło przepisu - "Nigellissima" Nigella Lawson 