Takie rzeczy tylko na Moich Wypiekach!   Przygotowany jako prezent na urodziny Męża, zamiast tradycyjnego tortu. Bardzo mu smakuje! Jest niebiański, rozpływa się ustach, pachnie czekoladą, orzeszkami, a karmel się ciągnie.. i jest go bardzo, bardzo dużo..: -).   Domowy batonik składa się z 4 warstw: czekoladowej, nugatowej, karmelu z orzeszkami i dodatkowej czekolady na wierzchu. Nie jest prosty do wykonania i nie dla osób, które raczkują w wypiekach - wymaga umiejętności wykonania nugatu i karmelu, do czego będziemy potrzebować termometru cukierniczego. Samo wykonanie jest również czasochłonne, wymaga cierpliwości i precyzji. Ale efekt wynagradza trud, mogę Wam to zagwarantować!   Składniki na warstwę czekoladową nr 1: 200 g mlecznej czekolady            Czekoladę roztopić w kąpieli wodnej (podpowiedź). Przelać do formy o wymiarach 20 x 30 cm (wysmarowanej uprzednio masłem i wyłożonej folią aluminiową), wyrównać szpatułką by całkowicie i równo przykryć czekoladą dno formy. Odstawić do lodówki do całkowitego zastygnięcia. Składniki na warstwę orzechowego nugatu:                    1 szklanka cukru                   100 ml miodu 70 ml złocistego syropu (golden syrupu)                   pół szklanki wody (125 ml)                   2 duże białka, w temperaturze pokojowej                   1 szklanka prażonych solonych orzeszków ziemnych            W małym garnuszku z grubszym dnem umieścić cukier, miód, golden syrup i wodę. Zagotować, mieszając, do rozpuszczenia się składników. W garnuszku umieścić termometr cukierniczy i gotować (nie mieszając ani razu!) do momentu uzyskania na nim temperatury 155ºC ('hard crack').           W międzyczasie w misie miksera ubić na sztywno białka. Kiedy syrop miodowy osiągnie wymaganą temperaturę, wlewać go na ubite białka cienkim lecz stałym strumieniem, cały czas miksując. Miksować na prawie najwyższych obrotach miksera przez 10 - 15 minut, aż całość mocno zgęstnieje.           Następnie końcówkę miksera wymienić z ubijającej na mieszającą, dodać orzeszki i zmiksować na najniższych obrotach miksera, do połączenia. Gotowy nugat natychmiast przełożyć do przygotowanej formy, na warstwę czekoladową, następnie dłońmi lekko nasmarowanymi olejem wyrównać warstwę nugatową. Odstawić do lodówki do całkowitego zastygnięcia.  Składniki na warstwę karmelową z orzeszkami: 350 g cukru                   1,5 łyżki miodu 100 ml wody                   100 g masła                   90 ml śmietany kremowki 36%                   1,5 szklanki prażonych solonych orzeszków ziemnych            W małym garnuszku z grubszym dnem umieścić cukier, miód i wodę. Zagotować, mieszając, do rozpuszczenia się składników. W garnuszku umieścić termometr cukierniczy i gotować (nie mieszając ani razu!) do momentu uzyskania na nim temperatury 170ºC (około 15 minut). Kolor karmelu powinien być bursztynowo - złoty.            Garnuszek zdjąć z palnika. Dodać masło i śmietanę kremówkę, wymieszać do rozpuszczenia. Wrócić na palnik i pogotować na małej mocy palnika, okoły minuty, mieszając. Ponownie zdjąć z palnika, dodać orzeszki, wymieszać. Masę delikatnie przestudzić (powinna być w dalszym ciągu ciepła, ale już nie wrząca). Przelać na warstwę nugatową, wyrównać, wstawić do lodówki do schłodzenia.  Składniki na warstwę czekoladową nr 2:                    200 g mlecznej czekolady Czekoladę roztopić w kąpieli wodnej (podpowiedź). Przelać do formy, wyrównać szpatułką by całkowicie i równo przykryć czekoladą masę karmelową. Odstawić do lodówki do całkowitego zastygnięcia.            Batonik pozostawić w lodówce przez kilka godzin lub całą noc. Kolejnego dnia kroić i podawać. Przechowywać w lodówce.           Smacznego :-). 