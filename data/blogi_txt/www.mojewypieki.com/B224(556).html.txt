Dokładniej - pączusie. Chrupiące, na jeden kęs, na jeden gryz :-). Drożdżowe ciasto smażone w głębokim tłuszczu i nasączone syropem cukrowym lub miodowym, często w akompaniamencie posiekanych orzechów lub cynamonu.. W Turcji bardzo popularne w sprzedaży przez okrągły rok od ulicznych handlarzy, przed restauracjami, podczas świąt lub uroczystości. W niektórych rejonach kraju są tradycjnie serwowane na pogrzebach, dla ludzi biednych; w innych jest zwyczaj dzielenia się lokma z sąsiadami, kiedy świętujemy. Bardzo niezwykły jest sposób ich formowania, to jakby wyciskanie ciasta  w dłoni pomiędzy dwoma palcami.. co dla mnie okazało się trudne jak na pierwszy raz (a szczerze, to nawet w ogóle nie próbowałam ;-) i po prostu wyciskałam ciasto z rękawa cukierniczego, odrywając kawałek po kawałku. Zresztą przyjrzyjcie się sami, na filmie. Przepis dzięki uprzejmości Emilii z blogu Turcja od Kuchni.   Składniki na 1 kopiasty talerz:                    2 szklanki mąki pszennej 1 szklanka wody*                   2 łyżeczki suchych drożdży (8 g) lub 16 g drożdży świeżych                   1 jajko 1 łyżeczka cukru                   szczypta soli   Składniki na syrop:                    2,5 szklanki wody 2,5 szklanki cukru                   sok świeżo wyciśnięty z 1/4 cytryny   Dodatkowo:                    posiekane lub zmielone pistacje do oprószenia                   olej do głębokiego smażenia            Wcześniej przygotować syrop.            Wodę z cukrem umieścić w niedużym garnuszku. Zagotować i pogotować przez około 15 minut, do zgęstnienia syropu. Zdjąć z palnika, dodać sok z cytryny i wymieszać. Odstawić do ostudzenia. W misie miksera umieścić mąkę, suche drożdże (ze świeżymi wcześniej zrobić rozczyn**), jajko, wodę, cukier i sól. Wyrobić ciasto, by było gładkie, miękkie i kleiste. Przykryć folią spożywczą lub lnianym ręczniczkiem i pozostawić w cieple do podwojenia objętości.           W szerokim garnku rozgrzać olej do temperatury 175ºC. Z wyrośniętego ciasta odrywać malutkie kulki i rzucać na rozgrzany olej (można również ciasto nabierać łyżeczką maczaną w oleju za każdym razem). Smażyć z obu stron, na złoty kolor. Usmażone, natychmiast przełożyć do zimnego syropu. Po kilku minutach, gdy nasiąkną, wyjmować na talerz gotowe lokme.           Oprószyć pistacjami lub innymi orzechami, podawać.           * szklanka o pojemości 250 ml ** jak przygotować rozczyn, przeczytacie w tej notce Smacznego :-). 