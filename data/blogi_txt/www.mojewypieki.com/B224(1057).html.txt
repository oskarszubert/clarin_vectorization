Tort dla ekstremalnych fanów kajmaku! Tort wywodzący się z Chile 'torta de mil hojas'. Czy przywodzi na myśl mille - feuille, rosyjskie ciasto zwane 'Napoleonem', a może nawet polskiego 'Marcinka'? Mnóstwo cienkich, maślanych delikatnie listkujących się warstw ciasta przełożonych masą kajmakową i pokruszonymi orzechami włoskimi. Pracochłonny (pieczenie 14 warstw ciasta!), choć prosty w wykonaniu. Bardzo słodki, sycący, intensywny i ciężki. Długo utrzymuje świeżość, można go przechowywać nawet do tygodnia czasu, a z każdym dniem jest lepszy.. W Chile powstało wiele odmian tego ciasta, część piekących zastępuje co drugą warstwę kremem budyniowym lub śmietaną kremówką, by uczynić ciasto lżejszym i mniej słodkim.  Spotkałam nawet wersję bananową, czekoladową, kokosową; inne przepisy polecają przełożenie choć niektórych warstw kwaśną konfiturą lub dekorację świeżymi owocami..   Za każdym razem może być inne! Polecam do wypróbowania i wprowadzenia własnych modyfikacji :-). Składniki na 14 kruchych blatów:                    3 szklanki mąki pszennej                   250 g masła, w temperaturze pokojowej                   3 żółtka                   3/4 szklanki mleka                   1 łyżka rumu szczypta soli            Wszystkie składniki umieścić w misie miksera i zmiksować do otrzymania gładkiej masy. Uformować kulę, spłaszczyć, owinąć folią i schłodzić w lodówce przez 6 godzin, a najlepiej przez całą noc.           Po tym czasie ciasto wyjąć z lodówki, podzielić na 14 równych części. Pracując z każdą częścią ciasta osobno (resztę umieszczamy na ten czas w lodówce) rozwałkować ją bezpośrednio na macie teflonowej lub papierze do pieczenia na kształt koła o średnicy 23 cm (w odmierzaniu wielkości najlepiej pomagać sobie obręczą od tortownicy lub większym talerzem). Warstwa ciasta będzie niewiarygodnie cienka (1 mm), podczas wałkowania można lekko podsypywać mąką. Rozwałkowany placek ciasta gęsto ponakłuwać widelcem. Piec w temperaturze 180ºC przez 10 minut lub dłużej, do rumianego koloru. Wyjąć, wystudzić na kratce.           W taki sam sposób upiec pozostałe 13 blatów.           Jeden z gotowych placków odłożyć, pokruszyć.  Nadzienie:                    3 puszki masy kajamakowej (każda puszka 400 g)                   2,5 szklanki orzechów włoskich, drobno posiekanych   Dodatkowo: kilka łyżek rumu lub soku z cytryny            Pierwszy z kruchych placków ułożyć na paterze. Delikatnie nasączyć rumem. Posmarować warstwą kajmaku (ok. 2 - 3 pełnych łyżek na warstwę). Przykryć kolejnym plackiem, docisnąć. W ten sposób układać i przekładać kajmakiem pozostałe warstwy, co 3 warstwę posypując posiekanymi orzechami włoskimi. Położyć ostatnią warstwę, ciasto obciążyć na całą noc (np. książka i cegła ;-). Kolejnego dnia zdjąć obciążenie, boki tortu wysmarować resztą masy kajmakowej. Oprószyć orzechami i drobno połamanym kruchym blatem.           Przechowywać w chłodnym miejscu, niekoniecznie w lodówce. Najsmaczniejszy na 2 - 3 dzień.           Smacznego :-).                    Źródło przepisu - blog 'En Mi Cocina Hoy'. 