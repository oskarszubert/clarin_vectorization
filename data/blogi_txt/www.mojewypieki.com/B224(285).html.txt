Pyszne, delikatne, kwaskowe ciasto dla wielbicieli cytryn. Jest bardzo delikatne (oj, bardzo) i puszyste jak pianka, co w połączeniu z kruchym spodem zapewnia niesamowite wrażenia smakowe. Bardzo mi smakowało, a szczególnie na ciepło. Za przepis bardzo dziękuję Iwonce, która już dawno temu mi go przesłała ... Warto upiec! :)   Składniki na ciasto:    225 g mąki pszennej  65 g cukru  1,5 łyżeczki cukru waniliowego  225 g masła o temperaturze pokojowej   Wszystkie składniki na ciasto połączyć i szybko wyrobić, można za pomocą miksera. Rękoma oprószonymi mąką wgnieść ciasto w formę (23 x 35 cm). Włożyć do lodówki na 30 minut. Po tym czasie ciasto ponakłuwać widelcem i podpiec w temperaturze 175ºC przez 20 - 25 minut.  Składniki na krem cytrynowy:    6 średnich jajek  300 g cukru  60 g mąki pszennej  skórka starta z 2 cytryn   150 ml soku z cytryny Białka oddzielić od żółtek, ubić na sztywno. Pod koniec ubijania dodawać partiami cukier, a następnie żółtka. Wmieszać mąkę, skórkę cytrynową, a na końcu sok z cytryny.  Krem wyłożyć na podpieczone ciasto. Od tego czasu piec kolejne 30 minut w temperaturze 160ºC.  Ponadto:    cukier puder do posypania Jeszcze ciepłe ciasto posypać cukrem pudrem, ostudzone pokroić na kwadraty.  Smacznego :) 