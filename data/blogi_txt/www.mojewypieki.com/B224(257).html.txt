Ciasto niezwykle proste w przygotowaniu, bardzo smaczne, miękkie, wilgotne i aromatyczne. Bardzo szybko zniknęło ze stołu, dawno nie musiałam tak się spieszyć z robieniem zdjęć ;). Przepis Z GoodFood '101 tempting desserts'. Polecam :-) Składniki:    175 g zmielonych migdałów  175 g miękkiego masła 120 g jasnego brązowego cukru (jeśli planujecie użyć cukru białego - najlepiej pudru, wtedy mniej i oczywiście ciasto nie będzie tak brązowe)   175 g mąki pszennej  pół łyżeczki proszku do pieczenia  pół łyżeczki sody oczyszczonej  1 łyżeczka cynamonu  1 jajko  1 żółtko  450 g truskawek, odszypułkowanych, przekrojonych na pół, większe na ćwiartki    Ponadto:    cukier puder do posypania     Mikserem bardzo dokładnie zmiksować wszystkie składniki ciasta (oprócz truskawek). Otrzymane ciasto będzie bardzo gęste, wręcz 'ciasteczkowo' gęste. Formę o średnicy 22 cm wyłożyć papierem. Ciasto podzielić na 2 części. Jedną wylepić dno formy, na nią równomiernie wyłożyć truskawki, na górę wyłożyć drugą część ciasta.   Piec w temperaturze 180ºC przez 60 - 65 minut. Jeśli będzie zbyt szybko się rumienić przykryć folią. Po wystudzeniu oprószyć pudrem.  Smacznego :) 