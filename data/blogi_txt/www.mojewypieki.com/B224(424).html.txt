Kajzerki powstały z przepisu Evenki, a tutaj możecie znaleźć cały jej wspaniały blog kulinarny (i to nie tylko na słodko :-). Bułeczki są miękkie (ale nie puszyste), pachnące, najlepsze od razu po upieczeniu, a przy tym tak proste do zrobienia! Jeszcze dodam tylko, że jedną kajzerką naprawdę można się najeść :-) Składniki na 10 sporych kajzerek:    3 szklanki mąki pszennej  ¾ szklanki letniej wody  1½ łyżeczki suchych drożdży (6 g) lub 12 g drożdży świeżych  1½ łyżeczki cukru  1 łyżeczka soli  1 jajko 2 łyżki roztopionego masła    Wszystkie składniki wymieszać w misce i wyrobić, aż ciasto będzie odstawać od ścianek naczynia*. Od tego momentu wyrabiać przez 5 minut (długie wyrabianie jest niezwykle ważne). Następnie zostawić by "odpoczęło" przez 10 minut, potem ponownie wyrabiać przez około 5 minut. Ciasto będzie elastyczne, o konsystencji plasteliny. Przełożyć do naczynia lekko wysmarowanego oliwą, zostawić na godzinę do wyrośnięcia. Wyrośnięte ciasto podzielić na 10 części, z każdej uformować kulkę, spłaszczyć ją lekko, ułożyć na blaszce i pozostawić pod przykryciem 45 minut. Przed pieczeniem naciąć, dla połysku można posmarować jajkiem roztrzepanym z 1 łyżką mleka.  Piec około 15 minut w temperaturze 225ºC.   Metoda dla maszynistów:  Wszystkie składniki umieścić w maszynie według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po skończeniu programu (1,5 h) ciasto wyjąć, krótko wyrobić,  uformować bułeczki. Dalej postępować według powyższego przepisu. Smacznego :)  * z drożdżami świeżymi najpierw zrobić rozczyn 