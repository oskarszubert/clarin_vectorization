Bardzo smaczny chlebek, mięciutki, w smaku neutralny, z chrupiącą skórką, przypominający nasze codzienne pieczywo na zakwasie. Samo wykonanie nie może być prostsze - jest to przepis na chleb bez wyrabiania! Proponuję obejrzeć filmik i wziąć się do pracy :-). Będziecie zachwyceni, jak niskim nakładem pracy otrzymać przepyszny chleb!   Składniki na 1 bochenek: 3 szklanki mąki pszennej                   1,5 szklanki wody 1 i 1/4 łyżeczki soli                   1/4 łyżeczki drożdży suchych lub 2 g drożdży świeżych             Poniżej dwóch miłych panów ma Was przekonać, że to naprawdę proste :-). Mąkę przesiać do naczynia, dodać suche drożdże, sól i wymieszać. Dodać wodę i wymieszać łyżką lub mikserem, tylko do połączenia się składników.           Naczynie przykryć folią i odstawić na minimum 12, a najlepiej na 18 godzin, w temperaturze pokojowej. Po tym czasie ciasto wyłożyć na omączony blat, lekko je spłaszczyć nadając mu prostokątny kształt. Odgazować ciasto, czyli pozbawić ciasto nadmiaru gazów wytworzonych przez drożdże, poprzez złożenie ciasta dwukrotnie na pół i lekkie jego naciskanie otwartym dłońmi. Położyć gładką stroną do góry a złączeniem w dół na ściereczce obficie posypanej otrębami, kaszką kukurydzianą lub sezamem.           Przykryć ciasto ściereczką i zostawić do wyrośnięcia na blacie (można to zrobić też wkładając ciasto do koszyczka lub miski czy durszlaka wyłożonego ściereczką) na około 2 godziny lub aż chleb powiększy się dwukrotnie.           Nagrzać piekarnik do 250ºC i jednocześnie wstawić do niego puste, niczym nie wysmarowane naczynie w którym będziemy piec chleb. Naczynie powinno grzać się około pół godziny od włączenia piekarnika, musi być bardzo gorące.           Chleb odwinąć, przełożyć albo na deskę i z niej zsunąć do rozrzanego naczynia. Naczynie przykryć pokrywką i wstawić do piekarnika, obniżyć temperaturę do 230ºC. Piec 30 minut, po tym czasie zdjąć pokrywkę i dopiec około 10 - 15 minut. Chleb po upieczeniu wystudzić na kratce. Smacznego :-).             Z przepisu podanego na forum przez Jswm, z objaśnieniem Dziuuni. 