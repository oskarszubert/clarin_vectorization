Tradycyjny francuski deser. Wieża z profiterolków wypełnionych crème pâtissière (waniliowym kremem budyniowym), sklejona i udekorowana nitkami bursztynowego karmelu.. Rozpuszcza się w ustach, a karmel dodaje deserowi chrupkości. Nie ma tutaj nic, z czym sobie nie poradzicie - korzystałam ze znanego Wam już przepisu na ptysie (ciasto parzone), a crème pâtissière często używacie do nadziewania pączków :-). Do przygotowania tego deseru najczęściej używana jest forma w postaci stożka - można zakupić gotową, można zrobić z samemu z kartonu a od środka wyłożyć ją folią aluminiową. Ja deser zrobiłam od podstaw na paterze, przykładając do siebie profiterolki maczane w karmelu. Deser pojawił się na stronie tak blisko Świąt Bożego Narodzenia, ponieważ i tak nie można go przygotować wcześniej - profiterolki szybko miękną od kremu, a karmel może zacząć się rozpuszczać. Croquembouche jest tak pyszne, że nie można się od niego oderwać a przy tym pięknie się prezentuje na świątecznym stole! Polecam na jeden z dni świątecznych jako deser główny :-). Profiterolki można przygotować upiec dzień wcześniej i przechowywać w zamkniętym pojemniczku. Krem budyniowy można ugotować do 3 dni wcześniej i przechowywać w lodówce. Złożenie deseru - w dniu podania.              Składniki na profiterolki: 2 szklanki wody (500 ml)                           250 g masła lub margaryny                           2 szklanki mąki pszennej 8 jajek             W rondelku z grubym dnem zagotować wodę z masłem lub margaryną. Na gotującą się wodę wsypać mąkę pszenną, energicznie mieszając, by całość się nie przypaliła. Ciasto jest gotowe gdy ma szklisty wygląd i odchodzi od ścianek garnka. Pozostawić do wystygnięcia.           Ostudzone ciasto zmiksować z jajkami, do gładkości. Ciasto przełożyć do worka cukierniczego z okrągłą tylką (1 cm).           Na blaszkę wysmarowaną masłem wyciskać okrągłe porcje ciasta, w sporych odstępach (ciasto mocno rośnie).           Piec w temperaturze 200ºC przez około 25 minut. Po upieczeniu wystudzić na kratce.  Krem bydyniowy waniliowy (crème pâtissière):                    600 ml mleka 6 dużych żółtek                   100 g cukru z prawdziwą wanilią                   40 g mąki pszennej 40 g skrobi ziemniaczanej             W większym garnuszku zagotować mleko. Doprowadzić do wrzenia i natychmiast odstawić na bok.           Cukier utrzeć z żółtkami do białości (np. mikserem koncówką do ubijania białek), wsypać wymieszane mąki i dalej miksować, aż do uzyskania gładkiej pasty.           Pastę wlać do ugotowanego mleka, wymieszać do rozpuszczenia grudek. Postawić na palnik (średnia moc) i zagotować, cały czas mieszajac drewnianą łyżką. Od momentu zagotowania gotować około 1 minutę, mieszajac, aż krem zgęstnieje. Zdjąć z palnika, przełożyć do miseczki i nie mieszać. Przykryć folią spożywczą w taki sposób, by dotykała kremu. Wystudzić, następnie schłodzić w lodówce.           Gotowy krem można przechowywać w lodówce do 3 dni, najlepiej przygotować go wieczór wcześniej.  Wykonanie Krem budyniowy przełożyć do rękawa cukierniczego z końcówką do nadziewania i nadziać profiterolki.           Przygotować paterę i wykonać karmel (należy go przygotować w tym momencie, nie wcześniej - stwardnieje).  Karmel:                    1 szklanka cukru                   1/4 szklanka wody            Cukier i wodę umieścić w małym garnuszku. Podgrzewać na średniej mocy palnika, nie mieszając, do momentu roztopienia się cukru i otrzymania jasnobursztynowego karmelu (uwaga: nie można dopuścić do spalenia się karmelu, będzie gorzki).            Profiterolki maczać w karmelu i układać na paterze sklejając ze sobą, w kształcie piramidki. Uwaga - bardzo łatwo o poparzenie! Po sklejeniu całości maczać widelec w karmelu i przeciągać nim wokół deseru, pozwalając karmelowi formować nitki, które otulą croquembouche.            Po przygotowaniu podać na stół w ciągu kilku godzin.           Smacznego :-). 