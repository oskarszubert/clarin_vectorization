Idealne do dekoracji świątecznego stołu lub w sam raz do koszyczka :-). Najlepsze jogurtowe babeczki. Jeden z tych przepisów Nigelli, w których nie zmieniłam nic, nawet ilości cukru. Przepis jest doskonały. Nutka cytrynowa jest bardzo wyraźna, babeczki smakują wiosennie, orzeźwiająco, są lekkie i puszyste. A przy tym dziecinnie proste w wykonaniu! Piekłam je w foremkach do mini - babeczek, ale jeśli nie posiadacie dużego wyboru foremek, możecie skorzystać z formy do muffinów lub mini - muffinów. Polecam!   Składniki na 6 babeczek (lub więcej, w zależności od wielkości foremek)*:                    125 g naturalnego jogurtu                   75 g masła, roztopionego 2 duże jajka                   skórka otarta z 1 cytryny 150 g mąki pszennej                   pół łyżeczki sody oczyszczonej                   szczypta  soli 125 g drobnego cukru do wypieków            Wszystkie składniki powinny być w temperaturze pokojowej.           W naczyniu wymieszać jogurt z roztopionym i lekko przestudzonym masłem. Dodać jajka, skórkę z cytryny i roztrzepać.           Do składników mokrych dodać przesianą mąkę z sodą, solą i cukrem. Wymieszać rózgą tylko do połączenia się składników i uzyskania gładkiej masy, nie dłużej.           Formy o dowolnych kształtach do mini - babeczek wysmarować masłem, oprószyć mąką. Ciasta nałożyć do 3/4 ich wysokości.           Piec w temperaturze 170ºC przez 25 - 30 minut, do tzw. suchego patyczka. Lekko przestudzić, wyjąć z foremek, wyrównać nożem (ciasto rośnie 'z górką')**. Udekorować lukrem.  Lukier cytrynowy:                    200 g cukru pudru sok z 1 cytryny            Cukier rozetrzeć z sokiem z cytryny. Gęstość lukru regulować przez dodatek wody (jeśli lukier będzie zbyt gęsty) lub cukru pudru (jeśli będzie zbyt rzadki). * autorka przepisu sugeruje foremki o wymiarach ok. 9 x 4,5 cm każda;           ** jeśli pieczecie w foremkach do muffinów, wyrównywać oczywiscie nie trzeba, muffinki urosną z ładną górką; Smacznego :).             Źródło inspiracji - 'How to be a domestic goddess' Nigella Lawson. 