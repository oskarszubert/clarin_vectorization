Drożdżowa strucla orzechowa, która może święcić triumfy na Waszym świątecznym stole, tuż obok tradycyjnej makowej :-). Idealne, mięciutkie i puszyste ciasto drożdżowe, znane Wam już wcześniej z najlepszej babki wielkanocnej. Nadzienie orzechowe bogate, sycące, z mocnym aromatem rumowym. Klasycznie wykończona kruszonką. Najlepsza strucla, jaką ostatnio jedliśmy :-). Składniki na ciasto drożdżowe:                    3 szklanki mąki pszennej                   12 g suchych drożdży lub 24 g drożdży świeżych                   4 żółtka                   1 jajko                   szczypta soli                   5 łyżek cukru                   3/4 szklanki mleka                   90 g masła, roztopionego i przestudzonego                   1 łyżeczka ekstaktu z wanilii   Dodatkowo:                    1 jajko roztrzepane z 1 łyżką mleka, do posmarowania Mąkę pszenną wymieszać z suchymi drożdżami (ze świeżymi najpierw zrobić rozczyn), dodać cukier, sól, następnie mleko wymieszane z resztą składników. Wyrobić ciasto, odpowiednio długo, by było miękkie i elastyczne. W razie konieczności dosypać kilka łyżek mąki (ciasto jest dość rzadkie). Uformować z niego kulę, włożyć do oprószonej mąką miski, odstawić w ciepłe miejsce, przykryte ściereczką, do podwojenia objętości (około 1,5 godziny). Po tym czasie ciasto mocno uderzyć, wyrobić krótko jeszcze raz. Przygotować szeroką formę (jak do chleba) o dolnych wymiarach 23 x 13 cm i górnych 28 x 18 cm*. Wysmarować ją masłem i oprószyć mąką pszenną. Wyrobione ciasto rozwałkować na wielkość dużego prostokąta o krótszym boku równym długości formy (lekko ponad 30 cm), równomiernie posmarować nadzieniem. Zwinąć jak roladę lub makowca wzdłuż krótszego boku, brzegi zawinąć pod spód, przełożyć do formy. Po środku struclę naciąć ostrym nożem, aż do samego dna. Posmarować dodatkowym jajkiem roztrzepanym z jedną łyżką mleka, posypać równomiernie kruszonką. Przykryć lnianym kuchennym ręczniczkiem i pozostawić w cieple do podwojenia objętości.           Wyrośnięte ciasto włożyć do piekarnika nagrzanego do 190ºC. Piec bez termoobiegu przez około 40 - 45 minut, lub do tzw. suchego patyczka. Minimalnie uchylić piekarnik, zostawić w nim do przestudzenia.  Nadzienie orzechowo - rumowe:                    300 g zmielonych orzechów włoskich lub pekan,                   150 g ciemnego brązowego cukru 120 g śmietany kremówki 36%                   3 łyżki ciemnego rumu                   1 łyżeczka cynamonu                   1 białko            Wszystkie składniki wymieszać, lekko rozcierając (można również wymieszać w malakserze). Białko ubić na sztywno i delikatnie wymieszać z masą orzechową.  Kruszonka: 90 g mąki pszennej                   1 łyżeczka cynamonu 50 g cukru                   60 g masła, roztopionego Mąkę wymieszać z cukrem i cynamonem. Zalać gorącym masłem, wymieszać widelcem. Wyrobić między palcami na kruszonkę. Gdyby kruszonka była zbyt mokra można dodać 1 - 2 łyżki mąki więcej. Metoda dla maszynistów:           Wszystkie składniki na ciasto umieścić w maszynie do chleba w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h), po czym ciasto wyjąć, krótko wyrobić i dalej postępować według powyższego przepisu. * strucli nie można piec bez formy, ponieważ ciasto jest zbyt rzadkie i delikatne; strucla wyszłaby płaska           Smacznego :-). 