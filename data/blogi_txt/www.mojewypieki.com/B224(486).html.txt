Przyznam, do tej pory o nich nie słyszałam, ani nigdy nie próbowałam. Również - zbyt wiele o nich wygooglować nie można. Co więcej, na blogach rosyjskich i białoruskich znajdziecie na nie więcej przepisów niż na stronach polskich.. Dziwne, prawda? A może to trochę tak jak z sernikiem wiedeńskim?;-). Czy rzeczywiście ciastka pochodzą z Krakowa? A są urocze, pyszne, mocno słodkie. Kruchy spód, warstwa dżemu i orzechowa beza przypominająca w smaku makaroniki - w całości jak najlepsza tarta. Prosta w przygotowaniu i łatwa do przechowywania. Warto wypróbować :-). Przepis powstał z porównania dwóch przepisów: ze strony rosyjskiej i polskiej.            Z przepisu otrzymamy 10 - 12 sztuk.  Składniki na kruche ciasto:                    100 g masła, zimnego                   65 g cukru pudru 165 g mąki pszennej                   1 żółtko kilka łyżek dżemu lub więcej wedle życzenia (u mnie malinowy) do posmarowania            Wszystkie składniki zmiksować w malakserze lub szybko wyrobić ręcznie. Rozwałkować na prostokąt o wymiarach 26 x 19 cm i grubości około 5 - 6 mm. Tak przygotowane ciasto ponakłuwać widelcem, schłodzić w lodówce przez 30 minut.           Po tym czasie wyjąć z lodówki, piekarnik rozgrzać do 200ºC i podpiec przez 15 minut. Schłodzić. Schłodzone ciasto posmarować warstwą dżemu.  Beza orzechowa: 3 białka                   220 g drobnego cukru do wypieków 120 g migdałów lub orzechów laskowych, drobno posiekanych i podprażonych np. na patelni                   60 g mąki pszennej Białka ubić na sztywną pianę, pod koniec ubijania dodając stopniowo cukier, łyżka po łyżce (jak przy bezach). Dodać migdały/orzechy i wymieszać. Pianę bezową umieścić w garnuszku i podgrzewać do temperatury około 70ºC, aż cukier się zacznie rozpuszczać (gotować przez kilka minut). Zdjąć z palnika, dodać przesianą mąkę, wymieszać.           Tak przygotowaną bezę wyłożyć na spód pokryty wcześniej dżemem, równo rozprowadzić. Odłożyć na 60 minut, aż do momentu, gdy beza nie będzie się kleiła przy dotyku.           Po tym czasie placek pokroić na 10 - 12 prostokątów. Rozsunąć je na blaszce na odległość 2 - 3 cm od siebie. Piec w temperaturze 160ºC przez 20 minut. Wystudzić. Smacznego :) 