Ciasto, o którym zapewne zamarzycie przy śniadaniu - bardzo podzielna drożdżówka :). Wilgotna, mięciutka, intensywnie cytrynowa (dla moich dzieci nawet zbyt mocno). Pyycha! Uratowała mój niefortunny weekend w kuchni, to były jedne z tych dni, kiedy wszystko wychodzi na opak. Naprawdę, jak nigdy się cieszę, że jutro już poniedziałek :). Przepis Bajaderki z forum MniamMniam. Polecam!   Składniki:    2 i 3/4 (350g) szklanki mąki pszennej    1/4 (50g) szklanki cukru    2 i 1/4 łyżeczki drożdży suchych (9 g) lub 18 g drożdży świeżych    szczypta soli 1/3 szklanki mleka    55 g masła    1/4 szklanki wody    1 i 1/2 łyżeczki ekstraktu z wanilii    2 duże jajka    Cytrynowa posypka:    1/2 szklanki cukru (można dać trochę mniej)    3 łyżki otartej skórki z cytryny (z 3 cytryn)    1 łyżka otartej skórki z pomarańczy    Ponadto:    55g rozpuszczonego masła Dwie szklanki mąki wymieszać z cukrem, drożdżami i solą w misce miksera. Mleko z masłem mocno podgrzać, aż masło się rozpuści, zdjąć z palnika, dodać wodę i odstawić aż troszkę przestygnie - dodać wanilie i wymieszać. Wlać do miski z mąką i wymieszać łopatką. Wyrabiać mikserem dodając jajka po jednym. Dodać następne 1/2 szklanki mąki i jeszcze chwilkę wyrabiać, aż ciasto będzie miękkie i gładkie (ale ciągle lepiące).  Przełożyć na posypaną mąką stolnicę i wyrabiać kilka minut, podsypując ewentualnie pozostalą mąką - końcowe ciasto powinno być miekkie i elastyczne jak plastelina i nie kleić się do rąk. Przełożyć do miski, przykryć i zostawić w ciepłym miejscu na 1 godzinę, aż podwoi swoją objętość.           W tym czasie wymieszać cukier ze skórkami cytrusowymi w małej miseczce, rozpuścić masło i wysmarować masłem foremkę keksową 22 x 12cm. Wyrośnięte ciasto przełożyć na stolnicę, rozwałkować na prostokąt o wymiarach 50 x 30cm, posmarować masłem i pokroić na 5 poprzecznych pasów (30 x 10cm). Rozsypać na pierwszym 1,5 łyżki mieszanki cukru ze skórkami, przykryć drugim i tak dalej, kończąc na warstwie cukru. Teraz pokroić ciasto znowu w poprzek na 6 równych pasków (10 x 5cm) i układać je na sztorc w keksówce.  Powinno zostać trochę luźnego miejsca po bokach. Przykryć i zostawić do ponownego wyrośnięcia na około 45 - 60 minut.   Rozgrzać piekarnik do 180ºC, piec około 30 minut, aż ładnie się zrumieni na wierzchu. Przestudzić w formie 15 minut, wyjąć i ewentualnie polukrować.  Metoda dla maszynistów: Wszystkie składniki na ciasto umieścić w maszynie do chleba, w kolejności: płynne, sypkie, drożdże. Nastawić program do wyrabiania i rośnięcia ciasta 'dough'. Ciasto wyjąć. Rozwałkować i dalej postępować wg powyższego przepisu.  Smacznego :) 