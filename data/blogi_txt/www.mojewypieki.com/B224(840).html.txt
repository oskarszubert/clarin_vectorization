Najlepsze, jakie zrobiłam. Delikatne, kruchutkie, maślane. Pięknie rosną w piekarniku, a ciasto ulega nam przy pracy ... Jeśli potrzebna jest lepsza rekomendacja, to przepis dostałam od koleżanki Ani, tej samej, od której mam przepis na niezawodny biszkopt. Ale przyznam, że nie lubię robić rogalików; mimo starań i włożonej pracy, każdy jest inny i każdy żyje swoim życiem - jeśli można tak o nich powiedzieć ;). Za to kocham je jeść ...   Składniki:   250 g masła  3 szklanki mąki pszennej  6 dag drożdży świeżych lub 3 dag drożdży suchych  1 łyżka cukru pudru  1/4 litra kwaśnej gęstej śmietany (18%)  8 g cukru waniliowego   Nadzienie:   dowolna marmolada lub powidła (mi się najlepiej pracuje z twardą marmoladą)   Z 1/3 szklanki śmietany, świeżych drożdży (drożdże suche mieszamy z mąką) i cukru zrobić rozczyn, pozostawić w cieple do wyrośnięcia.  Masło posiekać z mąką i cukrem waniliowym, ciasto powinno przypominać kruszonkę. Dodać wyrośnięty rozczyn, resztę śmietany, zagnieść ciasto. Pozostawić w lodówce na całą noc, przykryte folią.  Kolejnego dnia ciasto wyjąć, wyrobić. Rozwałkować na grubość około 4 mm, wycinać rogaliki (przy pomocy naprawdę dużego talerza wyciąć koło, podzielić je na 8 części, jak pizzę, na każdym trójkącie kłaść łyżeczkę marmolady, zwijać w kierunku wierzchołka trójkąta, formułując rogalika). Układać je na wysmarowanej tłuszczem formie lub na papierze do pieczenia.  Piec w temperaturze 190ºC przez 15 - 20 minut, aż rogaliki będą rumiane. Polukrować.  Z przepisu wyszło mi około 40 malutkich rogalików.  Smacznego :) 