Najlepiej sprzedające się bułeczki z kawiarni 'Nordic Bakery', założonej przez Fina, Jali Wahlsten, w Soho (centralnej części dzielnicy West End w Londynie).  Kwintesencja fińskich wypieków, rustykalny wygląd. Bułeczki najlepiej smakują na śniadanie z kawą, herbatą lub gorącą czekoladą, choć polecane są o każdej porze dnia. Upieczone powinny mieć sprężystą, klejącą, chrupiącą skórkę i miękkie wnętrze bogate w cynamon, brązowy cukier i masło. Solidnie przyprawione kardamonem. Jakże inne od mięciutkich i delikatnych norweskich bułeczek cynamonowych z przepisu Nigelli! Przekonajcie się sami ;-). I jedząc je, wyobraźcie sobie, że w tym samym czasie ktoś w Helsinkach zamawia takie same.. Przepis pochodzi z 'Nordic Bakery Cookbook' Miisy Mink.   Składniki na 12 -13 bardzo dużych bułeczek*: 570 ml letniego mleka                   150 g drobnego cukru do wypieków                   45 g świeżych drożdży lub 21 g drożdży suchych                   1 łyżeczka nasionek kardamonu, zmiażdżonych w moździerzu                   180 g masła, roztopionego                   1 jajko                   1 kg mąki pszennej   Nadzienie**:                    100 g masła, miękkiego                   200 g miękkiego brązowego cukru 3 łyżki zmielonego cynamonu   Glazura:                    85 g drobnego cukru                   1 łyżka świeżo wyciśniętego soku z cytryny                   100 ml wody Wszystkie składniki na ciasto włożyć do misy miksera i zmiksować przy pomocy haka do ciasta drożdżowego (można wyrobić też ręcznie lub w maszynie do chleba). Wyrobione ciasto uformować w kulę, włożyć do naczynia, przykryć lnianym ręczniczkiem, odstawić na około 1,5 godziny, aż ciasto podwoi objętość. Po tym czasie wyrośnięte ciasto jeszcze chwilę wyrobić i przenieść na stolnicę oprószoną mąką. Rozwałkować na placek o wymiarach 30 x 80 cm i grubości około 7 mm. Posmarować masłem, posypać hojnie brązowym cukrem i cynamonem. Zwinąć jak roladę wzdłuż dłuższego boku. Pokroić na 6 cm kawałki. Ułożyć je na blaszce w sporych odstępach (mocno rosną). Przykryć lnianym ręczniczkiem i pozostawić do wyrośnięcia na kolejne 30 - 45 minut, do podwojenia objętości.           Przed pieczeniem można posmarować roztrzepanym jajkiem (niekoniecznie, autor tego nie sugeruje).           Piec w temperaturze 200ºC przez 20 - 25 minut, aż do zbrązowienia. Wyjąć z piekarnika, gorące posmarować glazurą, przestudzić na kratce.           By zrobić glazurę do małego garnuszka nalać 100 ml wody, sok z cytryny i cukier. Doprowadzić do wrzenia i gotować około 10 - 15 minut, do lekkiego zgęstnienia (glazura może się wydawać zbyt wodnista, ale lekko przestudzona szybko gęstnieje).  Metoda dla maszynistów:           Wszystkie składniki umieścić w maszynie według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po skończeniu programu (1,5 h) ciasto wyjąć, krótko wyrobić, rozwałkować. Dalej postępować według powyższego przepisu.           Smacznego :)           * zazwyczaj z przepisu wychodzi mi około 18 wcale nie małych bułeczek!           ** wg mnie cukru i masła do nadzienia jest trochę za dużo; dodajecie wg swojego uznania 