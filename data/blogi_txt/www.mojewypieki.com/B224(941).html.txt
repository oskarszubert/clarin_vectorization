Sernik na Wasze życzenie :-). Nie za słodki, z lekką nutą imbiru i cynamonu. Zwięzły, ciężki, jak polskie tradycyjne serniki, również dość wilgotny. Kawałki rabarbaru, które w nim się znajdują nadają mu kwaśnej nuty. Powiem szczerze, że angielskim znajomym średnio smakował - zrobli duże oooczy na polski twaróg (curd cheese), natomiast ciasto z rabarbarem i budyniem cieszyło się dużym wzięciem - wzięli przepis. Eee, nie znają się na polskich sernikach, po prostu ;). Nam natomiast bardzo smakował :)   Składniki na kruchy spód:   1 szklanka mąki pszennej  90 g masła  1 żółtko  4 łyżki cukru pudru  1 łyżeczka cynamonu  pół łyżeczki proszku do pieczenia  2 łyżki zimnej wody   Wszystkie składniki połączyć i wyrobić na gładkie ciasto, schłodzić w lodówce przez 30 minut. Po tym czasie dno tortownicy 22 - 23 cm wyłożyć papierem do pieczenia, ciasto wcisnąć w dno, wyrównać, ponakłuwać widelcem. Podpiec w temperaturze 190ºC przez 10-12 minut do złotego koloru. Wyjąć, lekko przestudzić.  Składniki na masę serową:   500 g twarogu tłustego, zmielonego dwukrotnie 125 g serka mascarpone  3 jajka  50 g zmielonych migdałów  2 łyżeczki ekstraktu z wanilii  3/4 szklanki cukru (można dać więcej, sernik jest mało słodki)   Twaróg i mascarpone umieścić w misie miksera, zmiksować na gładką masę. Wbijać jajka, jedno po drugim, miksując po każdym dodaniu. Dodać pozostałe składniki, zmiksować.   Przygotować rabarbar:   500 g rabarbaru, obranego, pokrojonego na nieduże kawałki  2 łyżki cukru  1,5 łyżki mąki ziemniaczanej  1 - 2 łyżeczki cynamonu  1 łyżeczka imbiru   Rabarbar wymieszać z misce z cukrem, mąką i przyprawami.  Na podpieczony spód (może być lekko ciepły) wylać przygotowaną masę serową, na górę wyłożyć rabarbar, zanurzając część w masie serowej.   Piec w temperaturze 180ºC przez około 60 minut. Studzić w lekko uchylonym piekarniku. Wystudzony, włożyć na kilka godzin do lodówki.  Smacznego :) 