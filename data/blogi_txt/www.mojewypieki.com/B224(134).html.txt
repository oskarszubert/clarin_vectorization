No cóż ... zapisuję się w poczet wielbicieli tych bułeczek. Wszystko co o nich przeczytałam to prawda. Pyszne, puchate, mięciutkie. Aż miło wyrabiać ciasto i patrzeć, jak rośnie! Najtrudniej jest jednak po upieczeniu - bo mało zjeść się po prostu nie da ... Przepis Apsika z MniamMniam.   Składniki na około 15 - 20 bułek:    73 dag mąki pszennej chlebowej    250 ml jasnego piwa    pół szklanki (125 ml) ciepłej wody    25 g świeżych drożdży lub 12 g drożdży suchych (3 łyżeczki)    50 g roztopionego masła    1,5 łyżeczki soli    1 łyżeczka cukru Na wierzch:    jajko roztrzepane z 1 łyżką mleka - do posmarowania    mak, sezam lub inne ziarna - do posypania Zrobić rozczyn z pół szklanki wody, cukru, drożdży i 2 łyżek mąki (drożdże suche wymieszać z mąką, nie trzeba robić rozczynu). Odstawić na 10 - 15 minut.   Jak zaczyn 'ruszy' dodać piwo (powinno być w temperaturze pokojowej), roztopione masło i mąkę wymieszaną z solą. Wyrobić ręcznie. Ciasto powinno być elastyczne, ale miękkie. Odstawić do podwojenia objętości, na około 1 godzinę.  Po tym czasie formować w dłoni niewielkie kulki, układać na blaszce (wyłożonej papierem do pieczenia), przykryć ściereczką i pozostawić na 30 minut w ciepłym miejscu do napuszenia. Po napuszeniu posmarować jajkiem roztrzepanym z mlekiem, obsypać ziarnem.  Piec około 20 - 25 minut w temperaturze 200ºC, do zezłocenia. Studzić na kratce.  Dla maszynistów:  Wszystkie składniki umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie  ciasto wyjąć, uformować bułeczki i dalej postępować według powyższego przepisu.  Smacznego :) 