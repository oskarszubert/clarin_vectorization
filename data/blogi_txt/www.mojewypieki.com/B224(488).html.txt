Mmm.. dziś coś dla prawdziwych łasuchów :-). Ciasto tak smaczne, że nawet nie wiem co napisać, poza tym, byście je po prostu upiekli. Kremowe, wilgotne, pachnące bananami. Wielbiciele karpatki będą zachwyceni ;-). Przepis pochodzi z blogu 'Cafe chocolada'. Bardzo polecam!   Składniki na roladę biszkoptową: 6 jajek  6 łyżek mąki pszennej  6 łyżek drobnego cukru do wypieków  ½ łyżeczki proszku do pieczenia  dodatkowo - 3/4 słoiczka dowolnego dżemu do posmarowania   Mąkę przesiać i wymieszać z proszkiem do pieczenia.  Białka oddzielić od żółtek i ubić je na sztywna pianę. Dodawać cukier, partiami, dalej ubijając. Następnie dodawać żółtka, jedno po drugim i dalej ubijać. Dodać mąkę z proszkiem, delikatnie wymieszać szpatułką. Przygotowane ciasto wylać na blachę (wyłożoną papierem do pieczenia) o wymiarach 44 x 30 cm. Piec około 13 - 15 minut, do zezłocenia, w temperaturze 190ºC (sprawdzić patyczkiem).  W trakcie pieczenia ciasta przygotować ręcznik kuchenny i rozłożyć go na płaskiej powierzchni, posypać drobnym cukrem z wanilią*. Upieczone ciasto położyć na nim tak, aby strona z papierem do pieczenia była u góry. Zdjąć papier, pracując szybko, gorące ciasto zwinąć z ręcznikiem w roladę. Zwijamy wzdłuż krótkiego boku, czyli rolada będzie krótka i w miarę gruba. Odłożyć do całkowitego wystudzenia.  Po wystudzeniu roladę rozwinąć, usunąć ręcznik, posmarować cienką warstwą ulubionego dżemu, ściśle zwinąć. Pokroić na około 17 - 18 równych kawałków (około 1,3 cm).    Składniki na krem:   1 litr mleka  2 opakowania budyniu waniliowego bez cukru (waga 1 opakowania 40 g)  7 łyżek mąki pszennej  9 łyżek cukru  200 g masła, o temperaturze pokojowej 5 - 6 niedużych bananów   Połowę mleka zagotować w garnku z grubym dnem.   Pozostałą część zmiksować z budyniami, cukrem i mąką (najlepiej blenderem, by nie było grudek). Zmiksowaną masę wlać do gorącego mleka i gotować na małym ogniu do zgęstnienia, ciągle mieszając.   Przygotowany budyń ostudzić (na czas studzenia warto przykryć go folią spożywczą, w taki sposób, by dotykała jego powierzchni i by nie zrobił się na nim tzw. kożuch).  Masło utrzeć mikserem na puszystą masę. Partiami dodawać do niego chłodny budyń, cały czas miksując.   Składniki na warstwę śmietanową:   400 ml śmietany kremówki (36%)  2 łyżki cukru pudru   Śmietanę ubić na sztywno, pod koniec ubijania dodając cukier puder. Warto ją usztywnić np. żelatyną lub specjalnymi usztywniaczami do śmietany (które można pominąć, jeśli kremówkę ubija się przed samym podaniem). W UK użyłam double cream (50%), bez żadnych dodatków.   Wykonanie Przygotować okrągłą tortownicę o średnicy 24 cm. Najlepiej przygotować samą obręcz i położyć ją od razu na paterze - nie będzie problemów z wyciągnięciem z niej ciasta.  Dno wyłożyć kawałkami rolady, tak, aby całe było zakryte, następnie dokładnie wyłożyć boki tortownicy. Połowę kremu budyniowego wyłożyć na dno z kawałków rolady. Obrać banany i ułożyć je w kółeczko na budyniu, przycinając w razie konieczności. Szybko wyłożyć na nie pozostały budyń (by banany nie zdążyły zrobić się ciemne).      Na górę położyć ubitą śmietanę, wyrównać.   Ciasto schłodzić w lodówce najlepiej przez noc. Ciasto jest najlepsze kolejnego dnia. Przed podaniem oprószyć kakao (niekoniecznie). Smacznego :)  * lub cukrem wymieszanym z cukrem wanilinowym 