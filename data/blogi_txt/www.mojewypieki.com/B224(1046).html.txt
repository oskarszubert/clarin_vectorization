Jeden z najsmaczniejszych tortów, jaki upiekłam. Mocno chałwowy, nasączony likierem kawowym i z .. czekowiśnią :). Wiedziałam, że konfitura zwana czekowiśnią będzie rewelacyjna do deserów, ale w tym torcie przerosła nawet moje oczekiwania. Tort jest wilgotny i esencjonalny.. będzie Wam smakował :)   Składniki na biszkopt do tortownicy 22 cm:   5 jajek  3/4 szklanki cukru  1/2 szklanki mąki pszennej  1/4 szklanki mąki ziemniaczanej  1/4 szklanki kakao   Białka oddzielić od żółtek, ubić na sztywną pianę. Pod koniec ubijania stopniowo dodawać cukier, dalej ubijając. Dodawać po kolei żółtka, nadal ubijając. Mąki wymieszać z kakao, przesiać i delikatnie wmieszać do ciasta (ja to robię na bardzo wolnych obrotach miksera).   Tortownicę o średnicy 22 cm wyłożyć papierem do pieczenia. Boków formy niczym nie smarować, papierem wyłożyć tylko dno. Wyłożyć ciasto. Piec w temperaturze 160 - 170ºC około 30 - 40 minut (do tzw. suchego patyczka).   Gorące ciasto wyjąć z piekarnika, z wysokości około 60 cm opuścić je (w formie) na podłogę. Odstawić do uchylonego piekarnika do ostygnięcia. Całkowicie wystudzić. Przekroić na 3 blaty.  Uwaga: boki biszkoptu oddzielać nożykiem od formy dopiero jak biszkopt będzie  wystudzony.  Masa chałwowa:   2 jajka, wyszorowane i wyparzone  125 g masła, o temperaturze pokojowej  125 g margaryny, o temperaturze pokojowej  2/3 szklanki drobnego cukru 35 dag ulubionej chałwy, pokruszonej  2 łyżki likieru kawowego Masło i margarynę utrzeć mikserem na jasną i puszystą masę. Jajka (w całości) wbić do blaszanej niedużej miseczki razem z cukrem. Ubić je na parze. W tym celu przygotować większy garnek z wrzącą wodą, jak do kąpieli wodnej (postawić go na palniku) i lekko podgrzewać przez cały czas, by woda parowała. Na nim postawić miskę z jajkami i cukrem, tak by nie dotykała powierzchni wody. Ubijać jajka z cukrem mikserem na wysokich obrotach (przystawką do ubijania białek). Masa jajeczna powinna podwoić objętość, stać się jasna, puszysta i gęściejsza. Odstawić do przestudzenia, najlepiej do miski z zimną wodą.  Tak ubite jajka dodawać niewielkimi porcjami do masła, cały czas ubijając. Pod koniec ubijania dodać likier. Dodać chałwę i wymieszać.  Krem przełożyć do naczynia i włożyć do lodówki, by trochę stężał (będzie zbyt rzadki do przekładania tortu).   Masy chałwowej wystarczy na dwukrotne przełożenie tortu lub - jak w przypadku tego tortu - na jedno przełożenie, pokrycie wierzchu i boków.  Ponadto do przełożenia:   1 szklanka czekowiśni   Jeśli nie macie czekowiśni, wystarczy podgrzać najlepszą domową konfiturę wiśniową z dużą ilością wiśni wymieszaną z 1 łyżką kakao. Wystudzić.  Do nasączenia:   100 ml likieru kawowego  100 ml mocnej herbaty   Wymieszać.  Do dekoracji:   1 szklanka posiekanych drobno orzechów laskowych lub włoskich, podpieczonych  100 g chałwy, pokruszonej   Wymieszać.  Wykonanie Jeden blat tortu położyć na paterze, nasaczyć 1/3 ponczu. Na niego wyłożyć trochę mniej niż połowę masy chałwowej. Przykryć drugim blatem i naponczować. Na niego wyłożyć czekowiśnię, wyrównać. Przykryć ostatnim blatem biszkoptowym, naponczować. Wierzch i boki posmarować resztą masy chałwowej. Ozdobić orzechami wymieszanymi z chałwą. Schłodzić przez kilka godzin. Smacznego :) 