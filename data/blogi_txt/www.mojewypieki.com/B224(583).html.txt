Najlepsza, wielokrotnie przetestowana masa makowa do makowców, drożdżowych bułeczek z makiem, ciast kruchych, francuskich itp. Najlepszą masę makową otrzymamy przez własnoręczne przygotowanie masy makowej od podstaw. Nie polecam kupnych mas makowych w puszkach. Większość jest przesłodzona, zbyt wodnista a część zawiera środki konserwujace. Jest to niestety najczęstsza przyczyna Waszych niepowodzeń podczas przygotowywania ciast z makiem. Jeśli chcecie sobie uprościć pracę, polecam zakup suchego, zmielonego już maku (o czym w przepisie poniżej). Masa jest zwarta, nie kruszy się od nadmiaru bakalii, odpowiednio słodka. Część cukru można zastąpić miodem, ale pamiętajmy, że zmienia on konsystencję masy makowej i nie sprawdzi się to we wszystkich wypiekach. Z tą masą udadzą się najlepsze makowce! Składniki:                    500 g suchego maku 170 g jasnego brązowego cukru lub drobnego cukru do wypieków 100 g rodzynków lub sułtanków lub suszonej żurawiny 50 g orzechów włoskich lub pekan, posiekanych 3 łyżki miodu                   2 łyżeczki ekstraktu z migdałów lub aromatu migdałowego                   1 łyżeczka cynamonu 1 łyżka masła, w temperaturze pokojowej                   pół szklanki kandyzowanej skórki pomarańczowej            Mak zalać wrzącą wodą (do pokrycia; jeśli cała woda wsiąknie w mak, uzupełnić), odstawić do wystygnięcia, odsączyć z nadmiaru wody, dwukrotnie zemleć w maszynce do mięsa z drobnym sitkiem. /Mak można też zalać wrzątkiem do przykrycia i gotować przez 20 minut, odcisnąć z nadmiaru wody i wystudzić. Dwukrotnie zemleć w maszynce do mięsa z drobnym sitkiem/.           Do przygotowania masy makowej można również użyć często dostępnego w sklepach maku zmielonego. Jest to spore uproszczenie, ponieważ maku nie trzeba już mielić. Wystarczy zalać wrzatkiem do przykrycia i wystudzić. Dokładnie odcisnąć z nadmiaru wody, np. w lnianym ręczniczku kuchennym.            Do tak przygotowanego maku dodać pozostałe składniki, wymieszać.   Dodatkowo: w zależności od upodobań masę makową można wzbogacić w starte lub posiekane migdały, suszone morele lub suszone śliwki.           Aby wykorzystać masę makową w wypiekach wystarczy ją połączyć z ubitymi białkami (lub całymi jajkami, jajek można też nie dodawać - w zależności od przepisu). Na masę z 500 g maku potrzeba 6 ubitych na sztywną pianę białek. Dzięki nim masa jest zwięzła, nie kruszy się, nie odstaje od ciasta.            Masę makową można przechowywać do 5 dni w lodówce (bez dodatku białek!) lub mrozić.           Bardzo polecam! 