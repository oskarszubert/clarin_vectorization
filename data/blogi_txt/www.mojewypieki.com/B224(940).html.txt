Już jesienny sernik. Choć w przepisach wrócę jeszcze do owoców letnich, w tym malin a nawet jagód... Sernik ma idealną konsystencję, jest lekki, choć zwarty i nie kremowy, przepięknie pachnie orzechami laskowymi. Masa serowa jest tak smaczna, że ciężko się powstrzymać przed nie wylizaniem miski ;-). Bardzo dużo daje dla smaku i konsystencji sernika dodatek likieru z orzechów laskowych, więc nie można go pominąć. Całości dopełnia czekolada, koniecznie gorzka. Zdecydowanie najlepszy sernik z orzechami laskowymi, jaki miałam przyjemność kosztować, mocno polecam!   Składniki na spód:                    120 g ciastek oreo (lub innych ciemnych ciastek kakaowych), z usuniętym nadzieniem                   50 g orzechów laskowych, podpieczonych                   55 g masła, roztopionego W malakserze (lub przy pomocy blendera) zmielić ciastka oreo i orzechy laskowe, do konsystencji piasku. Dodać roztopione masło i wymieszać, aż masa będzie wilgotna.           Tortownicę o średnicy 23 cm wyłożyć papierem do pieczenia (samo dno). Do tak przygotowanej formy wysypać mokrą masę ciasteczkową, wyrównać, mocno uciskając do dna. Wstawić do lodówki na czas przygotowania masy serowej.  Składniki na masę serową:                    1 kg twarogu półtlustego lub tłustego zmielonego przynajmniej dwukrotnie                   3 duże jajka                   80 ml likieru Frangelico (lub innego likieru z orzechów laskowych)* 1 łyżka mąki ziemniaczanej, przesianej                   1 szklanka drobnego cukru do wypieków            Wszystkie składniki powinny być w temperaturze pokojowej.           W misie miksera umieścić wszystkie składniki (jajka bez rozdzielania na białka i żółtka) i utrzeć, tylko do połączenia się składników (nie napowietrzać bez potrzeby masy serowej). Wyjąć z lodówki schłodzony spód i wylać na wierzch masę serową. Piec w temperaturze 150ºC przez około 1 godzinę i 20 minut (lub krócej), aż do momentu gdy powierzchnia sernika będzie ścięta i sprężysta w dotyku patyczkiem (szczególnie na środku). Po upieczeniu sernik wystudzić w minimalnie uchylonym piekarniku. Odpiąć boki tortownicy i schłodzić w lodówce przez noc.  Polewa: 200 g gorzkiej czekolady, posiekanej                   50 g masła                   dodatkowo - orzechy laskowe podpieczone i posiekane, do dekoracji boków sernika            W małym garnuszku roztopić masło, ściągnąć z palnika. Dodać posiekaną czekoladę, wymieszać, poczekać do jej rozpuszczenia, mieszając tylko od czasu do czasu. Po otrzymaniu polewy czekoladowej odczekać do jej lekkiego zgęstnienia.           Lekko gęstą polewę wylać na sernik (wyjęty 30 minut wcześniej z lodówki), pokryć nią wierzch i boki sernika, równo rozprowadzając polewę szpatułką. Boki obsypać podpieczonymi i posiekanymi orzechami laskowymi.           Schłodzić i podawać.           Smacznego :-).           * użyłam Baileys Hazelnut           Pieczesz sernik po raz pierwszy? A może chcesz wiedzieć, jak upiec perfekcyjny sernik? Zapraszam do przeczytania notki o serniku idealnym.                 Źródło inspiracji - 'Dessert by Candy'. 