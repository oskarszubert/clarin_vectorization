Mój najstarszy przepis na pączki. Smażę je od dawna - to przepis, który nigdy mnie nie zawiódł. Zawsze się udają, są mięciutkie, nie chłoną tłuszczu. Najlepsze na gorąco :-).   Do pączków wykorzystałam:  domowy dżem malinowy z wanilią jako nadzienie po usmażeniu pączków  kandyzowaną skórkę pomarańczową Składniki na około 40 sztuk:                    1 kg mąki pszennej                   100 g drożdży świeżych (lub 50 g drożdży suchych)*                   100 - 150 g cukru 500 ml mleka                   6 żółtek                   1 całe jajko                   5 - 6 łyżek oleju lub 100 g masła pół laski wanilii (lub małe opakowanie cukru wanilinowego) 40 ml spirytusu                    sok i skórka otarta z 1 cytryny                   pół łyżeczki soli   Ponadto: tłuszcz do smażenia                   konfitura do nadziania cukier puder do posypania lub lukier (1 szklankę cukru pudru rozprowadzić z 2 - 3 łyżkami gorącej wody, proporcje można zwiększyć)            Mąkę pszenną przesiać, wymieszać z suchymi drożdżami (ze świeżymi najpierw zrobić rozczyn).           Dodać pozostałe składniki i wyrobić, pod koniec dodając rozpuszczony tłuszcz. Wyrabiać kilka minut, aż ciasto będzie gładkie i miękkie (polecam wyrabiać mikserem z hakiem do ciasta drożdżowego lub w maszynie do pieczenia chleba). Wyrobione ciasto uformować w kulę, włożyć do oprószonej mąką miski, przykryć i odstawić w ciepłe miejsce do podwojenia objętości (około 1,5 godziny). Po tym czasie krótko wyrobić. Porcje ciasta nabierać łyżką, uformować w ręku małe krążki, nałożyć pół łyżeczki nadzienia, zlepić, formować pączki, odłożyć na stolnicę oprószoną mąką. Nakryć serwetką i pozostawić do wyrośnięcia w ciepłym miejscu. Można również innym sposobem - ciasto rozwałkować na grubość około 1 cm, mocno podsypując mąką, by się nie kleiło. Szklanką wykrawać pączki, odłożyć na stolnicę do wyrośnięcia. Często nadziewam pączki dopiero po usmażeniu, by konfitura nie wyciekała podczas smażenia (rękawem cukierniczym z długą tylką do nadziewania).           Smażyć w głębokim tłuszczu (w temperaturze 175ºC) z obu stron, na złoty kolor. Wyjąć, osączyć na papierowym ręczniczku, posypać cukrem pudrem lub udekorować lukrem.           Więcej o tym, jak przygotować perfekcyjne ciasto drożdżowe.           Smażysz pączki po raz pierwszy? Koniecznie przeczytaj jak zrobić to perfekcyjnie! Z notki dowiesz się między innymi jakich błędów nie popełniać, jak prawidłowo nadziewać pączki i jakiego użyć tłuszczu do smażenia. Metoda dla maszynistów:           Wszystkie składniki na pączki umieścić w maszynie wg kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h). Po wyrobieniu ciasto wyjąć, przełożyć do większego naczynia na czas wyrastania. Dalej postępować wg powyższego przepisu.           * Przepis jest baardzo stary. Kiedyś używałam takich ilości drożdży jak podałam w przepisie. Obecnie dodaję połowę mniej, czyli 50 g świeżych drożdży lub 3 saszetki (21 g) drożdży suchych.           Smacznego :-). 