Rozpoczynam odkurzanie przepisów ze starego zeszytu. To ciasto ostatni raz robiłam kilka lat temu... ale teraz sezon i jabłkowy i orzechowy, więc może skorzystacie. Znam je pod nazwą 'placek amerykański', ale  nazwa 'wiewiórka' jest chyba bardziej popularna. Placek jest miękki, jesienny, wspaniały .. aż M. szepnął mi na ucho: takie lubię ..    Składniki:    4 jajka  3/4 szklanki cukru  2 szklanki mąki pszennej  2/3 szklanki oleju szklanka grubo posiekanych orzechów włoskich  4 - 5 jabłek  1 łyżeczka proszku do pieczenia  1 łyżeczka sody  1 łyżeczka cynamonu     Wszystkie składniki powinny być w temperaturze pokojowej.  Jabłka obrać, zetrzeć na tarce z grubymi oczkami. Orzechy dość grubo posiekać.  Białka oddzielić od żółtek. Białka ubić na sztywno, pod koniec ubijania dodawać cukier, dalej ubijając. Dodać żółtka, olej, dalej ubijać. Mąkę przesiać, wymieszać z proszkiem, sodą i cynamonem. Wsypać do masy jajecznej, wymieszać.   Jabłka i orzechy dodać do reszty ciasta, wymieszać.  Ciasto wlać do formy wyłożonej papierem do pieczenia (33 x 22 cm), piec około 45 - 55 minut w temperaturze 165ºC, do tzw. suchego patyczka. Ostudzone posypać cukrem pudrem. Smacznego :) 