Tym razem nie ciężkie i nie brownies. Lekkie, delikatne, ale bardzo aromatyczne, zapach pomarańczy jest ekstra mocny. Krótko mówiąc - dla mnie prawie świąteczne. Ciasta wydaje się niedużo przed upieczeniem, ale w piekarniku nadrabia, praktycznie podwajając swoją objętość. Wrócę  do przepisu z przyjemnością. Składniki na 10-12 kawałków:   150 g masła, o temperaturze pokojowej  2 łyżki (30 ml) golden syrupu  175 g cukru ciemnego muscovado*  150 g mąki pszennej  pół łyżeczki sody oczyszczonej 25 g kakao  2 jajka  skórka otarta z 2 pomarańczy i sok z jednej z nich   Wszystkie składniki powinny mieć temperaturę pokojową. Przygotować formę o pojemności 900 g (u mnie keksówka o wymiarach dolnych 22 x 10 cm): natłuścić ją masłem i wyłożyć papierem do pieczenia.  Mąkę pszenną, sodę, kakao - przesiać. Masło utrzeć z golden syrupem, najlepiej przy pomocy miksera. Dodać cukier i dokładnie utrzeć, do gładkości.  Przesiane suche składniki dodawać do ciasta na zmianę z jajkami (całymi). Czyli do masy maślanej dodać: kilka łyżek mąki, zmiksować, następnie jajko, zmiksować, znów mąkę, itd. do wyczerpania składników. Dodać otartą skórkę z pomarańczy i sok, zmiksować. W tym momencie masa może wyglądać na lekko zwarzoną, ale nie panikować, tak może być.  Masę przełożyć do formy, wyrównać. Piec w temperaturze 170ºC przez około 45 minut, do tzw. suchego patyczka (patyczek może być z grudkami ciasta).  Wystudzić przy lekko uchylonym piekarniku.  Smacznego :)  * rodzaj użytego cukru naprawdę ma znaczenie dla smaku ciasta  Przepis pochodzi z książki 'Kitchen: Recipes from the Heart of the Home'. Autor: Nigella Lawson. 