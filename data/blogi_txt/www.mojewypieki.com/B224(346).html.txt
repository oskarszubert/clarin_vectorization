Nie dla wszystkich - to na pewno ;). Tylko dla niezwykłych fanów kokosa. Smakują jak połączenie drożdżówek z kokosankami, są mięciutkie i smaczne, ale mocno, mocno, kokosowe! Jako nadzienie wypróbowałam krem na bazie mleka skondensowanego i wiórków kokosowych, więc efekt w połączeniu z ciastem drożdżowym jest doskonały. A może zamiast słodkich bułeczek upieczecie całą blachę kokosowej drożdżówki?.. Uprzedzam, że bułeczek z podanego przepisu wychodzi bardzo dużo i są naprawdę ogromne :-). Składniki na ciasto (około 15 - 16 dużych drożdżówek):   600 g mąki pszennej  3 łyżeczki drożdży suchych (12 g) lub 24 g drożdży świeżych  1 szklanka letniego mleka (250 ml)  2 jajka 100 g roztopionego masła  60 g cukru  1/4 łyżeczki soli Ponadto:   1 jajko roztrzepane, do posmarowania  wiórki kokosowe do posypania   Mąkę wymieszać z suchymi drożdżami (ze świeżymi najpierw zrobić rozczyn), dodać pozostałe składniki i wyrobić, pod koniec dodając roztopiony tłuszcz. Wyrabiać tak długo, aż ciasto będzie gładkie i elastyczne. Przełożyć do miski, przykryć ręczniczkiem lnianym, pozostawić do podwojenia objętości (około 90 minut).  Po tym czasie ciasto podzielić na 16 równych części, z których uformować kulki, jak na bułeczki, około 80 g każda. Każdą część rozwałkować. Posmarować nadzieniem (około 1 łyżki), zwinąć jak naleśnika. Ostrym nożem przeciąć go wzdłuż, zostawiając jeden z końców nieprzecięty. Spleść ciasto ze sobą (identycznie jak przy formowaniu wieńca drożdżowego). Końcówki zlepić razem i zacisnąć na środku, formując bułeczkę. Ułożyć na blaszce uprzednio wysmarowanej tłuszczem i wyłożonej papierem do pieczenia, w sporej odległości od siebie*. Odstawić przykryte, w ciepłe miejsce, do napuszenia, na około 20 - 30 minut.  Przed samym pieczeniem posmarować roztrzepanym jajkiem i posypać wiórkami kokosowymi.  Piec w temperaturze 180ºC przez około 20 - 23 minuty, do złotego koloru.  Nadzienie kokosowe:   1 puszka mleka skondensowanego słodzonego (400g)  1 szklanka wiórków kokosowych  2 żółtka  2,5 łyżki mąki ziemniaczanej   Mleko zmiksować z żółtkami i mąką ziemniaczaną, chwilę pogotować, do zgęstnienia, cały czas mieszając (bardzo się przypala). Dodać wiórki i wymieszać, odstawić do całkowitego wystudzenia.  Metoda dla maszynistów:  Wszystkie składniki na ciasto umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta ('dough'), po czym ciasto wyjąć, lekko wyrobić, dalej postępować według powyższego przepisu.  * dobrym pomysłem jest również ułożenie bułeczek w formie, jedna przytulona do drugiej, co zapobiegnie nadmiernemu wyciekaniu nadzienia  Smacznego :) 