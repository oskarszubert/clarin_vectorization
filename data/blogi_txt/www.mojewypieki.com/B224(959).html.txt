Kiedy dom się porządnie nagrzał od piekarnika i przyleciały motyle od razu poczułam się, jakby przyszła wiosna ;). Pomysł na bułeczki powstał, gdy ktoś poprosił o przepis na drożdżówki z chałwowym nadzieniem w 'Koncercie Życzeń'. I choć upłynęło sporo czasu, wiedziałam, że kiedyś je upiekę, bo sam pomysł był rewelacyjny. Wbrew pozorom nie są zbyt słodkie. Z ciastem pracuje się bardzo przyjemnie, szybko rośnie i jest bardzo smaczne. Do kogo w tym tygodniu zawitają motyle?...   Składniki na około 13 drożdżówek:   500 g mąki pszennej  20 g suchych drożdży lub 40 g świeżych drożdży  1/4 szklanki i 2 łyżki cukru 2 jajka  250 ml mleka  pół łyżeczki soli  70 g masła, miękkiego Wymieszać mleko i roztrzepane jajka. Dodać mąkę wymieszaną z drożdżami (ze świeżymi wcześniej zrobić rozczyn) i cukrem, miękkie masło i sól. Wyrobić gładkie ciasto. Pozostawić w ciepłym miejscu, przykryte, do podwojenia objętości.   Po tym czasie ciasto podzielić na około 13 części, mniej więcej 73 gramowych. Uformować z nich kulki.    Każdą kulkę rozwałkować, posmarować 1 pełną łyżką nadzienia (przepis poniżej). Zwinąć jak naleśnika.    Następnie obydwa końce podłożyć pod spód, naciąć. Ciasto wywinąć na boki by powstał kształt motylka.    Uformowane bułeczki położyć na blaszce i pozostawić na 15 minut do napuszenia, przykryte, w ciepłym miejscu. Przed pieczeniem warto posmarować bułeczki dodatkowym jajkiem roztrzepanym z 1 łyżka mleka.  Piec w temperaturze 200ºC przez około 20 minut. Można przykryć folią aluminiową pod koniec pieczenia, jeśli będą się przypalać. Wystudzić na kratce.  Nadzienie chałwowe:   250 - 300 g chałwy, np. sezamowej  1 jajko  1 łyżka śmietany kremówki Chałwę rozgnieść widelcem, wymieszać z kremówką i roztrzepanym jajkiem.   Metoda dla maszynistów:  Wszystkie składniki umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie ciasto wyjąć, lekko zagnieść, uformować kulki i dalej postępować wg przepisu.   Smacznego :) 