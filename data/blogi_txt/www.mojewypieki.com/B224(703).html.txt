Sernik, na który przepis Nigella zamieściła w najnowszej książce 'Kitchen'. I nie byłoby w tym nic dziwnego, gdyby nie fakt, że jest to pierwszy sernik, który poleca robić z twarogu (curd cheese) a nie z serka kremowego (typu philadelphia). To taki doskonale Wam znany prawie polski sernik, a przynajmniej o korzeniach wschodnioeuropejskich ;). Ciężki, delikatnie cytrynowy (można dodać ulubionych bakalii), na kruchym spodzie. Zamiast masła do przepisu wykorzystano ciężką kremówkę (double cream - 50% tłuszczu), więc upewnijcie się by i Wasza kremówka była jak najbardziej tlusta. Co to dużo pisać - to po prostu jeden z tych serników, jakie lubię :-).   Składniki na spód: 225 g mąki pszennej  1 łyżeczka proszku do pieczenia  50 g drobnego cukru  25 g masła  1 jajko  45 ml pełnego mleka Wszystkie składniki umieścić w food procesorze (malakserze) i zmiksować na jednolitą masę (można dodać łyżkę mleka, gdyby masa była zbyt sucha i nie chciała się lepić).   Formę prostokątną o wymiarach 20 x 30 cm wysmarować masłem, wyłożyć papierem do pieczenia. Na spód wysypać kruche ciasto i równomiernie rozłożyć, wcisnąć w blachę, wyrównać. Ponakłuwać widelcem i wstępnie podpiec w temperaturze 170ºC przez 10 minut. Przestudzić.   Składniki na masę serową:   725 g twarogu półtłustego lub tłustego, zmielonego przynajmniej dwukrotnie 150 g drobnego cukru do wypieków (dałam więcej, około 220 g czyli szklankę)  4 jajka, oddzielnie białka i żółtka  50 g skrobi kukurydzianej (lub ziemniaczanej)  3 łyżki soku z cytryny (45 ml)  1 łyżeczka ekstraktu z wanilii  pół łyżeczki soli (pominęłam)  250 ml śmietany kremówki   W misie miksera umieścić twaróg, dodać cukier i krótko zmiksować. Dodać żółtka i zmiksować (tylko do połączenia się składników, starając się nie napowietrzać niepotrzebnie masy serowej). Dodać skrobię, następnie sok z cytryny, ekstrakt, sól i krótko zmiksować. Śmietanę kremówkę delikatnie ubić (powinna być lekko puszysta i dalej lejąca). Białka ubić na sztywno.  Ubitą kremówkę i białka dodać do masy serowej, delikatnie wymieszać szpatułką.  Tak przygotowaną masę serową wyłożyć delikatnie na przestudzony spód. Piec około 1 godziny w temperaturze 170ºC. Studzić w lekko uchylonym piekarniku. Wystudzony włożyć do lodówki i schłodzić przed podaniem.  Smacznego :)      Inspiracja: "Recipes from the Heart of the Home", autor: Nigella Lawson 