Musiały powstać na otwarcie Moich Wypieków na nowej domenie :-). Niektórzy z Was już wczoraj widzieli je na moim facebooku. Tradycyjne kruche ciasteczka, bez proszku do pieczenia, z dodatkiem masy marcepanowej. Z napisem wykonanym dzięki specjalnym stempelkom. Ciastka rosną niedużo, mimo to literki na nich wycięte trzymają fason i pozostają dobrze widoczne. Stempelki można wykorzystać na dowolnych kształtach i rodzajach ciastek: serduszkach walentynkowych, pierniczkach, itp. Nadają się również do masy lukrowej i marcepanowej. Pamiętajmy, że kruche ciasteczka można przechowywać do 7 dni, w zamkniętym pojemniku.   Składniki na 40 - 45 sztuk ciastek: 250 g mąki pszennej                   50 g cukru pudru 100 g masy marcepanowej                   150 g masła 1 żółtko                   kilka kropel ekstraktu z migdałów Wszystkie składniki umieścić w naczyniu i zagnieść na gładkie ciasto (można również do przygotowania kruchego ciasta wykorzystać malakser). Ciasto lekko spłaszczyć, owinąć folią spożywczą, schłodzić w lodówce przez 1 godzinę. Ciasto można również pozostawić w lodówce do 3 dni.           Po tym czasie ciasto wyjąć, rozwałkować na grubość około 4 mm, podsypując lekko mąką. Foremką wycinać dowolne kształty ciasteczek. Stempelkami tworzyć na ciasteczkach dowolne napisy. Układać na blaszce wyłożonej papierem do pieczenia, w niewielkich odstępach (nie rosną).           Piec w temperaturze 180ºC przez około 12 - 15 minut, w zależności od wielkości ciasteczek. Gotowe ciasteczka powinny zarumienić się po brzegach. Wystudzić na kratce.           Smacznego :-).           * stempelki do ciastek możecie znaleźć w sklepach internetowych po wygooglowaniu hasła "literki alfabetu do wykrawania napisów na herbatnikach" lub "stempel do herbatników alfabet i cyfry"; bywają już takie z foremką do wycinania, ale  - jak napisałam we wstępie - napisy można tworzyć na dowolnych kształtach ciastek Inspiracją był przepis znaleziony na ulotce dołączonej do ciasteczkowych stempelków. 