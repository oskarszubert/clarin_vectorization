Klasyczne ciasto duńskie jest rodzajem ciasta francuskiego; robione jest podobną techniką, lecz zawiera drozdże. Dzięki temu jest lekkie i puszyste,  a na zewnątrz chrupiące jak nigdy dotąd. Ciasto to, często określane potocznie jako 'danisze', składa się więc z wielu warstw poprzekładanych masą maślaną, z różnym nadzieniem: pastą migdałową, twarożkiem, masą klonową z pekanami, cynamonowym, owocowym. To, co świat nazywa 'ciastem duńskim' sami Duńczycy podobno nazywają 'wiedeńskim'... Zakochałam się w tym cieście po przyjeździe do UK i moja fascynacja trwa nadal, choć przerobiłam chyba już wszystkie możliwe nadzienia ;). Teraz przyszła pora, bym zrobiła je sama. Przepis na nie znalazłam u Nigelli, która adoptowała przepis Beatrice Ojakangas. Przepis jest szybki, bardzo uproszczony. Ciasta nie robimy metodą przekładania ciasta i masła, lecz - mikserem. I bez wyrzutów sumienia - podobno tak robi się teraz w całej Danii ... (Nigella Lawson 'How to be a domestic goddess'). Składniki:     60 ml ciepłej wody  125 ml mleka, o temperaturze pokojowej  1 duże jajko, o temperaturze pokojowej  350 g mąki pszennej chlebowej  7 g (1 saszetka) drożdży suchych lub 15 g świeżych  1 łyżeczka soli  25 g drobnego cukru  250 g masła, zimnego, posiekanego na pół cm kawałki    Do miseczki wlać wodę, mleko, wbić jajko i roztrzepać widelcem. Odstawić na chwilę.  Do większej miski (może być misa od miksera) nasypać mąki, drożdży, soli i cukru, wymieszać. Dodać zimne kawałki masła i miksować powoli, by składniki się połączyły, ale dość krótko! - kawałki masła muszą być nadal widoczne. Do masy dodać zawartość miseczki i wymieszać rękoma lub szpatułką. Nie wyrabiać: może być lekko klejące i koniecznie z kawałkami masła. Przykryć ciasto folią spożywczą i odstawić do lodówki na całą noc lub do 4 dni.  By dokończyć ciasto, wyciągnąć naszą zimną bryłę z lodówki. Pozostawić w temperaturze pokojowej przez 1 godzinę. Rozwałkować na kwadrat 50 x 50 cm (u mnie był mniejszy). Można podsypywać mąką.    Złożyć ciasto na 3 części, jak list (boki zagięte maja być teraz na dole i na górze).     Ciasto odwrócić o 90º, tak, by zagięte boki były teraz po prawej i po lewej stronie ciasta. Ciasto w takiej postaci znów wałkujemy na kwadrat, jaki mieliśmy na początku.  Te czynności powtarzamy trzykrotnie, aż uzyskamy duży gotowy płat ciasta duńskiego, z którego powstanie około 12 pysznych ciastek duńskich. Płat powinien mieć grubosć około 0,5 cm. Można go przed pracą schłodzić w lodówce przez 30 minut (musi być owinięty folią), lub zostawić w lodówce do 4 dni (pod warunkiem, że nie zrobiliśmy tego wcześniej).  Z gotowego płata można formować dowolne ciastka. Po uformowaniu powinny podrosnąć około 1 godziny czasu (do podwojenia objętości).   Piec około 15 - 20 minut w temperaturze 180ºC.  Smacznego :) 