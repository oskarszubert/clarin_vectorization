Te bułeczki nas kompletnie zachwyciły. Są serwowane w postaci podłużnego chlebka złożonego z segmentów do odrywania. Już zostały zaklepane na najbliższe niedzielne śniadania :-). Mięciutkie (nie tylko od razu po upieczeniu), maślane, wspaniałe! Uh ... tylko kto będzie wstawał wcześniej w niedzielę by wyrobić ciasto ... ? Sama kopię pod sobą dołki ... Przepis ze strony Mirabelki "Chleb - moja domowa piekarnia" (nie ma lepszej strony o pieczeniu chleba, tam znajdziecie o chlebie dosłownie wszystko!).   Składniki:    1¼ łyżeczki drożdży instant (5 g) lub 10 g świeżych drożdży  175 ml letniego mleka  30 g płynnego masła  1 łyżka cukru  1 jajko  280 g mąki pszennej  1 łyżeczka soli    Dodatkowo:    15 g płynnego masła do posmarowania (niekoniecznie, ja nie dałam)     Drożdże rozpuścić w połowie mleka, odczekać 5 minut. Resztę mleka rozmieszać z 30 g masła, cukrem i jajkiem. Mąkę wymieszać z solą, dodać rozpuszczone drożdże i resztę składników. Zagniatać, aż powstanie gładkie, miękkie i elastyczne ciasto (dosypałam jeszcze około 3 łyżek mąki by się nie kleiło zbyt mocno). Odstawić do wyrośnięcia na 1,5 h (do podwojenia objętości).  Ciasto rozwałkować na prostokąt o wymiarach 20 x 40 cm. Prostokąt pociąć na 4 paski o szerokości około 5 cm. Każdy z pasków podzielić na 4 części. Powstanie 16 małych prostokątów. Powierzchnię każdego posmarować płynnym masłem, złożyć na pół posmarowaną powierzchnią do środka, ale nie całkiem dokładnie, lecz tak, by na powierzchni odstawał kawałek około 1 cm. Kawałki układać na blaszce dość luźno jeden za drugim, opierając następny na tym wysuniętym 1 cm. Przykryć ściereczką i pozostawić do wyrośnięcia jeszcze na 30 minut. Całość posmarować masłem.  Piec 15 - 20 minut (ja piekłam około 10 minut) w piekarniku rozgrzanym do 220ºC. Metoda dla maszynistów:  Wszystkie składniki umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie  ciasto wyjąć, uformować bułeczki i dalej postępować według powyższego przepisu.  Smacznego :)    A tak należy je układać przed upieczeniem: 