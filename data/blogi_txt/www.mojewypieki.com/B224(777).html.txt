Przepyszne ciasto drożdżowe z dodatkiem puree dyniowego i otartej skórki z pomarańczy. Rewelacyjne! Dodatek dyni dodaje mu wilgotności i kolorytu, choć nie zabiera nic z puszystości. Z ciastem współgra cynamonowa kruszonka, a dodatek pomarańczy nadaje mu świeżego cytrusowego aromatu. Z przepisu na ciasto można upiec 2 puszyste, wysokie chlebki w keksówkach lub jak ja - jeden duży placek. Jest to wspaniały przepis do różnych modyfikacji, ciasto nada się również na bułeczki drożdżowe, nawet dla alergików (jest bez dodatku jajka). Zawartość tłuszczu jest stosunkowo nieduża jak na całą blachę drożdżówki, idealne będzie na drugie śniadanie ze szklanką mleka. Polecam :-). Składniki na ciasto:                    5 szklanek mąki pszennej np. tortowej                   1 łyżeczka cynamonu pół lub 2/3 szklanki drobnego cukru do wypieków szczypta soli                   1 szklanka mleka, letniego 1,5 szklanki puree z dyni*                   60 g masła, roztopionego i lekko przestudzonego                   otarta skórka z 2 pomarańczy                   14 g drożdży suchych lub 28 g drożdży świeżych            Pomarańcze wyszorować i wyparzyć. Otrzeć z nich skórkę.           Mleko wymieszać z puree dyniowym, masłem, otartą skórką z pomarańczy. Mąkę pszenną wymieszać z suchymi drożdżami (ze świeżymi najpierw zrobić rozczyn), dodać cukier, sól, cynamon, następnie mleko wymieszane z resztą składników. Wyrobić ciasto, odpowiednio długo, by było miękkie i elastyczne. W razie konieczności dosypać 3 łyżki mąki (nie więcej). Uformować z niego kulę, włożyć do oprószonej mąką miski, odstawić w ciepłe miejsce, przykryte ściereczką, do podwojenia objętości (około 1,5 godziny).           Po tym czasie ciasto mocno uderzyć, wyrobić krótko jeszcze raz.           Przygotować formę o wymiarach 25 x 35 cm**. Wysmarować ją masłem i wyłożyć papierem do pieczenia. Wyrobione ciasto rozwałkować na wielkość formy i przełożyć do formy. Posmarować pędzelkiem maczanym w roztopionym maśle (1 łyżka), posypać równomiernie kruszonką. Przykryć lnianym kuchennym ręczniczkiem i pozostawić w cieple do podwojenia objętości.           Wyrośnięte ciasto włożyć do piekarnika nagrzanego do 175ºC. Piec bez termoobiegu przez około 35 - 45 minut, lub do tzw. suchego patyczka. Minimalnie uchylić piekarnik, zostawić w nim do przestudzenia.           Wystudzone ciasto można oprószyć cukrem pudrem.  Kruszonka: 180 g mąki pszennej                   2 łyżeczki cynamonu 100 g cukru                   125 g masła, roztopionego Mąkę wymieszać z cukrem i cynamonem. Zalać gorącym masłem, wymieszać widelcem. Wyrobić między palcami na kruszonkę. Gdyby kruszonka była zbyt mokra można dodać 1 - 2 łyżki mąki więcej. Metoda dla maszynistów:           Wszystkie składniki na ciasto umieścić w maszynie do chleba w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h), po czym ciasto wyjąć, krótko wyrobić i dalej postępować według powyższego przepisu. Uwaga: ciasto jest dość sporo i może uciekać z formy pod koniec wyrastania!           * Można wykorzystać gotowe puree z puszki lub zrobić je samemu - w tym niedużą dynię umyć i przekroić na kilka mniejszych części, wydrążyć łyżką środek z nasionami. Tak przygotowaną dynię ułożyć w naczyniu żaroodpornym i przykryć pokrywką; piec w temperaturze 180ºC przez około 90 minut, do miękkości. Ostudzić, obrać ze skóry i zmiksować blenderem na puree.           ** Placek w tak dużej formie lubi delikatnie opadać po środku - by tego uniknąć, należy w miarę możliwości piec drożdżowe z wyłączonym termoobiegiem i studzić w lekko uchylonym piekarniku; bezpieczniejsze jest też pieczenie w dwóch keksówkach zamiast jednej dużej płaskiej formy. Smacznego :-). 