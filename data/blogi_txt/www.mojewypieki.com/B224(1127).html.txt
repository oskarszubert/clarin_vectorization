Chcielibyście zjeść obiad w miseczce chlebowej? A później zjeść miseczkę?;). Do usług! Dziś mój M. się przysłużył blogowi, pozując do zdjęcia i przygotowując leczo (robi najlepsze);-). Ciasto lekko przypomina w smaku te do pizzy, z miękkim środkiem, który należy po upieczeniu wydrążyć (ja sobie suszę na bułkę tartą). Nie przesiąka. Co prawda jadłam w niej gęste leczo, ale wytrzymała 10 minut sesji zdjęciowej i pochłonięcie zawartości przez M., przy czym cały czas z zewnątrz była sucha. Polecam więc do niej gęstsze potrawy, np. gulasz, potrawkę z kurczaka, itp. Wspaniały przepis pochodzi z blogu 'My kitchen cafe'.  * Wasza propozycja w 'Koncercie Życzeń'   Składniki na około 7-8 miseczek*:   2,5 szklanki letniej wody  2 łyżeczki soli  2 łyżki oleju  7 szklanek mąki pszennej**  1 łyżka mąki kukurydzianej (żółtej)***  1 białko  1,5 łyżki suchych drożdży (18 g suchych lub 36 g świeżych)   Ponadto:   1 żółtko roztrzepane z 1 łyżką wody do posmarowania   Drożdże świeże rozpuścić w letniej wodzie (suche wystarczy wymieszać z mąką). Odstawić na 10 minut. Dodać pozostałe składniki i wyrobić elastyczne, gładkie ciasto (można mikserem z hakiem do ciasta drożdżowego). Odłożyć, przykryte lnianym ręcznikiem, w ciepłe miejsce, do podwojenia objętości. Po tym czasie ciasto krótko zagnieść i podzielić na 7-8 części. Uformować bułki, ułożyć na blaszce w sporych odstępach (nie powinny się zetknąć), oprószyć mąką, przykryć, odstawić do ponownego wyrośnięcia na 30 minut (powinny podwoić objętość). Przed samym pieczeniem warto posmarować żółtkiem roztrzepanym z 1 łyżką wody.  Piec w temperaturze 200ºC przez około 15 minut, do złotego koloru. Lekko przestudzić na kratce. Nożem z piłką odciąć górę i wydrążyć. Nałożyć nadzienie i podawać.   Metoda dla maszynistów:  Wszystkie składniki umieścić w maszynie według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po skończeniu programu (1,5 h), ciasto wyjąć, krótko wyrobić, uformować bułki. Dalej postępować według powyższego przepisu.  Smacznego :)  * wyszło mi 6 naprawdę dużych miseczek, więc polecam zrobić około 7-8  ** wyjątkowo szklanka o pojemności 235 ml  *** jeśli nie macie, można pominąć 