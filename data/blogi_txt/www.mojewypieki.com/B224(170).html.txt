Jak skutecznie na godzinę przynajmniej zająć 4-latkę podczas ferii zimowych? Dać jej do wycinania ciasteczka :). Są dziecinnie proste - ja zagniotłam ciasto i rozwałkowałam, a z resztą Pola sama sobie poradziła. Pamiętacie takie małe ciasteczka Be-Be? Te są podobne, choć bardziej maślane, bardzo smakują maluchom. Miałam dość małe foremki, dlatego zrobiłam z połowy porcji; inaczej do tej pory by wycinała ;). Ciasteczek nie należy mocno podsypywać mąką - będą twardsze. Poli podsypywanie bardzo się spodobało, na tyle, że ostatnia partia była już twardo - krucha ;). Przepis znalazłam na tej stronie. Polecam!   Składniki:   225 g masła, miękkiego  2/3 szklanki drobnego cukru (dałam mniej)  pół szklanki golden syrupu  1 łyżka soku z cytryny  1,5 łyżeczki ekstraktu z wanilii  1 jajko, roztrzepane  4 szklanki mąki  1/4 łyżeczki soli   Masło utrzeć mikserem na białą, lekką masę. Dodać cukier, miksować 3 - 5 minut, do połączenia. Dodać golden syrup, sok z cytryny, wanilię, jajko, miksując na najwyższych obrotach. Dodać mąkę i sól, zmiksować.   Z ciasta ulepić kulę, schłodzić przez 1 godzinę w lodówce.  Po tym czasie z lodówki wyjmować po kawałku ciasta, delikatnie podsypując mąką rozwałkować na grubość 3 mm, wycinać ciasteczka. Układać na blaszce wyłożonej papierem do pieczenia lub na macie teflonowej. Nie trzeba zachowywać dużych odstępów - ciasteczka praktycznie nie rosną.   Piec w temperaturze 180ºC przez 10 - 12 minut (zależy od wielkości ciasteczek, brzegi powinny się zarumienić). Wystudzić na kratce. Smacznego :) 