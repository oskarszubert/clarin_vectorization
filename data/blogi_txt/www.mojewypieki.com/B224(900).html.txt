Dawno nie robiłam sernika, i zapomniałam już, że to przecież jedno z najprostszych ciast. Tym razem chciałam, by był z jagodami, najlepiej by stanowił połączenie sernika londyńskiego Nigelli oraz sernika cassis z bloga Agnieszki. Udało się znakomicie, wyglądał przepięknie fioletowo, smakował również bardzo dobrze, choć jagody nie dominowały. Polecam w sezonie jagodowym :).    Składniki na spód:    150 g ciastek digestive, pokruszonych  75 g masła, roztopionego    Tortownicę o średnicy 22 cm wyłożyć folią aluminiową (dokładnie, jak przy serniku nowojorskim). Ciastka wymieszać z masłem, wgnieść w spód tortownicy, schłodzić przez 20 minut.  Składniki na masę serową: 750 g twarogu śmietankowego, tłustego, zmielonego   2 łyżeczki ekstraktu z wanilii  200 g drobnego cukru  4 jajka  2 łyżki mąki 1 łyżka soku z cytryny  250 g jagód (użyłam borówki amerykańskiej)    Polewa:    250 ml creme fraiche (lub gęstej kwaśnej śmietany)   2 łyżki cukru pudru  1 łyżeczka ekstraktu z wanilii    Wszystkie składniki masy serowej miksujemy razem na gładką masę, na końcu wmiksowując jajka (i od tego momentu tylko chwilę).  Masę serową wylać na schłodzony wcześniej spód.   Piec w temperaturze 180ºC przez około 55 minut (sernik powinien być 'ścięty' na wierzchu, nie pieczemy do tzw. suchego patyczka). Wszystkie składniki polewy wymieszać, wyjąć sernik z piekarnika, delikatnie wyłożyć polewę, wyrównać i piec jeszcze 10 minut.  Po upieczeniu schłodzić w lodówce, najlepiej przez całą noc. Przechowywać również w lodówce.  Smacznego :) 