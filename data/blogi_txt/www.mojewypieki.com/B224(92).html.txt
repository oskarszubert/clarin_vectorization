Klasyczne ciastka bezowe w odsłonie zimowej. Z dodatkiem gorzkiej czekolady i rozgrzewającego cynamonu. Słodkie co nieco na chłodne wieczory a na święta doskonały deser :-). Z przepisu upieczecie duże bezowe ciastka, które najlepiej przełożyć bitą śmietaną (można do niej także dodać cynamonu). A może skusicie się na duży tort bezowy..?    Składniki na 10 ciastek bezowych (lub 5 złożonych już ciastek z kremem):                    4 białka                   szczypta soli                   250 g drobnego cukru do wypieków                   2 łyżeczki cynamonu 80 g czekolady, roztopionej w kąpieli wodnej i przestudzonej (ważne)            W misie miksera umieścić białka ze szczyptą soli. Ubić na sztywno na wysokich obrotach miksera. Następnie dodawać partiami cukier, łyżka po łyżce, cały czas ubijając. Ubijać długo, do całkowitego rozpuszczenia się cukru; sprawdzić, rozcierając między palcami, czy nie ma wyczuwalnych kryształków cukru. Dodać cynamon i zmiksować. Dodawać roztopioną czekoladę (partiami) i delikatnie wymieszać szpatułką, by w bezie powstały ładne pasma czekolady (nie mieszać do całkowitego połączenia!). Blaszkę do ciasteczek wyłożyć papierem do pieczenia. Ubitą pianę bezową wykładać dużą łyżką na blachę, pozostawiając pomiędzy bezami 6 cm odstępy.           Suszyć w temperaturze 120ºC przez około 60 - 75 minut, pod koniec pieczenia sprawdzając co pewien czas, czy są gotowe. Bezy powinny być suche od spodu. Jeśli nie będą, odwrócić je na drugą stronę i dosuszyć przez 15 minut.            Prawidłowo upieczone w ten sposób bezy będą mocno chrupiące z wierzchu, mokro-czekoladowo- ciągnące w środku z dużymi pustymi przestrzeniami. To jakby bombki, których skorupka pęka pod naciskiem widelca.. Przechowywać w temperaturze pokojowej do momentu przełożenia kremem.  Dodatkowo:                    250 ml śmietany kremówki, schłodzonej            Kremówkę ubić do otrzymania gęstego kremu.            Łączyć po dwie bezy przekładając je kremem. Od tego momentu przechowywać w lodówce.           Smacznego :-). 