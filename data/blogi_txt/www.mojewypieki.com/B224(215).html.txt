Nie wyobrażam sobie sezonu śliwkowego bez ciasta z węgierkami. A drożdżowe to już standard. To pochodzi z przepisu Bajaderki (znowu), ze strony serwisu MniamMniam. Jest mięciutkie, pachnące, delikatne, wilgotne, a przy tym tak proste do zrobienia. Mam nadzieję, że ten przepis na stałe zagości w Waszych domach :)    Składniki na zaczyn:    4 łyżeczki suchych drożdży (16 g) lub 32 g drożdży świeżych  1/2 szklanki letniego mleka  1/2 szklanki mąki pszennej  1/4 łyżeczki cukru    Ponadto na ciasto:    1/2 szklanki letniego mleka  1/2 szklanki cukru  1 łyżeczka ekstraktu z wanilii lub kilka kropel aromatu waniliowego  otarta skórka z połowy cytryny  szczypta soli  1/4 kostki rozpuszczonego masła*  1 jajko  1 żółtko  2 i 3/4 szklanki mąki pszennej  śliwki węgierki, około 1 kilograma    I na kruszonkę:    180 g mąki pszennej  100 g cukru  cukier waniliowy - 16 g  pół kostki roztopionego masła  1/4 łyżeczki cynamonu    Przygotować zaczyn. Do dużego naczynia wlać mleko i dodać drożdże. Dodać mąkę, cukier i wymieszać. Przykryć i zostawić do podwojenia objętości. Po tym czasie dodać pozostałe składniki i wyrobić. Ciasto powinno być miękkie i elastyczne. Przykryć i zostawić do wyrośnięcia na około godzinę czasu, aż podwoi objętość.   W międzyczasie przygotować kruszonkę. Mąkę wymieszać z cukrem, cukrem waniliowym i cynamonem, zalać gorącym i roztopionym masłem. Dobrze połączyć i zrobić kruszonkę.  Dużą blachę o wymiarach 40 x 30 cm** wyłożyć papierem do pieczenia. Wyłożyć na nią wyrośnięte ciasto. Ułożyć obok siebie połówki śliwek (stroną rozciętą do góry), posypać kruszonką i odstawić jeszcze do wyrośnięcia na pół godziny.   Piec w temperaturze 180°C przez około 45 minut, aż kruszonka lekko się zarumieni, do tzw. suchego patyczka.  Metoda dla maszynistów:  Wszystkie składniki umieścić w maszynie według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po skończeniu programu (1,5 h), ciasto wyjąć, krótko wyrobić. Dalej postępować według powyższego przepisu. Smacznego :)  * kostka masła = 250 g  ** piekłam w mniejszej formie, dlatego ciasto było wysokie 