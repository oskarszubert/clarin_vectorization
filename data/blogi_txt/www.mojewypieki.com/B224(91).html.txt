O tym jak ciężko robi się bezy wie tylko ten, kto próbował ;-). Wielokrotnie na tym blogu pisałam, że bezy są kapryśne - i choć przepis zawsze ten sam, one nigdy nie są takie same! A to wilgotność powietrza nie taka, a to zbyt długo ubijane, albo białka zbyt zimne/ciepłe, a to znów ten rąbek spódnicy, który wiecznie przeszkadza baletnicy ... ;). Ale - tak mi się wydaje - znalazłam bardzo dobry przepis. Na blogu Magdy z 'Tylko kuchnia' . Robiłam je już kilka razy - wychodzą zawsze i są bardzo smaczne. I specjalnie zrobiłam faworki, by zostały mi białka do ich produkcji ...    Składniki:    4 białka  szczypta soli  1 łyżeczka soku z cytryny (niekoniecznie, ja tym razem nie dałam) 250 g cukru pudru    Białka ubić na sztywno mikserem na wysokich obrotach dodając szczyptę soli. Muszą być naprawdę sztywne (najlepiej zrobić test odwracając pojemnik z nimi do góry dnem ;). Dodać sok z cytryny i nadal ubijać. Następnie dodawać partiami cukier (to bardzo ważne), po jednej łyżce, cały czas ubijając.  Nałożyć do rękawa z ozdobną końcówką i wyciskać na blachę (nie polecam małych szpryc z marketów, bezy wyjdą malutkie i bardziej suche, trzeba je wtedy krócej piec i więcej z nimi roboty). Zostawiać między nimi nieduże odstępy - trochę jednak urosną.   Piec - to już sposobem Nigelli - około 45 minut do godziny w temperaturze 140ºC (mi wystarczyło 35 minut, po tym czasie byłyby zbyt suche, trzeba po prostu skosztować). Smacznego :)  A tu jeszcze w trakcie przygotowań: 