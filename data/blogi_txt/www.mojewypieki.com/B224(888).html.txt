Sernik Black Forest, inaczej sernik szwarcwaldzki, czyli po naszemu sernik z Czarnego Lasu. Dzisiaj świętujemy nim Mothers Day obchodzony w Królestwie, a potem w maju będziemy świętować polski Dzień Matki. To jedna z zalet mieszkania w UK, więc to wykorzystuję;).  Sernik przepyszny - wykonany z polskiego półtłustego twarogu, z wiśniami i czekoladą... nie ma sobie równych!  Przepis wieczorem :-).  Albo zróbmy szybki konkurs dla Mam (i nie tylko ;).  Kto się skusi na wymyślenie przepisu, wg którego wczoraj piekłam (i też go  wczoraj wymyśliłam)? Dla osoby, która będzie najbliżej prawdy wyślę wiosenną nagrodę niespodziankę (związaną z wypiekami).  Uwaga: liczą się proporcje..więc podawajcie proszę dokładnie np. 200 g twarogu, tyle a tyle wiśni. Dla ułatwienia: przepis jest na 20 - 21 cm tortownicę.  Powodzenia!   Dziękuję za udział w zabawie, konkurs rozwiązany! Ponieważ było wiele podobnych odpowiedzi i miałam problem, zdecydowałam się na dwie nagrody, dwa najbliższe prawdy przepisy. Przepis tanroth (kom. 35) oraz dziewczynaow-klaudia (kom. 29). Gratulacje! Proszę o zgłoszenie się Was do mnie na maila: dorotus76@gazeta.pl  Składniki na spód: 200 g ciastek digestive w gorzkiej czekoladzie 70 g roztopionego masła            Ciasteczka pokruszyć, wymieszać z masłem na mokry piasek. Tortownicę o średnicy 21 cm wyłożyć papierem do pieczenia, na dno wysypać ciasteczka; wcisnąć je w dno tortownicy i boki (do połowy wysokości). Składniki na masę serową:                    700 g twarogu półtłustego, zmielonego przynajmniej dwukrotnie 2 jajka                   3 żółtka                   2 łyżki mąki ziemniaczanej                   200 g drobnego cukru do wypieków                   pół szklanki kwaśnej śmietany (125 ml) 18%                   200 g wiśni (świeżych lub mrożonych) 100 g gorzkiej czekolady (70 g do sernika + 30 g do dekoracji), startej na tarce            Twaróg, jajka (w całości), żółtka, mąkę ziemniaczaną, cukier, śmietanę wrzucić do misy miksera i zmiksować na gładką masę.           Na ciasteczkowy spód wylać 1/4 masy serowej, wyłożyć część wiśni, oprószyć częścią czekolady. Następnie wylać kolejne 1/4 masy serowej, wyłożyć część wiśni i oprószyć czekoladą. I tak do wyczerpania masy serowej, wiśni i czekolady (czekolada nie powinna być ostatnią warstwą przed pieczeniem, moga być natomiast wiśnie). Piec w temperaturze 180ºC przez około 1 h 25 minut (sernik jest dość wysoki, dlatego ważne, by go długo piec). Jeśli pieczecie w większej formie, należy piec krócej, około 1 h 10 minut. Wystudzić w piekarniku, włożyć na całą noc do lodówki. Przed podaniem oprószyć 30 g czekolady.           Smacznego :-). 