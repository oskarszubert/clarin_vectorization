Babeczki ze znanego już Wam ciasta - Red Velvet Cake. Wszystko w tonacji krwistoczerwonej, przywołującej na myśl ugryzienia wampira. Babeczki na czasie, wszak sagi o wampirach są w tym roku bardzo trendy ;-). Moim dzieciom baardzo przypadły do gustu... ;-). Polecam (nie tylko) na Halloween!    Składniki na 24 babeczki:                    2,5 szklanki mąki pszennej 2 łyżki kakao                   1 łyżeczka soli 1,5 szklanki cukru (dodałam 1 szklankę)                   1,5 szklanki oleju                   2 duże jajka pół łyżeczki czerwonego barwnika w żelu (paście) 1 łyżeczka ekstraktu z wanilii                   1 szklanka maślanki lub kefiru                   1,5 łyżeczki sody oczyszczonej                   2 łyżeczki białego octu Wszystkie składniki powinny być w temperaturze pokojowej. Mąkę, kakao, sól - przesiać, odłożyć.           W misie miksera zmiksować olej z cukrem, dodawać jajka, jedno po drugim i miksować. Dodać wanilię i barwnik, zmiksować do połączenia. Do masy dodawać na przemian maślankę i mąkę, do wyczerpania, cały czas miksując.           W małej miseczce wymieszać sodę z octem, powstanie piana. Od tego momentu działać szybko - pianę dodać do ciasta i zmiksować (średnia prędkość miksera przez 10 sekund).           Przygotować formę do muffinek, wyłożyć papilotkami. Ciasto rozdzielić pomiędzy papilotki, nakładając do 3/4 wysokości papilotki.           Piec w temperaturze 180ºC przez około 20 - 25 minut, do tzw. suchego patyczka (najlepiej bez termoobiegu). Wyjąć, wystudzić na kratce.  Krem: 300 ml śmietany kremówki (30 lub 36%)                   250 g serka mascarpone                   2,5 łyżki cukru pudru (lub więcej, do smaku)            Zarówno kremówka jak i serek powinny być z lodówki.           Kremówkę ubić, dodając w trakcie cukier puder. Po ubiciu dodać serek mascarpone i dokładnie wymieszać, by nie było grudek (na bardzo wolnych obrotach miksera lub lepiej - łyżką). Kremem udekorować babeczki (ja wyłożyłam łyżką).  Ponadto:                    1 granat pół słoiczka dżemu lub konfitury z wiśni            Z granata wyłuskać nasionka.           Dżem z wiśni podgrzać (by zrobił się płynny), zmiksować blenderem, by nie było w nim kawałków owoców. Dżem przełożyć do woreczka (lub jednorazowego rękawa cukierniczego), odciąć róg.           Babeczki udekorować dżemem i nasionkami granata.           Smacznego :-)    Przepis Marthy Stewart z 'Cupcakes'. 