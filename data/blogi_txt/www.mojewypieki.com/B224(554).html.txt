Mleczne lody z dowolnymi owocami, na jakie tylko macie ochotę. U mnie była to mieszanka jeżyn, malin, borówki amerykańskiej, porzeczki i czereśni. Powiedzcie, w jakich lodach ze sklepu będzie aż tyle owoców? Dodatkowo całość polana sokiem owocowym, lekko kwaśnym, podana na deser w jeden z cieplejszych ostatnio dni ... Może przekona Was to, że przepis jest niesamowicie prosty i nie trzeba mieć nawet maszynki do lodów;-). Źródło: 'Asda magazine'. Polecam!   Składniki na około 1 litr lodów: 70 dag dowolnych owoców (w oryginalnym przepisie były to wiśnie), mogą być mrożone  puszka mleka słodzonego skondensowanego (około 400 g)  2 łyżki soku z cytryny  300 ml śmietany kremówki    Dodatkowo do sosu:    3 łyżki galaretki owocowej (np. wiśniowej, porzeczkowej)   1 łyżka mąki ziemniaczanej    Owoce umyć, odpestkować, odszypułkować. Wrzucić do garnka z 125 ml wody. Zagotować, pogotować 5 minut, odstawić z ognia. Mleko w puszce porządnie schłodzić (najlepiej włożyć do lodówki dzień wcześniej), kremówkę również.  Owoce odsączyć na sitku (nie wyciskając), sok zachować. Zmiksować je blenderem, ale niezbyt dokładnie, dobrze, by zostały kawałki owoców. Dodać soku z cytryny.  Kremówkę ubić na sztywno, dodać mleko w puszce, nadal chwilę ubijać, na końcu wrzucić owoce, dobrze wymieszać. Gotowe lody przelać do pojemnika i zamrozić (około 6 godzin). Przygotować sos: pozostały sok owocowy dopełnić wodą do 300 ml, zagotować. Zdjąć z ognia, wmieszać galaretkę do rozpuszczenia. Mąkę rozpuścić w małej ilości wody, wmieszać do sosu, schłodzić. Gotowe lody przed podaniem polać sosem.   Smacznego :) 