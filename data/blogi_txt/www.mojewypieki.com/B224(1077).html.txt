Słodkie małe kuleczki, na wyrost nazwane truflami, umilające chwile przy kawie w środku dnia :). W skład wchodzą ciasteczka digestive, które można zastąpić mieszanką innych ciastek, zrobić wariacje z orzechami laskowymi lub zmielonymi migdałami, a wszystko to w słodkim skondensowanym mleku. Przepis dla tych, którzy lubią takie słodkości, ale wolą unikać dodatku masła. Przepis pochodzi z 'The big book of chocolate' Jennifer Donovan. Składniki na 36 trufelków:     300 g pokruszonych ciastek digestive  2 łyżki kakao  1 szklanka mleka skondensowanego słodzonego   90 g wiórków kokosowych  cukier puder - u mnie dodatkowo do dekoracji     Wymieszać pokruszone ciastka, mleko i kakao. Wstawić do lodówki na dobrą chwilę, by masa steżała i można było formować kulki (jeśli masa po długim przebywaniu w lodówce będzie nadal zbyt rzadka - można dodać ciastek - choć ja nie miałam z tym problemu). Po tym czasie wyjąć, toczyć kulki, pokryć je wiórkami kokosowymi. Ja dodatkowo obsypałam je pudrem - nie jest to konieczne.  Przechowywać w lodówce.  Smacznego :) 