Niezwykła tarta z Linzu, z autentycznego austriackiego przepisu. Wszystko w niej jest doskonałe: orzechowe, mocno kruche ciasto, malinowe nadzienie... Specjalnie na tą okazję przyrządziłam domowy dżem, by wypiek nie był zbyt słodki. Opłaciło się. Może ktoś miał okazję w Austrii jeść ten słynny wypiek? Proszę o podzielenie się wrażeniami :-). Z przepisu Flo Braker, która twierdzi, że tarta ta jest najlepszą z najlepszych. I ja jej wierzę.   Autorka używała dużej prostokątnej formy na tartę 30 x 20 cm. Jeśli użyjecie standardowej foremki okrągłej do tarty o średnicy 25 cm, ciasta będzie trochę za dużo. Wystarczy jeszcze na małą tartaletkę lub.. ciasteczka :).  Składniki:   255 g mąki pszennej  60 g bułki tartej  170 g zmielonych migdałów  1 łyżeczka cynamonu  1/8 łyżeczki gałki muszkatołowej  1/8 łyżeczki ziela angielskiego  225 g masła, o temp. pokojowej  130 g cukru (dałam trochę mniej)  1 duże jajko  skórka otarta z jednej cytryny   W misce wymieszać mąkę, bułkę tartą, migdały, przyprawy. Odstawić.  W misie miksera utrzeć masło, na puszystą masę. Dodawać cukier, cały czas ucierając. Dodać jajko i skórkę z cytryny i ucierać. Wsypać odłożoną wcześniej mieszankę z mąką, wyrobić mikserem. Ciasto podzielić na pół, owinąć folią spożywczą i schłodzić min. przez 1 godzinę (najlepiej ciasto kruche przygotować noc wcześniej, by dobrze się schłodziło, a rano piec).   Nadzienie:   280 g dżemu malinowego, najlepiej domowego, niskosłodzonego (dałam więcej)  1 łyżka soku z cytryny Ponadto:   1 jajko roztrzepane z 1 łyżką mleka do posmarowania garść płatków migdałów do posypania   Formę na tartę o średnicy 25 cm (patrz komentarz nad przepisem, co do wielkości formy) wysmarować masłem.   Wyjąć jedną część ciasta z lodówki, rozwałkować na papierze do pieczenia, przenieść do formy na dno i boki, wyrównać. Na spód wyłożyć dżem malinowy wymieszany z sokiem z cytryny (nie ma potrzeby wcześniejszego podpiekania spodu). Następnie rozwałkować drugie schłodzone ciasto, pociąć je na paski szerokości około 1,5 - 2 cm. Paski układać na wierzchu tarty, by uzyskać kratkę.  Przed samym pieczeniem ciasto na wierzchu posmarować jajkiem, po brzegach obsypać płatkami migdałów.  Piec w temperaturze 180ºC przez 30 - 35 minut, aż wierzch będzie złoty, a dżem będzie radośnie, delikatnie bulgotał ;). Wystudzić.  Malinowy domowy dżem - około 1 kg malin wsypać do garnuszka z grubym dnem, dodać 1 szklankę cukru (lub  więcej, według uznania), wyciśnięty sok z jednej cytryny i zagotować. Gotować bez przykrycia na minimalnym ogniu około 3 godzin (można rozłożyć gotowanie na dwa razy), aż odparuje część wody. Mniej więcej w połowie gotowania połowę dżemu przetrzeć przez sitko, by pozbyć się nadmiaru pestek Smacznego :)    Przepis pochodzi z książki Flo Braker 'Baking for all occasions'. 