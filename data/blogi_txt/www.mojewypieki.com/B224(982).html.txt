Najlepszy przepis na sos karmelowy z solą morską lub z wanilią, w zależności jak lubicie :-). Niezastąpiony do ulubionych deserów: lodów, gofrów, serników, babeczek lub kremów tortowych. Choć nie można go przygotować w wersji 'light' warto mieć niewielki zapas w lodówce, kiedy najdzie nas ochota na słodki deser.. Sos z poniższego przepisu ma idealną konsystencję, jest gęsty w sam raz, piękną złotokarmelową wstażką udekoruje Wasze desery :-).   Sos karmelowy:                    220 g cukru (1 szklanka)                   1/4 szklanki wody 1 łyżka golden syrupu*                   50 g masła 180 ml śmietany kremówki 30 lub 36%                   duża szczypta soli morskiej lub 1 łyżeczka pasty z wanilii W małym garnuszku z grubszym dnem umieścić cukier, golden syrup i wodę. Wymieszać.           Ustawić moc palnika na najwyższą (kuchenka elektryczna) lub prawie najwyższą (kuchenka gazowa). Garnuszek umieścić na palniku. W garnuszku umieścić termometr cukierniczy i gotować (nie mieszając ani razu, nawet nie dotykając karmelu!) do momentu uzyskania na nim temperatury 170ºC (około 12 - 15 minut). Kolor karmelu powinien być bursztynowo - złoty. Uwaga: przekroczenie temperatury o nawet 5ºC może spowodować spalenie się karmelu i jego gorzki smak. Garnuszek zdjąć z palnika. Dodać masło i śmietanę kremówkę, wymieszać do rozpuszczenia (uwaga - reakcja będzie bardzo gwałtowna). Wrócić na palnik i pogotować na małej mocy palnika przez około 1 minutę, mieszając. Zdjąć z palnika.  Dodać sól morską lub wanilię, wymieszać drewnianą łyżką. Wystudzić. Przelać do słoiczka i włożyć lodówki. Można przechowywać w lodówce do 2 tygodni.           Wyjąć z lodówki na 1 godzinę przez użyciem.           * Golden syrup można zrobić z domowego przepisu. Nie jest on jednak konieczny przy produkcji karmelu, można go pominąć. Jego zadanie polega na zapobieganiu krystalizacji (scukrzeniu) karmelu - postępując jednak ściśle wedle powyższego przepisu nie trzeba się o to martwić. Z przepisu otrzymacie około 350 ml sosu karmelowego. Smacznego :-).                       Do przygotowania karmelu używam termometru cukierniczego. Używam go praktycznie od początku mojej małej cukierniczej przygody :-). Daje mi pewność, że uzyskam za każdym razem nie tylko bezbłędny sos karmelowy, ale również pyszną:  tartę czekoladowo - karmelową,   nugat, marshmallows,   bezę włoską i makaroniki na jej bazie, wiele deserów np. ptasią piankę z malinami lub ciepłe lody. Na Moich Wypiekach znajdziecie sporo przepisów z wykorzystaniem termometru cukierniczego.  Termometr cukierniczy Wiltona jest prawdopodobnie najlepszym, jakiego używałam. Głównie dlatego, że nie jestem wielką entuzjastką termometrów elektronicznych (choć i taki mam). Zdecydowanie lepiej obserwuje się rosnącą temperaturę syropu na skali konwencjonalnej. Sporych rozmiarów, z wyraźną i łatwą do odczytu skalą i zaznaczonymi na niej poszczególnymi etapami: thread, soft ball, hard ball, soft crack, hard crack i deep fry. Stalowy zaczep z tyłu termometru pozwoli na zamocowanie go nawet na najmniejszych garnuszkach. Temperaturę pokazuje zarówno w stopniach Celsjusza (40 - 220º) jaki i Fahrenheita (100 - 400º).            Pamiętajcie o nim na Tłusty Czwartek - przyda się do utrzymania właściwej temperatury podczas smażenia pączków w głębokim tłuszczu :-).           Z mojej strony - postaram się opracować przyjazną notkę na temat temperowania czekolady przy użyciu termometru - będzie jak znalazł do przygotowania małych czekoladowych łakoci. Polecam!           Aha, termometr cukierniczy Wiltona oczywiście znajdziecie w sklepie AleDobre.pl :-). ---------------------------------------------           /*wpis zawiera lokowanie produktu/ 