Prawdziwie świąteczny deser! Klasyka w najlepszym wydaniu z nutą przyprawy do piernika :-). Tym razem w tiramisu zmniejszyłam ilość białek dodawanych do masy mascarpone, by deser lepiej prezentował się na świątecznym stole. Nie straciło nic z niezwykłego smaku, pięknie się kroi i nakłada.  Nie smakuje mocno piernikowo, to raczej akuratna nuta i smak, który pokochacie.. Dla osób, które bez tiramisu nie wyobrażają sobie Świąt!  Jeśli chcielibyście przygotować wersję bez surowych jajek, łatwo przygotować masę serkową z dodatkiem białej czekolady. Smakuje równie wspaniale :-).   Składniki: 300 - 400 g biszkoptów Savoiardi/ladyfingers (podłużne biszkopty)                   190 ml kawy (3 łyżeczki kawy rozpuszczalnej zaparzonej w 190 ml wrzącej wody), wystudzonej 60 ml likieru kawowego np. Tia Maria                   4 duże żółtka                   2 białka                   3 łyżki cukru pudru                   500 g mascarpone, schłodzonego 4 łyżeczki przyprawy do piernika Kotanyi                   1 łyżeczka cynamonu                   2,5 łyżki kakao            W miseczce wymieszać kawę z likierem kawowym i 2 łyżeczkami przyprawy do piernika.           Przygotować foremkę prostokątną o wymiarach 15 x 28 cm. Połowę biszkoptów nasączyć w kawie z likierem i przyprawą (biszkopty powinny być dobrze nasączone, ale kawa nie może z nich cieknąć), wyłożyć dno foremki. Białka odseparować od żółtek. Żółtka utrzeć z cukrem na jasny, puszysty kogel mogel. Dodać mascarpone, 1 łyżeczkę przyprawy do piernika i 1 łyżeczkę cynamonu, zmiksować do połączenia i ubijać dłużej, do otrzymania kremu o musowej konsystencji. W osobnej miseczce ubić białka na sztywną pianę. Dodać do masy z mascapone i bardzo delikatnie wymieszać.           Połowę otrzymanej masy wyłożyć na przygotowaną wcześniej warstwę biszkoptów, wyrównać. Czynność powtórzyć - w foremce ułożyć kolejną warstwę biszkoptów nasączonych w kawie, przykryć pozostałym kremem, wyrównać. Formę przykryć przezroczystą folią spożywczą, by deser nie chłonął zapachów z lodówki. Schłodzić przez noc w lodówce. Przed samym podaniem deser oprószyć kakao wymieszanym z 1 łyżeczką przyprawy do piernika i przesianym przez sitko. Podawać.           Smacznego :-). ----------------------------------------------           /*wpis zawiera lokowanie produktu/ 