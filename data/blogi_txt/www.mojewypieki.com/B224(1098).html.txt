Obiecany przepis na najlepsze wafelki do lodów. Maślane, chrupiące, uzależniające! Smakują nawet bez lodów :-). Wykonanie ciasta  jest szybkie i bezproblemowe. Przepis opiera się na składnikach ogólnodostępnych: białkach, mące i maśle. Do smaku można wykorzystać ulubione ekstrakty do ciast np. waniliowy, migdałowy, ponadto popularne przyprawy jak cynamon czy kardamon. Do wykonania wafelków potrzebna jest waflownica. Oprócz tradycyjnych rożków można wykonać kruche miseczki na lody. Udanej zabawy! /wafelki można również upiec w piekarniku - temperatura 180 stopni C i pieczenie przez 6 do 8 minut na nieprzywierającej powłoce, np. macie teflonowej/  Składniki na około 14 wafelków:                    2 białka (z dużych jajek) 1/4 szklanki śmietany kremówki 30% lub 36%                   pół szklanki drobnego cukru do wypieków                   szczypta soli                   2/3 szklanki mąki pszennej 70 g masła, roztopionego                   1 łyżeczka ekstraktu z wanilii            Do naczynia wbić białka. Dodać kremówkę i dokładnie wymieszać. Dodać cukier, sól i ekstrakt waniliowy. Wymieszać. Dodać roztopione masło, następnie mąkę. Wymieszać do połączenia i do pozbycia się grudek.           Rozgrzać waflownicę. Wypiekać wafelki według instrukcji producenta waflownicy: najczęściej pełną łyżkę ciasta należy nałożyć na środek waflownicy i ją zamknąć, piec wafle około 1,5 minuty do złotego koloru, w zależności od stopnia nagrzania waflownicy. Zbyt blade wafelki nie będą trzymały kształtu, zbyt ciemne będą się łatwo kruszyły. Wyjąć gorący wafel z maszynki i natychmiast owinąć wokół plastikowego stożka, lekko go do niego przyciskając. Pozostawić do ostudzenia, następnie delikatnie wysunąć stożek.           By uformować miseczki do lodów na gorącym waflu postawić szklankę lub kubek. Boki wafla zagiąć fantazyjnie ku górze.           Wafelki do lodów można przechowywać do 7 dni w temperaturze pokojowej, w zamkniętym pojemniku. Najsmaczniejsze w dniu pieczenia.           Smacznego :-).                             Źródło przepisu - "Jeni's Splendid Ice Cream for the Home Kitchen" Jeni Britton Bauer 