Chleb na pszennym zakwasie, przygotowany z mieszanki mąk: pszennej, pszennej razowej i żytniej. Z bardzo chrupiącą i dobrze wypieczoną skórką, o sprężystym, drobnym miąższu.. Bardzo polecam!   Składniki na 2 bochenki:   390 g pszennego zakwasu 440 g mąki pszennej chlebowej  145 g mąki pszennej razowej  145 g mąki żytniej jasnej  360 ml wody  20 g soli   W misie miksera umieścić wszystkie składniki za wyjątkiem soli. Wyrabiać hakiem na wolnych obrotach przez 4 minuty, następnie zwiększyć prędkość na średnią i wyrabiać dodatkowe 3 minuty. Misę przykryć i odstawić na 20 minut. Po tym czasie ciasto oprószyć solą i miksować przez 1 minutę na wolnych obrotach, następnie 4 minuty na szybszych, do uformowania elastycznego ciasta. Ciasto przykryć, odstawić na godzinę na wyrastanie, po godzinie ciasto odgazować, złożyć i znowu odstawić na godzinę.   Po tym czasie ciasto podzielić na 2 bochenki (wg autorów na 3, 500-gramowe). Ciasto uformować, ułożyć w koszach do wyrastania, przykryć folią i włożyć do lodówki na 8 - 12 godzin.   Kolejnego dnia wyciągnąć z lodówki do temperatury pokojowej (25 stopni, więc nieco cieplejszej) i pozostawić na 1 - 4 godziny, aż bochenki powiększą się o 2/3 względem początkowego wymiaru.   Piekarnik rozgrzać do najwyższej temperatury (250ºC). Bochenki przełożyć na rozgrzany kamień, naciąć i piec z parą nie dłużej niż 40 minut, w połowie pieczenia obniżając nieco temperaturę (ja obniżyłam do 220ºC). Upieczone postukać od spodu - powinny być głuche. Wystudzić na kratce.  Smacznego :-).             Przepis pochodzi z 'Bourke Street Bakery' (autorzy: Paul Allam i David McGuinness). 