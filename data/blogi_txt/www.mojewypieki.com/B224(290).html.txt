Co tu dużo pisać. Wiosenna klasyka. Miękki, maślano - cytrynowy placek drożdżowy, z wiśniami (lub rabarbarem) i dużą ilością kruszonki. 'Must bake' w tym sezonie :-).   /Uwaga: z dniem 13 maja przepis został odrobinę zmieniony, ciasto było zbyt delikatne na tą ilość owoców. Żółtka zastąpiłam całymi jajkami, dodając odrobinę więcej mąki. Taki placek jest jeszcze lepszy :-)./  Składniki na ciasto drożdżowe:                    400 g mąki pszennej                   10 g suchych drożdży lub 20 g świeżych                   100 g masła, roztopionego i przestudzonego                   125 ml mleka 60 g miodu                    szczypta soli                   3 jajka                   świeżo otarta skórka z 1 cytryny Ponadto:                    400 g wiśni (świeżych lub rozmrożonych) lub rabarbaru, pokrojonego w kostkę 4 łyżki cukru (tylko w przypadku ciasta z rabarbarem) Składniki na kruszonkę:                    125 g masła, roztopionego                   180 g mąki pszennej 100 g cukru            Wszystkie składniki powinny być w temperaturze pokojowej, mąka przesiana.           Mąkę pszenną wymieszać z suchymi drożdżami (ze świeżymi najpierw zrobić rozczyn), dodać miód, sól, następnie resztę składników. Wyrobić ciasto, odpowiednio długo, by było miękkie, elastyczne, ale dość rzadkie i klejące (takie powinno być, nie należy dosypywać mąki). Przełożyć je do oprószonej mąką miski, odstawić w ciepłe miejsce, przykryte ściereczką, do podwojenia objętości (około 1,5 godziny).           Po tym czasie ciasto mocno uderzyć, wyrobić krótko jeszcze raz.           Formę o wymiarach dolnych 21 x 31 cm wyłożyć papierem do pieczenia. Przełożyć do niej ciasto, wyrównać (warstwa ciasta będzie niska). Na ciasto wyłożyć wiśnie lub rabarbar, oprószyć cukrem. Posypać kruszonką (mąkę wymieszać z cukrem, zalać gorącym masłem i wymieszać widelcem, wyrobić między palcami na kruszonkę). Przykryć ręczniczkiem i odstawić w ciepłe miejsce do podwojenia objętości (około 25 - 30 minut).           Włożyć ciasto do zimnego piekarnika i rozgrzać go do 180ºC (bez termoobiegu) i piec przez około 40 minut, do suchego patyczka. Wyłączyć piekarnik, w lekko uchylonym przestudzić ciasto.           Smacznego :-). I wersja z rabarbarem.. 