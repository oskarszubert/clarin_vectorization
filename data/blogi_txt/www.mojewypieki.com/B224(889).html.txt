Czy próbowaliście kiedykolwiek piec sernik na samym serku mascarpone? Jestem w nim absolutnie zakochana :-). Nie przypomina tradycyjnego sernika w niczym; to deser o smaku budyniowym, smakuje jak.. pieczony budyń. Jest wspaniały, mazisty i bardzo smaczny! Na górę bardzo pasowałyby banany, ale uznałam, że może być zbyt mdło, więc zdecydowałam się na mango. Bardzo polecam, zwłaszcza osobom, które mają problem z kupnem tradycyjnego polskiego twarogu.   Składniki na masę serową: 1000 g serka mascarpone                   4 duże jajka 2/3 szklanki drobnego cukru do wypieków                   1 łyżeczka pasty waniliowej lub ziarenka z 1 laski wanilii 2 łyżki budyniu śmietankowego lub waniliowego bez cukru (proszku budyniowego)            Wszystkie składniki powinny być w temperaturze pokojowej.           W misie miksera roztrzepać jajka razem z cukrem. Dodać serek mascarpone i dokładnie zmiksować, by nie było grudek. Dodać pastę z wanilii i budyń w proszku, zmiksować.           Formę o średnicy 21 - 22 cm wyłożyć papierem do pieczenia, samo dno. Przełożyć masę serową, wyrównać.           Formę dwukrotnie owinąć z zewnątrz folią aluminiową - sernik będzie pieczony w kąpieli wodnej. Piekarnik rozgrzać do temperatury 170ºC. Formę z masą serową włożyć do piekarnika i natychmiast obniżyć temperaturę do 150ºC. Piec z parą wodną* około 1 godziny i 15 - 30 minut. Po upieczeniu usunąć kąpiel wodną, studzić sernik w lekko uchylonym piekarniku. Schłodzić przez noc w lodówce.  Krem budyniowy:                    3 żółtka                   50 g drobnego cukru do wypieków                   20 g mąki pszennej (2 łyżki)                   7 g mąki ziemniaczanej (pół łyżki) 225 ml mleka                   1 łyżeczka pasty z wanilii lub ekstraktu z wanilii    Ponadto:                    1 nieduże dojrzałe mango, obrane i pokrojone w plasterki            Żółtka i cukier utrzeć do białości i puszystości. Dodać 30 ml mleka, mąki, pastę z wanilii i zmiksować. Resztę mleka zagotować. Na wrzące mleko wlać masę żółtkową i gotować, mieszając często, jak budyń, do zgęstnienia.            Zdjąć z palnika, od razy wylać na schłodzony sernik, wyrównać. Na wierzchu poukładać plasterki mango.           * sernik pieczemy w kąpieli wodnej: kąpiel wodna polega na tym, że formę z sernikiem wkładamy do większej formy lub naczynia żaroodpornego, do którego nalewamy wrzącej wody do połowy wysokości formy z masą serową           Smacznego :-).           Pieczesz sernik po raz pierwszy? A może chcesz wiedzieć, jak upiec perfekcyjny sernik? Zapraszam do przeczytania notki o serniku idealnym. 