Wreszcie coś dla maluszków :-). Misie z miękkiego ciasta piernikowego, które nie musi leżakować. Na samym miodzie, bez dodatku cukru. W środku z ulubioną konfiturą lub marmoladą Waszych dzieci. Misie zostały upieczone w popularnej i łatwej do kupienia foremce (np. w Lidlu), z 6 dużymi misiami.* Dzieci w każdym wieku będą zachwycone, to gwarantuję :-). Tylko prośba do Mam: może nie pokazujcie swoim Maluszkom ostatniego zdjęcia (zawiera sceny drastyczne).. ;-).   Składniki na 6 dużych misiów:                    240 g miodu                   120 g masła                   2 jajka                   300 g mąki pszennej                   1,5 łyżeczki sody oczyszczonej 3 łyżeczki przyprawy do piernika   Ponadto:                    6 łyżek powideł (lub dowolnej marmolady) roztopiona czekolada gorzka, mleczna, biała lub lukier do dekoracji            W garnuszku z grubym dnem umieścić miód i masło. Podgrzewać na małym ogniu, mieszając, do rozpuszczenia się składników. Zdjąć z palnika, lekko przestudzić (mieszanka może pozostać ciepła).           Mąkę, sodę, przyprawę do piernika - przesiać. Do przesianych suchych składników dodać jajka (w całości) i ciepłą mieszankę miodową, zmiksować do powstania jednolitej masy. Powstała masa będzie klejąca. Formę z misiami wysmarować masłem (można również wysypać bułką tartą, lecz niekoniecznie). Do każdej foremki wyłożyć część ciasta na spód. Następnie na środek nałożyć dużą, płaską łyżkę powideł lub innej marmolady. Przykryć pozostałym ciastem, dokładnie, by nie było widać powideł.           Piec w temperaturze 175ºC przez 20 - 23 minuty, do tzw. suchego patyczka. Wyjąć z piekarnika, wystudzić w formie. Wystudzone misie udekorować czekoladą. Przez cały czas pozostają miękkie.           Smacznego :-).           * pojedynczy miś o wymiarach 11 x 8 cm, moja foremka była bardzo podobna do podlinkowanej, ale trochę inna; ciasto wyrasta dość mocno ponad foremkę, dlatego z przepisu można spokojnie zrobić o 1 - 2 misie więcej. 