Dzisiaj dużo nie zdążyłam zrobić, praktycznie cały dzień spędziliśmy w Pembrey Country Parku (jak będziecie kiedyś w Walii to musicie tu zajrzeć,) czyli odpoczywaliśmy, odpoczywaliśmy, odpoczywaliśmy ... Ciasto upiekłam przed wyjściem rano, a wieczorem tylko ozdobiłam kremem. Zdjęcia robiłam o 21.30 ... , czyli później już nie można ;). Tort jest pyszny, choć spróbowałam tylko kawałeczek, bo już było dość późno. Jest bajeczny, wilgotny, delikatny, rozpuszczający się w ustach, a słodycz z białej czekolady świetnie się komponuje z malinami, dzięki czemu całość nie jest przesłodzona. Spokojnie możecie tu użyć zapasów z zamrażarki, bo - tak jak u mnie w ogródku - maliny już owocują, ale nie są to jeszcze ilości nadające się do ciasta :-). Powtórzę, byście nie zapomnieli, pyycha!   Składniki:   300 g białej czekolady  1 szklanka śmietany kremówki (250 ml)  5 jajek  120 g drobnego cukru  250 g serka mascarpone  1 szklanka zmielonych migdałów  1 łyżka ekstraktu z wanilii  300 g malin (mogą być mrożone)   Kremówkę przelać do niewielkiego garnuszka, podgrzewać. Dodać do niej połamaną białą czekoladę. Cały czas podgrzewać (na niedużej mocy), mieszając, by czekolada się roztopiła, zdjąć z palnika. Białka oddzielić od żółtek. Żółtka utrzeć mikserem z połową cukru na lekką i jasną masę. Dodać do nich mascarpone, ekstrakt, migdały, roztopioną czekoladę. Zmiksować do gładkości.  Białka ubić na sztywno z resztą cukru. Wmieszać delikatnie do masy. Formę o średnicy 23 cm wyłożyć papierem do pieczenia. Przelać do niej ciasto, na górę powykładać maliny.  Piec w temperaturze 175ºC przez 60 minut, przykrywając od góry folią aluminiową, by się nie spiekło. Wystudzić w uchylonym piekarniku (ciasto urośnie podczas pieczenia, ale potem opadnie). Wystudzić, włożyć na minimum 4 godziny do lodówki.  Na krem:   1 szklanka śmietany kremówki (250 ml)  2 łyżki cukru pudru  100 g malin (mogą być mrożone, ale trzeba je przed dodaniem do kremu rozmrozić) Kremówkę ubić, dodając pod koniec ubijania cukier i maliny. Wyłożyć na zimne ciasto, wyrównać.   Smacznego :) 