Jak dobrze jest wrócić do domu :-). Jednak powiedzenie 'wszędzie dobrze, ale w domu najlepiej' jest ponadczasowe. Wiecie za czym tęskniłam? Za naleśnikami - zrobiłam je od razu po powrocie, jak tylko uzupełniliśmy pustą lodówkę ;). Na drugi dzień zrobiłam te właśnie marchewkowe pankejki. Robi się je szybko, składniki jak do ciasta marchewkowego, a ja musiałam coś od razu wrzucić do brzuszka, który miał dosyć (tak, dosyć, choć sama nie wierzę, że to piszę) croissantów na śniadanie. Są przepyszne i polecam je bardzo, najlepiej z syropem klonowym lub Waszym homemade, czekającym w szafkach golden syrupem. Pamiętajcie, by orzeszki koniecznie podprażyć (smak będzie o niebo lepszy!). Witam Was tym szybkim przepisem i wyciągamy patelnie ;-). Przepis pochodzi z tej strony.   Składniki:   1 i 1/4 szklanki mąki pszennej  1/4 szklanki podprażonych posiekanych orzechów włoskich  2 łyżeczki proszku do pieczenia  1,5 łyżeczki cynamonu  1/4 łyżeczki soli szczypta gałki muszkatołowej  szczypta imbiru  1/4 szklanki brązowego cukru  3/4 szklanki maślanki lub kefiru  1 łyżka oleju 1,5 łyżeczki ekstraktu z wanilii  2 duże jajka, roztrzepane  2 szklanki starej na tarce ubitej marchewki (około 450 g)  1 łyżka skórki otartej z pomarańczy   W dużej misce wymieszać mąkę, sól, proszek, przyprawy. W drugiej misce roztrzepać jajka z cukrem, maślanką, olejem i wanilią. Połączyć zawartość obu naczyń, wymieszać tylko do połączenia się składników. Dodać startą marchew, skórkę z pomarańczy, orzeszki, wymieszać.  Placuszki smażyć na teflonowej patelni na minimalnej ilości oleju, z obu stron. Przewracać na drugą stronę, gdy powierzchnia placuszka pokryje się pęcherzykami.  Podawać ciepłe z syropem klonowym lub golden syrupem.  Smacznego :) 