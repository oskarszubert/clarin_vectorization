Ciasto filo (phyllo pastry), gdzie 'phyllo' oznacza w greckim języku 'liść' to bardzo cienkie ciasto zrobione z mąki, wody i odrobiny oleju. Nazwa jest grecka, lecz sama technika jego wykonania pochodzi z Turcji. Ze wszystkich słodkich wypieków najpopularniejsza jest baklava, która przez wieki uważana była za  przysmak tylko dla bogatych ... Z ciasta filo wyczarujecie nie tylko słodkie wypieki, ale i całą masę wytrawnych. Choć ciasto nie jest najprostsze, warto  podjąć wyzwanie :). To ... do dzieła! Przepis pochodzi z książki Michela Roux 'Pastry'. Składniki:    400 g mąki pszennej  6 g soli  330 ml wody, podgrzanej do 50ºC  30 ml oliwy z oliwek  skrobia ziemniaczana do podsypywania     Mikserem wymieszać mąkę, sól i wodę. Jak składniki zaczną się łączyć, wlać oliwę, nadal miksując. Miksować około 3 - 4 minut, aż ciasto się połączy, będzie miękkie, delikatnie klejące i będzie prawie odchodziło od brzegów miski.    Wyłożyć ciasto na stolnicę oprószoną skrobią ziemniaczaną, uformować w kulę. Kulę podzielić na mniejsze kawałki, około 60 g każdy, również uformować je w kulki. Ułożyć je na blaszce oprószonej skrobią, w odległości kilku centymetrów od siebie. Przykryć je folią lub ręczniczkiem i pozostawić w chłodnym pomieszczeniu (14 - 16ºC) na 2 godziny (koniecznie). Delikatnie oprószyć mąką stolnicę. Jeden kawałek ciasta filo położyć na środku. Rozwałkować go na koło o średnicy 14 - 16 cm (ja rozwałkowuję trochę bardziej). Od tego momentu - kładziemy dłonie pod ciasto i rozciągamy je ostrożnie grzbietami dłoni, uważając by nie popękało. Ważne, by pod spodem podsypywać skrobią. Ciasto jest gotowe, gdy ma grubość około 0,5 mm, czyli jest tak cienkie, że można przez nie przeczytać gazetę ... Jak płat ciasta jest gotowy, należy go przykryć delikatnie wilgotnym ręczniczkiem lub folią by nie wysychał. Następnie tym sposobem przygotować kolejne płaty ciasta, układać je na sobie po posypaniu wcześniejszego płata skrobią, na końcu przykryć ręczniczkiem lub folią. Nadmiar skrobi z ciasta można usunąć pędzelkiem.  Przechowywanie  Ciasto filo mozna przechowywać w lodówce, dobrze owinęte, by nie wysychało. Należy je zużyć w ciągu 24 godzin.  Mrożenie  Upewnić się, że ciasto jest ściśle zawinięte, by nie dostawało się do niego powietrze. Dozwolony czas mrożenia - do 2 tygodni. Przed użyciem należy je przenieść do temperatury pokojowej na 6 - 8 godzin.  Kupne ciasto filo Zazwyczaj dostępne w arkuszach 30 x 18 cm. Jest jednym z trudniejszych ciast do wykonania, więc prawdopodobnie będziecie woleli zacząć od kupnego. Doskonale się przechowuje w zamrażarce, jednak zawsze należy pamiętać o ochronie ciasta przed wysychaniem.   Polecam! 