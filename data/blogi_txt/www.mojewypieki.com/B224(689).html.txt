W Polsce nigdy nie obchodziliśmy Halloween. Nie było powodu; zresztą, nie było jeszcze tak bardzo popularne. Od kiedy mieszkamy w UK, mimowolnie zostaliśmy wciągnięci w tą tradycję - w szkołach, na ulicach, w sklepach.. Nie jestem jednak wielką fanką, z amerykańskich świąt zdecydowanie wolę Walentynki ;-). U nas w domu jest jednak dodatkowy powód do radości w dniu 1 listopada, dzień po nocy Halloween. W tym dniu.. urodziła się Wiktoria! W kolejnym wpisie zapowiadam więc nowy przepis na tort :-).  A to ciasto dla tych, co jednak obchodzą :-). Bezowe duchy, biszkoptowe pomniki, czekoladowe ciasto, okruszkowa ziemia.. Naprawdę świetnie się prezentuje! Polecam, jeszcze zdążycie przed imprezą :-).             Ciasto najlepiej przygotować wieczór wcześniej. Wcześniej można upiec czekoladowe ciasto, zrobić polewę czekoladową, w której zanurzyć biszkopty na przyszłe pomniki (będziecie potrzebować zaledwie kilka podłużnych biszkoptów lub innych ciastek). Polewa potrzebuje sporo czasu, by zastygła na ciastkach. Wcześniej również upiec bezowe duszki, np. z przepisu na bezy. Na kilka duszków wystarczy 1 białko. Po upieczeniu i wystudzeniu, z tej samej polewy czekoladowej zrobić im oczy i buzie. Pozostałą polewę wylać na ciasto i wysypać 'ziemię' (możecie potrzebować dodatkowo kilka kakaowych ciastek). Następnego dnia rano wystarczy zrobić napisy na pomnikach (zrobiłam z lukru, można też białą czekoladą) i powtykać je w ciasto, udekorować. Składniki na ciasto:                    85 g kakao 200 g mąki pszennej                   1 łyżeczka proszku do pieczenia                   1/2 łyżeczki sody oczyszczonej 375 g cukru muscovado*                   4 jajka 200 ml mleka                   175 ml oleju                   1 łyżeczka ekstraktu z wanilii            Wszystkie składniki powinny być o temperaturze pokojowej.           Kakao, mąkę, sodę, proszek - wymieszać i przesiać. Wymieszać z cukrem, by rozbić grudki.           W misie miksera umieścić mleko, roztrzepane jajka, olej, ekstrakt z wanilii. Dodać suche składniki i zmiksować, tylko do połączenia się składników, nie dłużej. W cieście nie powinno być grudek.           Formę o wymiarach dolnych 20 x 30 cm wyłożyć papierem do pieczenia, wylać do niej ciasto.           Piec w temperaturze 180ºC przez około 30 - 40 minut lub do tzw. suchego patyczka. Wystudzić w formie, wyjąć.           Ciasto może wyrosnąć z lekką górką. Górkę odkroić/wyrównać nożem i pokruszyć razem z kakaowymi ciastkami (lub Oreo), będzie to ziemia.  Składniki na polewę czekoladową:                    200 ml śmietany kremówki 36% 200 g gorzkiej lub mlecznej czekolady**            Śmietanę przelać do garnuszka z grubym dnem, podgrzewać na małej mocy palnika. Dodać połamaną czekoladę i dalej podgrzewać, co pewien czas mieszając, by czekolada się roztopiła. Zdjąć z palnika, lekko przestudzić, by polewa zgęstniała. W polewie maczać biszkopty (lub inne ciastka na 'pomniki'), odkładać na folię do zastygnięcia (najlepiej zrobić to wieczór wcześniej). Z polewy również zrobić oczy duszkom. Resztę polewy wylać na ciasto, posypać ziemią.           Ciasto udekorować.           Smacznego :-).           * użyłam mniej cukru, około 300 g; z cukrem muscovado ciasto będzie dość ekstremalnie czekoladowe (dla dorosłych), dodałam więc jasnego brązowego cukru, by smakowało również dzieciom           ** wg mnie polewy było zbyt dużo, mi zostało; przygotowałabym ją z 150 ml śmietany i 150 g czekolady Przepis pochodzi ze strony GoodFood. 