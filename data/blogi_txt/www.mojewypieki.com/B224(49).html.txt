Biała babka jak za starych, dobrych czasów - przygotowana w kąpieli wodnej. Z gęstym lukrem lub najlepszą czekoladową polewą. Delikatna, w smaku przypominająca babkę lekką jak puch, lekko sypka i rozpływająca się w ustach. Do jej przygotowania będziecie potrzebować specjalnej formy do babki gotowanej, z kominkiem i pokrywką. Z dobrych wiadomości - babka nigdy się nie przypali ;-). Propozycja wielkanocna!   Składniki: 250 g masła                   5 dużych jajek lub 6 małych 1 szklanka drobnego cukru do wypieków (lub mniej, do smaku) 1½ szklanki mąki ziemniaczanej                   pół szklanki mąki pszennej                   szczypta soli 2 łyżeczki proszku do pieczenia                   ulubiony ekstrakt, np. migdałowy, pomarańczowy, waniliowy Wszystkie składniki powinny być w temperaturze pokojowej. Mąkę ziemniaczaną, mąkę pszenną, proszek do pieczenia, sól - przesiać, odłożyć.           W misie miksera utrzeć masło z cukrem do otrzymania jasnej i puszystej masy. Wbijać jajka, jedno po drugim, miksując do połączenia się składników po każdym dodaniu. Dodać ekstrakt i zmiksować. Wsypać przesiane suche składniki i wymieszać szpatułką.           Formę do babki gotowanej* wysmarować masłem, oprószyć mąką. Przelać do niej przygotowane ciasto, wyrównać. Szczelnie zamknąć formę. Formę wstawić do dużego garnka z wrzącą wodą (woda powinna sięgać do 3/4 wysokości formy), przykryć pokrywką i gotować na małym ogniu 1 godzinę 10 minut. Po tym czasie zdjąć z garnka pokrywkę, otworzyć formę z babką i pozostawić w tej wodzie na 10 minut.           Po tym czasie wyjąć formę z ugotowaną babką na blat, całkowicie przestudzić, przełożyć na paterę.           Po wystudzeniu polać lukrem lub polewą czekoladową.  Lukier: 1 szklanka cukru pudru                   2 - 3 łyżki wody 1 szklankę cukru pudru rozprowadzić z 2 - 3 łyżkami wody. Jeśli lukier jest zbyt rzadki, dodać więcej pudru, jeśli zbyt gęsty - wody.  Polewa czekoladowa:                    40 g masła 100 g gorzkiej czekolady            Masło roztopić w małym garnuszku. Dodać połamaną czekoladę, lekko podgrzewać, mieszając od czasu do czasu, aż czekolada się rozpuści a składniki połączą. Udekorować ciasto.           Smacznego :-).           * Moja forma była mniejsza od standardowej foremki na babkę gotowaną (wyglądała tak), więc piekłam ze zmniejszonych proporcji, z 4 jajek.        Klasyczny przepis na babkę gotowaną z internetu. 