Notka powstała pod wpływem chwili, ponieważ wiele osób się pyta o dekoracje cukrowe, którymi dekoruję ciasta. Można je kupić w supermarketach, można je zrobić domowym sposobem - z lukru królewskiego (tak, tego samego, którym dekorujecie często pierniczki i ciastka). Plusem domowych jest nieskończona liczba możliwości i szeroka paleta kolorów, więc możemy przygotować dekoracje na praktycznie każdą okazję. Nie tylko kwiatki, jakie ja prezentuję na zdjęciach, choć one są chyba najłatwiejsze :). Jeśli zabierzecie się za nie w ciągu kolejnych 3 dni, zdążycie jeszcze wysuszyć je przed świętami. Polecam!   Lukier królewski (royal icing):                    2 białka (ze średniej wielkości jajek, ok. 33 g każde białko)                   3 szklanki cukru pudru (przesianego)                   opcjonalnie - odrobina barwnika            W misie miksera utrzeć białka z cukrem pudrem (nie ubijać, ucierać). Ucierać przez kilka minut do gładkości. Jeśli masa będzie zbyt gęsta dodać kilka kropel wody, jeśli zbyt rzadka, wiecej cukru pudru.           By wykonać ozdoby cukrowe, do rękawa cukierniczego z okrągłą końcówką w kształcie gwiazdki (różne przykłady tylek 'star' Wiltona) nałożyć gotowego lukru. Wyciskać nieduże kwiatki na folię aluminiową, na środek każdej z nich kłaść cukrową perełkę. Odłożyć do wysuszenia na 24 h (lub krócej/dłużej w zależności od ilości dodanego cukru pudu w stosunku do białka). Można przechowywać w suchym, szczelnym pojemniku przez kilka miesięcy.  Przykłady dekoracji cukrowych z lukru królewskiego. Uwaga: podobnie jak przy dekoracji pierniczków lub ciastek trzeba mieć świadomość, że surowe jajka niosą ze sobą ryzyko salmonelli. Bezpieczniejsze jest więc używanie ich substytutu, czyli białka w proszku.  Lukier królewski z białka w proszku: 4 łyżki białka w proszku                   ok. 115 ml wody 450 g cukru pudru (przesianego)                   opcjonalnie - odrobina barwnika            Białko w proszku zmiksować z wodą do uzyskania pianki. Dodać cukier puder i zmiksować. Dalej jak w przepisie powyżej.           Życzę pięknych i udanych dekoracji! 