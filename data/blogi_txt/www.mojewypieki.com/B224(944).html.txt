Sernik, który jest wyborny. Ziemniaki nadają mu niesamowitej wilgotności, przez co jest lżejszy i długo utrzymuje świeżość. Chyba nie jadłam jeszcze tak mokrego sernika:). Zrobiłam go z ekstraktem pomarańczowym i ogromną ilością kandyzowanej skórki pomarańczowej - wszystko przez to, że na surowo wyczuwałam mocno smak ziemniaków.. Polecam!    Składniki:    75 dag twarogu tłustego lub półtłustego zmielonego przynajmniej dwukrotnie  30 dag ugotowanych zmielonych bądź przeciśniętych przez praskę ziemniaków (najlepiej ugotowanych 1, 2 dni wcześniej)   2 łyżki miękkiego masła  3 jajka  3/4 szklanki cukru  ekstrakt pomarańczowy do smaku  kandyzowana skórka pomarańczowa do smaku Wszystkie składniki powinny być w temperaturze pokojowej. Białka oddzielić od żółtek. Żółtka utrzeć z cukrem na puszystą masę, dodać masło, utrzeć. Dodać zmielony ser i ziemniaki, ekstrakt pomarańczowy i utrzeć na gładką masę.  Białka ubić na sztywną masę, dodać do masy serowej razem ze skórką pomarańczy, wymieszać.  Całość przelać do wyłożonej papierem tortownicy o średnicy 23 cm.   Piec w temperaturze 175ºC przez około 60 minut. Wystudzić, najlepszy od drugiego dnia po upieczeniu. Domowy ekstrakt pomarańczowy:     pół dużego owocu pomarańczy (sok będzie można wypić :)  pół szklanki wody  1/4 szklanki wódki    Obrać skórkę z pomarańczy i usunąć całe białe albedo (jest gorzkie). Skórkę posiekać z grubsza. W wyparzonym pojemniku szklanym wymieszać wodę, wódkę i skórkę pomarańczową. Pojemnik zamknąć, przechowywać w chłodnym, ciemnym pomieszczeniu (nie w lodówce). Po tygodniu dobry do użycia, można przechowywać przez rok.   Przepis na ekstrakt pochodzi z tej strony. Smacznego :)   * sernik jest niestety z tych opadajacych.. 