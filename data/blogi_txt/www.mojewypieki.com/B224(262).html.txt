Cobbler to owoce pieczone pod pierzynką z ciasta. Kojarzy mi się z crumble, bo choć nie ma w nim kruszonki, sposób podania jest podobny. Najczęściej na ciepło, z lodami lub bitą śmietaną.. I dobra wiadomość - nie trzeba się martwić o zakalec, ponieważ owoce są na spodzie ;-). Ciasto bywa lekkie, lub bardziej kruche, ciasteczkowe; w tym przepisie jest bardzo lekkie i możecie mąkę pszenną zastąpić orkiszową lub pszenną razową. Deser nie można zaliczyć do najbardziej eleganckich, ale jest za to bardzo smaczny; nadają się do niego wszelkie owoce, łącznie z mrożonymi. Przepis pochodzi z tej strony.    Składniki na spód z owoców:                    450 g rabarbaru                   450 g truskawek                   1 szklanka cukru (lub mniej, wg uznania i w zależności od owoców)                   3,5 łyżki skrobi (mąki) ziemniaczanej   Składniki na ciasto: 210 g masy marcepanowej (lub pasty migdałowej) 1/3 szklanki cukru                   115 g masła, w temperaturze pokojowej                   1 duże jajko                   pół łyżeczki ekstraktu z wanilii lub migdałów                   1 szklanka mąki pszennej                   1,5 łyżeczki proszku do pieczenia                   szczypta soli                   pół szklanki mleka            Rabarbar obrać, usunąć skórkę, pokroić na mniejsze kawałki, umieścić w małym garnuszku, pogotować około 1 minuty, do lekkiego zmięknięcia.           Przygotować formę żaroodporną o wymiarach około 20 x 28 cm. Przełożyć do niej przygotowany rabarbar, następnie odszypułkowane truskawki, przekrojone na pół, zasypać cukrem i oprószyć skrobią ziemniaczaną. Odstawić.           Masę marcepanową umieścić w misie miksera, dodać cukier i zmiksować.* Dodać masło, zmiksować. Kolejnie dodawać jajko, ekstrakt i miksować po każdym dodaniu, do połączenia się składników.           Mąkę wymieszać z proszkiem i solą. Na zmianę z mlekiem dodawać do ciasta, miksując, tylko do połączenia się składników. Przygotowane ciasto wyłożyć łyżką na owoce. Nierówno, by owoce gdzieniegdzie wystawały, by mogły parować i 'bąbelkować' (u mnie ciasto rosnąc w piekarniku i tak przykryło owoce). Dodatkowo wierzch można posypać np. płatkami migdałów.           Piec w temperaturze 180ºC przez około 45 minut do tzw. suchego patyczka. Wyjąć, przestudzić przez 10 minut, oprószyć pudrem i podawać ciepłe. Smacznego :)           * przez kilkanaście sekund ogrzałam masę marcepanową w mikrofali, na małej mocy, by była bardziej miękka i łatwiejsza w obróbce 