Podobno ten przepis pamięta jeszcze czasy PRL -u :). Na forum 'gazetowym' przepis podała Ciociapolcia. Należy się przede wszystkim zaopatrzyć się w mleko w proszku, najlepiej "niebieskie" (lub każde inne, które będzie pełne i miałkie jak mąka). Takie mleko to połowa sukcesu, jeśli chcemy wiernie odtworzyć tamten smak... Zazwyczaj robię z połowy porcji. Blok jest bardzo smaczny, lecz sycący ... nie zjecie go za dużo. Ale to chyba dobrze? ;)    Składniki:    1 szklanka cukru (lub mniej, w zależności od upodobań)  250 g masła  1/2 szklanki wody 2 - 3 łyżki kakao (lub więcej, dla koloru)  400 g "niebieskiego" (pełnego) mleka w proszku   suche wafle lub herbatniki  bakalie: rodzynki, orzechy, migdały, suszony ananas, kandyzowane wiśnie (wg uznania)    Masło rozpuścić w garnuszku. Dodać cukier, wodę, kakao, wymieszać i ostudzić (może być lekko ciepłe). Do dużego garnka wsypać mleko, bakalie, pokruszone wafle lub herbatniki. Na to wylać masę maślaną, dokładnie wymieszać i wlać/upchnąć do formy keksówki wyłożonej folią aluminiową. Schłodzić.  Smacznego :) 