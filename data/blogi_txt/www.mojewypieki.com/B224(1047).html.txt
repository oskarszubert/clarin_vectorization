Lubię torty nie ciężkie, nie słodkie, skromnie udekorowane i minimalistyczne w smaku. Pomyślałam, że takie cytrynowe orzeźwienie, to idealny moment na kolejny upalny dzień, który spędziliśmy poza domem. Tort w tym czasie się chłodził i czekał na nas ... Jest ekstremalnie cytrynowy (trzeba naprawdę kochać te klimaty), mimo dodatku masła - nie czuć go, a krem jest przepyszny! Polecam z całego serca :)   Składniki na ciasto: 3 blaty biszkoptowe upieczone według tego przepisu   Składniki na krem:   2 szklanki mleka  3/4 szklanki soku z cytryny (około 4 - 5 cytryn)  otarta skórka z 3 cytryn  4 łyżki mąki pszennej (z lekką górką)  5 łyżek mąki ziemniaczanej (z lekką górką)  4 jajka  1 i 1/4 szklanki cukru  370 g masła, miękkiego   W garnuszku zagotować jedną szklankę mleka z cukrem. Drugą szklankę mleka zmiksować (najlepiej blenderem) z mąkami i jajkami i skórką z cytryny, na gładką masę. Mleko z jajkami i mąką wlać do wrzącego mleka, mieszać (cały czas!), gotując gęsty budyń na niedużym ogniu i czekając, aż masa zgęstnieje. Odstawić do ostudzenia.  Po wystudzeniu do budyniu dodać sok z cytryny (dodawać stopniowo) i cały czas miksując z masą na najwyższych obrotach.  Masło ubić na puszystą masę. Stopniowo dodawać do niego ostudzony cytrynowy budyń, cały czas miksując (zbyt szybkie dodanie budyniu do masła może spowodować, że masa się zwarzy).  Masę odstawić do lodówki, do lekkiego stężenia. Gotowe blaty biszkoptowe nasączyć 3/4 szklanki mieszanki: wody z sokiem z cytryny i ewentualnie wódką.  Przełożyć masą (masy jest bardzo dużo i na pewno wystarczy na przełożenie i udekorowanie tortu.  Smacznego :) 