Takiego ciasta jeszcze nie piekłam. Inne niż wszystkie, bezglutenowe, z samych jajek, cukru i orzechów. Przepyszne, choć dla mnie dość słodkie. Za to bardzo proste do wykonania, mięciutkie i wilgotne. Gościom bardzo smakowało! I Agnieszka ma rację, nie można zjeść go więcej niż jeden kawałek ;). Przepis znaleziony na przepięknym blogu Agnieszki 'Every cake you bake'. Polecam!   Składniki na warstwę orzechową:   10 żółtek  25 dag cukru pudru (dałam mniej)  25 dag zmielonych orzechów włoskich lub laskowych  cukier wanilinowy - 8 g   Składniki na warstwę migdałową:   10 białek  20 dag cukru pudru (dałam mniej)  25 dag zmielonych migdałów  sok z połowy cytryny  3 łyżki zmielonych biszkoptów (zastąpiłam bułką tartą)   Ponadto:    kilka łyżek marmolady brzoskwiniowej lub morelowej  100 g gorzkiej czekolady 50 g masła   Żółtka utrzeć z cukrem pudrem na białą, puszystą masę. Dodać orzechy oraz cukier wanilinowy. Wylać na wysmarowaną masłem tortownicę o średnicy około 22 cm (ja miałam bardzo duże jajka, więc piekłam w większej tortownicy - 24 cm).  Białka ubić z cukrem pudrem na sztywną pianę. Dodać sok z cytryny, biszkopty oraz zmielone migdały. Wszystko wymieszać i wylać na masę orzechowo - żółtkową. Piec około godziny w piekarniku nagrzanym do 170ºC (do tzw. suchego patyczka).  Upieczony i wystudzony tort wysmarować marmoladą i polać polewą czekoladową.   Polewa czekoladowa:  Masło i czekoladę roztopić w kąpieli wodnej, mieszając od czasu do czasu. Gorącą polać ciasto, ostudzić. Uwaga - w przypadku alergii na mleko zastąpić masło olejem. Smacznego :) 