Ktoś pisał, że u niego pada.. ktoś, że mu smutno.. Na poprawę nastroju proponuję Wam wyśmienity sernik czekoladowy. A może powinnam nazwać go tortem? 300 g czekolady na małą foremkę 20 cm średnicy! Przesadziłam? Przekonajcie się sami - bo jest przepyszny :-). Jest aksamitny - w konsystencji i smaku, wykonany na serku mascarpone i bitej śmietanie, bez dodatku żelatyny. Dodałam mrożonych wiśni (w UK nie ma innych), ale wcześniej je rozmroziłam i dokładnie osuszyłam; w Polsce świeże wiśnie pojawiły się już w sklepach (jak ja Wam zazdroszczę ;-). W wersji wieczorowej dodajcie do sernika wiśni z nalewki... Muszę przyznać - to prawdziwa bomba kaloryczna, ale od czasu do czasu.. why not?   Składniki na spód:                    100 g ciastek digestive                   40 g masła, roztopionego 1 łyżka kakao            Formę o średnicy 20 cm wyłożyć papierem do pieczenia (samo dno). Ciastka, kakao, roztopione masło umieścić w malakserze i zmiksować na 'mokry piasek'. Masę ciasteczkową wyłożyć na dno formy, wyrównać. Włożyć do lodówki na czas przygotowania masy serowej.  Składniki na masę serową: 500 g serka mascarpone, schłodzonego                   3/4 szklanki cukru pudru                   300 ml śmietany kremówki, schłodzonej                   1 łyżka pasty waniliowej, ekstraktu z wanilii lub cherry brandy (tej ostatniej można dodać więcej)                   300 g gorzkiej czekolady, roztopionej w kąpieli wodnej                   400 - 500 g świeżych wiśni, wydrylowanych            Serek mascarpone przełożyć do naczynia i wymieszać łyżką z cukrem pudrem, dokładnie, by nie było grudek. Dodać pastę waniliową, wymieszać. Partiami dodawać roztopioną, przestudzoną czekoladę, dokładnie mieszając (łyżką). Śmietanę kremówkę ubić na sztywno, dodać do masy czekoladowej w celu jej rozrzedzenia i dokładnie lecz delikatnie wymieszać (ja to już zrobiłam na bardzo wolnych obrotach miksera, cały czas obserwując masę). Dodać wiśnie, wymieszać.           Masę serową wyłożyć na schłodzony spód, wyrównać. Włożyć do lodówki do stężenia (około 6 godzin lub całą noc).           Przed podaniem oprószyć kakao.           Smacznego :) 