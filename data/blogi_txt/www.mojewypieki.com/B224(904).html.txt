Na fali ostatnich wypieków z wykorzystaniem domowego sosu karmelowego. Do sernika na spodzie brownie przygotowałam specjalny, bardziej gęsty sos (by mocno nie spływał z deseru). Wyborny, intensywny czekoladowo - orzechowy spód i waniliowa masa serowa o idealnej konsystencji. Wszystko przełożone podwójną warstwą karmelu.. Przyznam, że przy serniku jest trochę pracy, ale zdecydowanie warto :-).   Składniki na spód brownie: 115 g masła                    170 g gorzkiej czekolady 70%, posiekanej                   3 duże jajka                    3/4 szklanki drobnego cukru do wypieków                   1 łyżeczka ekstraktu z wanilii                   100 g zmielonych orzechów włoskich                   3 łyżki mąki pszennej, przesianej Wszystkie składniki powinny być w temperaturze pokojowej. Masło umieścić w małym garnuszku, roztopić na palniku. Dodać posiekaną czekoladę, wymieszać, do rozpuszczenia i otrzymania gładkiego sosu czekoladowego. Zdjąć z palnika, lekko przestudzić.           Do misy miksera przelać sos czekoladowy, wbić jajka (w całości) zmiksować do połączenia. Dodać cukier, ekstrakt z wanilii i zmiksować, do połączenia się składników. Dodać zmielone orzechy włoskie, przesianą mąkę, wymieszać. Formę o średnicy 20 - 21 cm wyłożyć papierem do pieczenia. Przełożyć ciasto.           Piec w temperaturze 175ºC przez około 25 minut. Wyjąć, wystudzić.  Masa serowa: 400 g twarogu półtłustego zmielonego trzykrotnie 200 g serka mascarpone                   1 łyżka mąki ziemniaczanej                   1 łyżeczka ekstraktu z wanilii 3 jajka                   120 g drobnego cukru do wypieków Wszystkie składniki powinny być w temperaturze pokojowej. Wszystkie składniki umieścić w misie miksera. Zmiksować, tylko do połączenia się składników; nie dłużej, by niepotrzebnie nie napowietrzać masy serowej.            Formę o średnicy 20 - 21 cm wyłożyć papierem do pieczenia. Przelać masę serową. Piec w temperaturze 150ºC przez 45 - 55 minut. Wystudzić w stygnącym piekarniku. Schłodzić przez noc w lodówce.  Sos karmelowy (gęsty) z solą morską:                    220 g cukru (1 szklanka)                   1/4 szklanki wody 50 g masła                   120 ml śmietany kremówki 30 lub 36% duża szczypta soli morskiej             W małym garnuszku z grubszym dnem umieścić cukier i wodę. Wymieszać. Ustawić moc palnika na najwyższą (kuchenka elektryczna) lub prawie najwyższą (kuchenka gazowa). Garnuszek umieścić na palniku. W garnuszku umieścić termometr cukierniczy i gotować (nie mieszając ani razu, nawet nie dotykając karmelu!) do momentu uzyskania na nim temperatury 170ºC (około 12 - 15 minut). Kolor karmelu powinien być bursztynowo - złoty. Uwaga: przekroczenie temperatury o nawet 5ºC może spowodować spalenie się karmelu i jego gorzki smak.           Garnuszek zdjąć z palnika. Dodać masło i śmietanę kremówkę, wymieszać do rozpuszczenia (uwaga - reakcja będzie bardzo gwałtowna). Wrócić na palnik i pogotować na małej mocy palnika przez około 1 minutę, mieszając. Zdjąć z palnika.  Dodać sól morską, wymieszać łyżką. Wystudzić. Schłodzić w lodówce.  Wykonanie Ciasto brownie ułożyć na paterze. Na wierzch wyłożyć połowę sosu karmelowego (lub mniej, wedle życzenia). Na wierzch delikatnie wyłożyć schłodzony sernik. Górę posmarować resztą sosu karmelowego. Schłodzić.           Przechowywać w lodówce. Smacznego :-). 