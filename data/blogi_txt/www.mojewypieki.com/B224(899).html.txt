Może ten sernik zagości w tym roku na Waszym stole świątecznym? Sernik jest tzw. gotowany, czyli gotujemy masę serową zamiast ją piec. Zalety? Sernik nie opada, ma zwartą i gęstą konsystencję sernika pieczonego, jest szybki do przygotowania. Do masy serowej upiekłam 3 kruche spody, ale równie popularne jest przełożenie sernika kruchymi herbatnikami, co dodatkowo bardzo skróci czas wykonania :). Za umieszczenie przepisu na FB bardzo dziękuję Ali i polecam!   Składniki na 3 kruche spody: 400 g mąki pszennej                   150 g cukru pudru 150 g masła, zimnego                   2 duże żółtka pół szklanki kwaśnej śmietany 18%                   1 łyżeczka proszku do pieczenia            Wszystkie składniki włożyć do malaksera i wyrobić gładkie ciasto. Ciasto można również wyrobić ręcznie - wszystkie składniki umieścić w misce, posiekać nożem, szybko zagnieść. Ciasto uformować w kulę, owinąć folią spożywczą i schłodzić w lodówce przez minimum 30 minut.           Po tym czasie ciasto wyjąć, podzielić na 3 równe części. Tortownicę o średnicy 24 cm wyłożyć papierem do pieczenia. Pierwszą część ciasta rozwałkować i wyłożyć nim tortownicę. Ponakłuwać widelcem i piec w temperaturze 180ºC przez około 25 minut lub do zezłocenia. Po upieczeniu ciasto przełożyć na kratkę i w taki sam sposób upiec 2 pozostałe placki. Wystudzić.  Masa serowa: 1 kg twarogu półtłustego lub tłustego, zmielonego przynajmniej dwukrotnie                   20 dag masła, w temperaturze pokojowej                   300 g drobnego cukru do wypieków 4 duże jajka, białka i żółtka osobno                   1 opakowanie budyniu śmietankowego lub waniliowego bez cukru 1/3 szklanki mleka                   ekstrakt migdałowy, waniliowy lub ulubiony aromat do smaku            Masło utrzeć w misie miksera na lekką, jasną masę. Dodawać cukier i ucierać. Dodawać żółtka, jedno po drugim, ucierając. Dodawać zmielony twaróg i ucierać. Białka ubić na sztywno. Dodać do masy serowej i delikatnie wymieszać.           Masę serową przełożyć do większego garnka i mieszając, zagotować (uwaga: masa łatwo się przypala). Proszek budyniowy rozrobić w mleku i wlać do gotującej się masy serowej. Dodać ulubiony ekstrakt lub aromat i wymieszać.           Jeden z wcześniej upieczonych placków zapiąć w tortownicy. Na niego wylać połowę masy serowej i przykryć drugim kruchym plackiem. Następnie wylać pozostałą część masy serowej i przykryć trzecim, ostatnim plackiem. Sernik obciążyć i schłodzić przez 12 h (całą noc) w lodówce. Kolejnego dnia usunąć obciążenie, sernik oprószyć cukrem pudrem i podawać.           Smacznego :) 