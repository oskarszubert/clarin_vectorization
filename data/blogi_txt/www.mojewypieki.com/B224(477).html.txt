Pyszne ciasto tortowe o smaku cappucino. Wykonane z kremem bez dodatku jajek i masła, na bazie mascarpone i bitej śmietany. Na cieście czekoladowym. Wilgotne i nieprzesłodzone. Kroi się równo i pięknie prezentuje na stole. Polecam :)   Składniki na ciasto: 5 dużych jajek  125 g gorzkiej czekolady, roztopionej w kąpieli wodnej lub mikrofali  125 g masła, miękkiego  1,5 łyżki kawy rozpuszczalnej (proszku)  150 g drobnego cukru do wypieków  125 g mąki pszennej  1 łyżeczka proszku do pieczenia   Masło utrzeć do białości. Dodać roztopioną i lekko przestudzoną czekoladę, zmiksować. Kawę rozpuścić w 1 łyżce gorącej wody, wmiksować do masy. Dodać cukier, zmiksować. Białka oddzielić od żółtek. Po kolei do masy czekoladowej wbijać żółtka, miksując po każdym dodaniu.  Mąkę przesiać z proszkiem do pieczenia. Dodać do masy i zmiksować.   Białka ubić na sztywną pianę, delikatnie wymieszać z masą czekoladową.   Ciasto przełożyć do kwadratowej formy o boku 23 cm (lub tortownicy o średnicy 24 cm), wyłożonej uprzednio papierem do pieczenia. Piec w temperaturze 170ºC przez około 25 - 30 minut do tzw. suchego patyczka. Ciasto dokładnie wystudzić, przekroić wzdłuż na dwa blaty.   Jeśli robicie ciasto w większej blaszce niż podana, ciężko będzie je przekroić wzdłuż ze względu na rozmiary, warto ciasto podzielić na dwie części i każdy blat upiec osobno, około 12 - 15 minut, do suchego patyczka.  Blaty można naponczować.  Masa cappucino:   250 g serka macarpone  250 g śmietany kremówki  3 płaskie łyżeczki żelatyny  60 g kawy cappuccino (proszku)  3 łyżki drobnego cukru do wypieków (lub więcej/mniej - zależy to od cappucino)   Serek mascarpone zmiksować lub wymieszać dokładnie z cappucino. Żelatynę rozpuścić w 1/4 szklanki gorącej wody, przestudzić. Kremówkę ubić na sztywno. Powoli dodawać cukier i dalej miksować. Wlewać przestudzoną żelatynę, cały czas miksując. Ubitą masę dodać do serka mascapone i zmiksować lub wymieszać. Na górę:   250 ml śmietany kremówki  1 łyżka drobnego cukru do wypieków  20 g kawy cappucino (proszku)   Kremówkę ubić na sztywno. Wsypać cukier i ubić.  Wykonanie  Wystudzone ciasto przełożyć kremem cappucino, na wierzch wyłożyć ubitą kremówkę, oprószyć cappucino. Przechowywać w lodówce. Przed podaniem pokroić w kostkę.  Smacznego :) 