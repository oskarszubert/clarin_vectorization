Bajeczny mazurek. Kruchutkie ciasto, masa z białej czekolady i jogurtu, migdały - czy to nie jest najlepsza rekomendacja? Jogurt do masy mazurkowej należy odcedzić dzień wcześniej, poza tym - nie ma z tym mazurkiem dużo pracy i nie może się nie udać :). Na Wielkanoc można mazurek przygotować do 3 dni naprzód i przechowywać w chłodnym miejscu (nie w lodówce). U mnie przyjął kształt pisanki, ale możecie go upiec w dowolnej formie i udekorować wedle uznania. Polecam!   Składniki na kruchy spód: 135 g zimnego masła                   2 łyżeczki ekstraktu z wanilii                   95 g cukru pudru                   165 g mąki pszennej                   45 g mąki ziemniaczanej 1 łyżka zimnej wody             Wszystkie składniki umieścić w malakserze (food procesorze) i zmiksować na jednolitą masę (oczywiście można kruche zagnieść tradycyjnym sposobem, ręcznie).           Formę tortownicę o średnicy 25 - 26 cm wyłożyć papierem do pieczenia. Schłodzone ciasto podzielić na dwie części - mniej więcej 2/3 i 1/3. Na dno formy wyłożyć równomiernie 2/3 ciasta (lub mniej), wylepiając nim spód (można wcześniej rozwałkować ciasto pomiędzy dwoma warstwami papieru do pieczenia). Z pozostałej 1/3 ciasta zrobić wałeczek i ozdobić nim brzegi ciasta, uformować również kilka wałeczków dzieląc nimi ciasto w poziome paski, jak pisankę. Z pozostałego ciasta powycinać przy pomocy foremek do ciastek małe kwiatuszki i przykleić je na łączeniach. Na wałeczkach wykonać wzorek przy pomocy widelca.            Piec w temperaturze 180ºC przez około 25 minut, lub dłużej do zarumienienia. Wyjąć, wystudzić.  Masa jogurtowo - czekoladowa:                    125 g jogurtu greckiego*                   160 g białej czekolady   Dodatkowo: 100 g obranych migdałów            Dzień wcześniej jogurt wyłożyć na nieduże sitko wyłożone podwójną gazą, przykryć i wstawić do lodówki do odcedzenia (jogurt będzie potrzebował 6 - 8 godzin). Odlać zgromadzoną wodę.           Czekoladę roztopić nad kąpielą wodną. Lekko przestudzić.           W misie miksera umieścić odcedzony jogurt, doprowadzony do temperatury pokojowej. Stopniowo, łyżka po łyżce, dodać roztopioną białą czekoladę, miksując na małych obrotach do uzyskania gładkiej masy. Chwilę odczekać, by masa lekko zgęstniała.           Masę przełożyć do worka cukierniczego z odciętym rogiem, wyciskać pomiędzy wałeczki mazurka. W masę powciskać migdały. Mazurek pozostawić w chłodnym miejscu (nie w lodówce), do stężenia. * użyłam dokładnie takiego jogurtu           Smacznego :-). 