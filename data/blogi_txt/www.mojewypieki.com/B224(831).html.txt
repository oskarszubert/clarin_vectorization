Bardzo, bardzo chciałam je zrobić z rabarbarem; jak na złość nie znalazłam w okolicznych sklepach, a większość przez royal wedding i tak była zamknięta ;-). Ale miałam w domu zbyt dojrzałe banany - na zastępstwo spisały się znakomicie. Racuchy są na mące razowej, ale nie przeszkadza to im być puszystymi, mięciutkimi i bardzo smacznymi. Zaskoczą Was!   Składniki: 2,5 szklanki mąki pszennej razowej                   1 jajko 2 żółtka                   3 łyżki cukru z wanilią 1,5 szklanki mleka                   14 g drożdży suchych (2 opakowania) lub 28 g drożdży świeżych                   2 łyżeczki soku z cytryny                   3 duże dojrzałe banany Banany pokroić w plasterki, wymieszać z sokiem z cytryny. Pozostałe składniki umieścić w obszernej misce, wymieszać dokładnie widelcem (jeśli używacie drożdży świeżych najpierw zrobić rozczyn*). Dodać pokrojone banany, wymieszać. Ciasto nie powinno być zbyt rzadkie - jeśli tak jest można dodać łyżkę lub dwie mąki. Przykryć kuchennym ręczniczkiem, odstawić w ciepłe miejsce do wyrośnięcia na około 1 - 1,5 godziny (ciasto powinno podwoić objętość).           Wyrośnięte ciasto nabierać dużą łyżką i smażyć na rozgrzanym oleju, z obu stron, odwracając na drugą stronę kiedy powierzchnia racuchów pokryje się pęcherzykami powietrza. Odkładać na papierowy ręcznik kuchenny do odsączenia.           Podawać ciepłe z pudrem lub ulubionym dżemem.           * o rozczynie więcej przeczytacie w artykule o cieście drożdżowym 