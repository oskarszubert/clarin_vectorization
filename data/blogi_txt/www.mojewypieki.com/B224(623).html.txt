Moje ulubione wykorzystanie puree dyniowego w wypiekach to zdecydowanie ciasto drożdżowe z jego dodatkiem lub właśnie sernik. Tym razem, specjalnie na Halloween mini serniczki z delikatną chmurką bitej śmietany i czekoladową pajęczyną (proszę się nie śmiać z mojego nieudolnego pająka! ;-). Serniczki są delikatne, lekko kremowe, z delikatną nutą pomarańczy, rozpływają się w ustach - z chęcią do przepisu powrócę :-). Składniki na około 9 mini serniczków:                    400 g twarogu półtłustego lub tłustego, zmielonego przynajmniej dwukrotnie                   100 ml śmietany kremówki 30 lub 36% 2 duże jajka                   pół szklanki drobnego cukru do wypieków                   pół szklanki puree z dyni* 1 łyżka ekstraktu z pomarańczy                   skórka otarta z 1 pomarańczy                   1 łyżka mąki pszennej 1 łyżeczka cynamonu            Wszystkie składniki powinny być w temperaturze pokojowej.            W misie miksera umieścić wszystkie składniki i zmiksować tylko do połączenia się składników. Nie dłużej, by niepotrzebnie nie napowietrzać masy serowej. Masę serową rozdzielić pomiędzy 9 papilotek, wyrównać. Piec w temperaturze 150ºC przez około 30 minut. Powierzchnia serniczków powinna być ścięta i lekko sprężysta przy dotyku patyczkiem. Przestudzić w stygnącym piekarniku. Schłodzić przez noc w lodówce.            Kolejnego dnia serniczki udekorować bitą śmietaną i czekoladową pajęczyną.  Dodatkowo: 250 ml śmietany kremówki 36%, schłodzonej                   2 łyżeczki cukru pudru                   kilka kostek czekolady, mlecznej lub gorzkiej, roztopionej w kąpieli wodnej Śmietanę kremówkę ubić do otrzymania gęstej pianki, pod koniec ubijania dodając cukier puder. Wyłożyć na schłodzone serniczki. Roztopioną czekoladę umieścić w jednorazowym rękawie cukierniczym, odciąć cienko rożek. Wyciskać czekoladę w kształcie spiralnych kółek na każdy serniczek, następnie kilkoma szybkimi ruchami przeciągnać patyczkiem od środka w kierunku brzegów serniczka. Można zrobić też pająka! Przechowywać w lodówce.           * Można wykorzystać gotowe puree z puszki lub zrobić je samemu - w tym celu niedużą dynię umyć i przekroić na kilka mniejszych części, wydrążyć łyżką środek z nasionami. Tak przygotowaną dynię ułożyć w naczyniu żaroodpornym i przykryć pokrywką; piec w temperaturze 180ºC przez około 90 minut, do miękkości. Ostudzić, obrać ze skóry i zmiksować blenderem na puree.           Smacznego :-). 