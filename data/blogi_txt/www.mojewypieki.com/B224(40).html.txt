Marzyły mi się babeczki na wzór słynnego tortu ... Mocno czekoladowe i mocno wiśniowe. Są pyszne, mięciutkie i ... tylko trochę wiśniowe ;). Czekolada gorzka zdecydowanie zdominowała smak babeczek. Jeśli się za nie zabierzecie, musicie pamiętać, że na wierzchu ma być duuużo bitej śmietany i duuużo wiśni (to poprawi ich smak ;). Polecam!   Składniki na 12 babeczek: 1/4 szklanki wiśni z kompotu, syropu lub świeżych  1/4 szklanki kompotu z wiśni lub syropu  80 g masła  50 g gorzkiej czekolady pół szklanki cukru  35 ml Kirschu (cherry brandy)  1 szklanka mąki  3/4 łyżeczki proszku do pieczenia  pół łyżeczki sody oczyszczonej  1 łyżka kakao  1  jajko  mniej niż pół szklanki wiśni (mogą być z kompotu, świeże, lub rozmrożone - powinny być odsączone z nadmiaru wody) - w całości lub połówkach do ciasta Ponadto:   250 ml śmietany kremówki  wiórki czekoladowe do dekoracji  wiśnie do dekoracji    Wiśnie (1/4 szklanki) dokładnie osuszyć, odpestkować. Zmiksować blenderem z kompotem lub syropem. Do garnuszka włożyć masło, czekoladę, cukier, Kirsch, podgrzewać, aż do rozpuszczenia składników, na małym ogniu. Ostudzić.  Do miski przesiać mąkę, kakao, proszek i sodę. Wymieszać z ochłodzoną masą, dodać jajko, wymieszać, aż masa będzie gładka. Na końcu wrzucić wiśnie (mniej niż pół szklanki), wymieszać.   Ciasto rozłożyć do papilotek, do każdej nakładając masę do połowy wysokości papilotki. Piec około 20 - 25 minut w temperaturze 180ºC, do tzw. suchego patyczka. Ostudzić na kratce.  Smacznego :) 