Jeśli macie ochotę na małą śniadaniową odmianę proponuję zrobić te bułeczki. Są mięciutkie, pyszne, łatwo je ukształtować, a mogą wyglądać jeszcze bardziej fikuśnie niż na zdjęciach (wszystko zależy od Waszej wyobraźni). I z pewnością nawet Tadek-Niejadek nie będzie grymasił ;). Robiłam je już kilka razy i zawsze wychodziły rewelacyjnie, a dzieciom się bardzo podobało, że mają wybór :). Świetny przepis Sary Lewis z 'The bread book'.   Składniki na 12 bułeczek:    475 g mąki pszennej chlebowej  2 łyżki miękkiego masła  1 łyżeczka cukru  1 łyżeczka soli  1 i ¼ łyżeczki suchych drożdży (5 g) lub 10 g drożdży świeżych  275 ml wody    Ponadto:    żółtko do posmarowania  do posypania: mak, sezam, siemię lniane, kminek, sól morska, świeże zioła, papryka, słonecznik, itp.     W naczyniu umieścić mąkę, dodać masło i wyrobić, aż całość będzie przypominała kruszonkę. Wsypać sól, cukier, drożdże, na końcu wlać ciepłą wodę. Ciasto wyrabiać przez 5 minut, aż będzie gładkie i elastyczne. Umieścić w naczyniu, przykryć ściereczką i pozostawić do podwojenia objętości w ciepłym miejscu (około 1 - 1,5 godziny).  Po tym czasie wyjąć na powierzchnię oprószoną mąką, podzielić na 12 równych części. Ukształtować bułeczki, położyć na blaszce: supełki - ciasto rozciągnąć na długość około 20 cm, zrobić supełek;  ślimaczki - ciasto rozciągnąć na długość 20 cm, zawinąć na kształt ślimaczka;  słoneczka - zrobić kuleczkę, lekko ją spłaszczyć, ponacinać od brzegów;  kwiatki - ciasto podzielić na 3 kuleczki, złączyć razem;    Bułeczki rozłożyć na blaszce, przykryć, odstawić na 20 - 30 minut do wyrośnięcia. Przed włożeniem do piekarnika posmarować żółtkiem roztrzepanym z 1 łyżką wody, posypać nasionami, ziołami lub solą. Piec w temperaturze 200°C przez około 10 minut, studzić na kratce.  Metoda dla maszynistów:  Do maszyny wlać zimną wodę, wrzucić masło, odmierzyć mąkę, cukier i sól, na końcu wsypać drożdże. Nastawić program do wyrabiania ciasta 'dough' (około 1,5 h łącznie z wyrastaniem), wyjąć, ukształtować bułeczki i dalej postępować wg przepisu.  Smacznego :) 