Ostatnio w przepisach na blogu dominuje czekolada. Chyba tak wpływa na mnie jesienna aura ;-). I znowu kontrasty. Czarne i białe. Bo to ciasto jest naprawdę koloru extra czarnego. Jest mokre, wilgotne, ale nie w ten sposób jak brownies. Jak najlepsza babka czekoladowa, mięsista i aromatyczna. Z lekko wyczuwalnym aromatem ciemnego irlandzkiego piwa. Piekłam w formie z kominem, podałam z polewą czekoladową i domową frużeliną wiśniową. Autorka przepisu, Nigella, na wierzch położyła frosting z serka kremowego philadelphia, na który przepis również zamieściłam poniżej (może ktoś będzie zainteresowany). Bardzo polecam!   Składniki: 250 ml ciemnego piwa Guinness                   250 g masła 75 g kakao                   400 g drobnego cukru do wypieków* 142 ml kwaśnej śmietany min. 18%                   2 jajka 1 łyżka ekstraktu z wanilii                   275 g mąki pszennej                   2,5 łyżeczki sody oczyszczonej** Do szerokiego garnuszka wlać piwo. Dodać pokrojone masło i podgrzewać, aż się rozpuści w piwie. Zdjąć z palnika, do ciepłej mieszanki dodać przesiane kakao i cukier, wymieszać.           W osobnej misie, mikserem, ubić kwaśną śmietanę, jajka i wanilię. Wlać do mieszanki piwnej (może być ciepła, lecz nie gorąca) i krótko zmiksować, do połączenia składników. Dodać przesianą mąkę wymieszaną z sodą oczyszczoną, wymieszać szpatułką. Formę o średnicy 23 cm (lub formę z kominem) wyłożyć papierem do pieczenia (samo dno), wlać ciasto. Piec w temperaturze 180ºC przez 45 - 60 minut, do tzw. suchego patyczka. Wystudzić. Udekorować polewą czekoladową.  Polewa czekoladowa: 100 g gorzkiej czekolady                   40 g masła Masło roztopić w niewielkim garnuszku z grubym dnem. Dodać połamaną czekoladę, wymieszać, do rozpuszczenia, w razie potrzeby ściągając garnuszek z palnika. Po lekkim ostudzeniu/zgęstnieniu polać wierzch ciasta.  Frosting z serka kremowego philadelphia (opcjonalnie, wg pomysłu autorki): 300 g serka philadelphia                   150 g cukru pudru 125 ml śmietany kremówki 36% (w UK: whipping cream lub double cream)            Delikatnie ubić serek philadelphia, dodać przesiany cukier puder, dalej ubijając. Dodać kremówkę, znowu lekko ubić do uzyskania smarownej konsystencji. Frosting wyłożyć na wystudzone ciasto w taki sposób, by przypominał piankę na piwie ;-).           * cukru wg mnie jest zbyt dużo; fakt, Guinness nadaje ciastu goryczy, ale mi wystarczyło około 300 g drobnego cukru (warto spróbować surowego ciasta przed pieczeniem)           ** w cieście soda jest niestety zbyt mocno wyczuwalna, ja bym zmniejszyła jej ilość do 2 łyżeczek, ale decyzję pozostawiam Wam           Smacznego :-)    Przepis Nigelli Lawson z 'Feast'. 