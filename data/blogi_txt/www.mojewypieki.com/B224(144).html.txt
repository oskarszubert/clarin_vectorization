... czyli słodkie bułeczki z Chelsea. Długo były na mojej liście, ale czasu zawsze brakowało. Są dokładnie takie jakie lubimy, i my, i dzieci. Mięciutkie, z wierzchu klejące, z bakaliami, i wcale nie trudne do wykonania. Przepis Jennie Shapter. Bardzo polecam!    Składniki na ciasto (12 bułeczek): 500 g mąki pszennej chlebowej  1 łyżeczka soli  7 g suchych drożdży lub 14 g drożdży świeżych  75 g drobnego cukru (dałam trochę mniej)  50 g miękkiego masła  225 ml letniego mleka  1 jajko    Na nadzienie:    25 g roztopionego masła  2 łyżki jasnego brązowego cukru muscovado  1 łyżeczka przyprawy do piernika  75 g rodzynek (u mnie zamiast rodzynek suszona żurawina)  50 g koryntek  25 g kandyzowanej skórki pomarańczowej Na glazurę:    40 g cukru  60 ml wody (4 łyżki)     Mąkę przesiać. Dodać drożdże, cukier, sól, masło, następnie mleko i jajko. Wymieszać, ręcznie lub robotem (hakiem do zagniatania ciasta), wyrabiać kilka minut, aż ciasto będzie gładkie i elastyczne. Przełożyć do naczynia, przykryć ściereczką, pozostawić do podwojenia objętości (około 1,5 h).  Ciasto wyjąć, zagnieść, rozwałkować na kwadrat o boku 30 cm. Posmarować roztopionym masłem, posypać cukrem, następnie rodzynkami, koryntkami, skórką. Zwinąć. Zwinęty rulonik pokroić na 12 części i układać stroną rozciętą na blaszce o wymiarach 32 x 22 cm. Przykryć, pozostawić do wyrośnięcia na 40 minut.        Piec około 20 - 25 minut w temperaturze 200ºC.  Przygotować glazurę: w małym garnuszku podgrzać cukier z wodą, zagotować, pogotować 2 minuty, do uzyskania syropu.  Glazurą posmarować bułeczki, podawać ciepłe.  Metoda dla maszynistów:  Wszystkie składniki umieścić w maszynie według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po skończeniu programu (1,5 h), ciasto wyjąć, krótko wyrobić, rozwałkować. Dalej postępować według powyższego przepisu.  Smacznego :) 