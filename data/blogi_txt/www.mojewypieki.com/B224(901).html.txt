Sernik typu japońskiego, o niezwykle lekkiej, sufletowej wręcz strukturze, tak innej od ciężkich polskich serników czy amerykańskich cheesecake'ów. Można wręcz powiedzieć - biszkopt wśród serników! Poszczególne przepisy na sernik japoński mogą się nieznacznie różnić od siebie, ale większość polega na rozpuszczeniu w kąpieli wodnej trzech składników: kremowego serka, mleka i masła, a następnie wmieszaniu do nich ubitych na sztywno białek i pozostałych składników. Dzięki temu sernik jest mocno napowietrzony, lekki i bardzo puszysty. Jego wierzch jest mocno przyrumieniony, brązowy i może się lekko pofalować podczas stygnięcia. Jak smakuje? Jak deser o konsystencji pianki, sufletu, niezbyt słodki, najlepszy z domową frużeliną lub konfiturą. Aby nadać mu bardziej japońskiego charakteru można przed podaniem oprószyć go zieloną herbatą matcha.. Przepis pochodzi ze strony 'Diana's desserts'.   Składniki: 140 g drobnego cukru do wypieków                   6 jajek (żółtka i białka osobno)                   1/4 łyżeczki cream of tartar (pominęłam)*                   50 g masła 250 g kremowego serka typu philadelphia                   100 ml mleka                   1 łyżka soku z cytryny 60 g mąki pszennej                   20 g skrobi ziemniaczanej lub kukurydzianej            W większej miseczce umieszczonej nad kąpielą wodną umieścić masło, kremowy serek i mleko. Rozpuścić, wymieszać, do połączenia i uzyskania gładkiej masy. Zdjąć z kąpieli wodnej, wystudzić.           Do miseczki dodać żółtka, przesianą mąkę pszenną, skrobię i sok z cytryny. Wymieszać do połączenia.           Białka ubić mikserem na najwyższych obrotach. Do ubitych dodawać cukier, stopniowo, łyżka po łyżce, cały czas miksując. Masa powinna być sztywna i lśniąca.           Ubite białka połączyć z płynną masą serową, bardzo delikatnie wymieszać szpatułką.           Formę o średnicy 21 cm wyłożyć papierem do pieczenia: spód i boki, pozostawiając 'kołnierz' z papieru wystający 2 cm ponad formę. Formę z zewnątrz owinąć folią aluminiową (do formy nie powinna dostać się woda, sernik będzie pieczony w kąpieli wodnej). Formę umieścić w większym naczyniu żaroodpornym. Do tak przygotowanej formy przelać masę serową, wyrównać. Do naczynia żaroodpornego nalać wrzątku, w taki sposób, by woda sięgała minimum do połowy wysokości formy. Wstawić do nagrzanego piekarnika.           Piec w temperaturze 160ºC przez 60 - 70 minut. Przestudzić (można w lekko uchylonym piekarniku). Wyjąć i włożyć do lodówki na minimum 3 godziny, a najlepiej na całą noc. * kwaśny winian potasu, zwiększa objętość ubijanych białek, ale można go pominąć bez szkody dla sernika           Smacznego :-) 