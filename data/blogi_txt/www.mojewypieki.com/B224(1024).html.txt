W tym roku po raz pierwszy winogrona z naszego ogródka :-). Przygotowałam z nimi niebanalną tartę na czekoladowym kruchym spodzie i z winną galaretką. Dodatek czerwonego wina dodaje tarcie charakteru, jest ona lekko wytrawna i nie przesłodzona. Prezentuje się wyjątkowo! Czerwone wino i ciemne winogrona można zastąpić białym winem i jasnymi winogronami. Polecam :-). Składniki na kruchy spód:                    160 g mąki pszennej 30 g kakao                   60 g cukru pudru szczypta soli                   100 g masła, zimnego 1 jajko            Wszystkie składniki na kruchy spód wyrobić (najlepiej w malakserze), zawinąć w folię, schłodzić w lodówce przez 30 minut.           Po wyjęciu ciasta z lodówki rozwałkować je lub wcisnąć w dno formy na tartę o średnicy 25 cm, wysmarowanej wcześniej masłem. Wyrównać, ponakłuwać widelcem. Na ciasto wyłożyć papier do pieczenia, a następnie na papier wysypać specjalne kulki ceramiczne, które obciążą ciasto (może to być również fasola lub ryż). Tak przygotowane ciasto wstępnie podpiec w temperaturze 190ºC przez 15 minut. Następnie papier usunąć, piec kolejne 15 - 20 minut.           Wyjąć z piekarnika, wystudzić.  Ponadto:                    3 łyżki dżemu śliwkowego    Krem śmietankowy*:                    125 g serka mascarpone, schłodzonego                   3/4 szklanki śmietany kremówki 36%, schłodzonej                   3 łyżki cukru pudru                   1 łyżeczka ekstraktu z wanilii W naczyniu umieścić mascarpone i kremówkę. Ubić do utrzymania gęstego kremu, pod koniec ubijania dodając cukier puder. Nie ubijać zbyt długo, by krem się nie zwarzył.           Na schłodzony kruchy spód wyłożyć dżem śliwkowy, równo rozprowadzić. Na dżem wyłożyć krem śmietankowy, wyrównać. Schłodzić.  Winna galaretka:                    300 ml wytrawnego czerwonego wina                   5 łyżeczek żelatyny w proszku            Wino umieścić w małym garnuszku, podgrzać do zagotowania. Kilka łyżek odlać do małej miseczki, wymieszać z żelatyną, do jej rozpuszczenia. Żelatynę z winem przelać do reszty gorącego wina w garnuszku, dobrze wymieszać, do całkowitego rozpuszczenia żelatyny. Wystudzić, lekko schłodzić by galaretka zgęstniała do konsystencji kisielu.  Ponadto: kilka kiści ciemnych winogron ogrodowych (tutaj będą wyraźnie wyczuwalne pesteczki) lub duża kiść 'sklepowych' bezpestkowych Winogrona umyć, oderwać od kiści, wysuszyć, poukładać na kremie. Zalać tężejącą galaretką. Udekorować bitą śmietaną (pół szklanki śmietany kremówki ubitej na gęsty krem z 1 łyżeczką cukru pudru dodawaną pod koniec ubijania) i winogronami. Przechowywać w lodówce.           * Krem można usztywnić 1 łyżką żelatyny. Będzie się lepiej kroił.           Smacznego :-). 