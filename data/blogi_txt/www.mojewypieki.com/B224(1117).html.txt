Baba jak się patrzy :). Wyrośnięta, mięciutka i tak puszysta, że musi ostygnąć, by można ją było pokroić.. Moja ulubiona :). Oczywiście nadaje się nie tylko na Święta Wielkanocne... Można ją również 'upić' sokiem z cytryny, wtedy będzie tak aromatyczna, że jako pierwsza zniknie ze stołu... Polecam! Składniki:    3 - 3,5 szklanki mąki (użyłam 3,5)  5 dag drożdży świeżych lub 21 g suchych (3 opakowania po 7 g)   6 żółtek, roztrzepanych  1 jajko, roztrzepane  szczypta soli  1 szklanka mleka, letniego  pół szklanki drobnego cukru  125 g masła, roztopionego i przestudzonego  15 dag rodzynek  ekstrakt cytrynowy (2 łyżeczki) lub aromat cytrynowy    Przesianą mąkę, drożdże, sól i cukier wymieszać (ze świeżymi wcześniej zrobić rozczyn). Wsypać do dużej misy. Dodać żółtka, jajko, mleko, ekstrakt cytrynowy, masło. Wszystko zmiksować mikserem z przystawką (hakiem) do ciasta drożdżowego, można również wyrobić ręcznie. Pod koniec dodać rodzynki, ostatni raz wyrobić. Ciasto przykryć ręczniczkiem i pozostawić w cieple do podwojenia objętości.  Po tym czasie ciasto wyjać, wyrobić raz jeszcze. Formy do babek natłuścić i wysypać kaszą manną lub bułką tartą. Ciasta nałożyć do 1/3 wysokości formy (u mnie wyszły dwie babki: jedna jak na zdjęciu, druga mniejsza). Przykryć znowu, odłożyć w ciepłe miejsce do podwojenia objętości (ciasto powinno wyrosnąć po brzegi foremek).   Piec w temperaturze 170ºC, aż patyczek wetknięty w babkę będzie suchy - u mnie 30 minut, ale bywa też dłużej). Nie piec dłużej niż potrzeba, bo ciasto będzie zbyt suche. Wyjąć, przestudzić 10 minut w foremce, potem studzić na kratce.  Babkę można nasączyć sokiem z cytryny: sok z 2 wyciśniętych cytryn wymieszać z niewielką ilością posłodzonej wody lub alkoholu, babkę ponakłuwać, nasączyć.   Można również polać lukrem: 1 szklanka cukru pudru roztarta z 3 - 4 łyżkami soku z cytryny lub wody.  Metoda dla maszynistów:  Wszystkie składniki (oprócz rodzynek) umieścić w maszynie do pieczenia wg kolejności: płynne, sypkie, na końcu drożdże. Nastawić program do wyrabiania i wyrastania ciasta ('dough'). Nie zapomnieć, by po sygnale dźwiękowym wsypać rodzynki. Po wyrośnięciu ciasta wyjąć je z maszyny, chwilę wyrobić, dalej postępować według powyższego przepisu.  Smacznego :) 