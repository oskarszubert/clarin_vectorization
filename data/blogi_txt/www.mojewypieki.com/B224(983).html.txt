Speculoos (speculaas) to kruche ciasteczka tradycyjnie wypiekane w Belgii i Holandii w wigilię dnia Świętego Mikołaja (odpowiednio w tych krajach 6 i 5 grudnia), choć obecnie sprzedawane przez okrągły rok. Ciastka są kruche, brązowe, lekko korzenne, nie odkształcają się podczas pieczenia. Charakterystyczne są drewniane formy do ich pieczenia - przedstawiają obrazki lub figurki wyciskane na ciastkach przed pieczeniem. Poza okresem świątecznym, zawsze smakują maczane w kawie lub herbacie, można je również z powodzeniem wykorzystać jako spód do sernika, zamiast popularnych digestive. Przepis pochodzi z blogu 'Belgia od kuchni'. Polecam :)   Składniki na 2 blaszki ciastek:   250 g mąki pszennej  140 g cukru muscovado* 150 g schłodzonego masła  1 łyżeczka przyprawy do speculoos, którą można otrzymać mieszając 1/2 łyżeczki mielonego cynamonu, 1/4 łyżeczki mielonego imbiru, 1/4 łyżeczki mielonych goździków 1/8 łyżeczki gałki muszkatołowej  4 łyżki mleka (60 ml)   Mąkę wymieszać z cukrem i przyprawami. Dodać masło, mleko i zagnieść (można zagnieść w malakserze). Ciasto zawinąć w folię i włożyć do lodówki najlepiej na całą noc.  Po wyjęciu z lodówki ciasto rozwałkować na grubość 4 - 5 mm. Formę do speculoos oprószyć mąką.** Kawałki rozwałkowanego ciasta wciskać w foremkę, nadmiar odcinając i wyrównując nożem. Wykładać (wystukując) na formę wyłożoną papierem do pieczenia.   Piec w temperaturze 170ºC przez 15 - 20 minut. Po upieczeniu przestudzić na kratce. Przechowywać do 7 dni w szczelnie zamkniętym pojemniku. Smacznego :)  * cukier zmieliłam na proszek młynkiem do kawy  ** ciastka można również wycinać tradycyjnymi foremkami (zachowują swój kształt) 