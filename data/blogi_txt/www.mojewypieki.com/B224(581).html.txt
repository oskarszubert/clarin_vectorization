Lubimy takie ciasta babkowate. W zasadzie dzieci lubią bardziej. Takie ciasto można chociaż porządnie trzymać w rączce. I niestety tu wszelkie inne kremowe wynalazki zawsze przegrywają. Wraz z nadejściem lata takich przepisów będzie coraz więcej. Ale to ciasto nie tylko dla dzieci - my również uważamy, że jest wspaniałe. Połączenie pomarańczy z czekoladą nie może smakować źle - mi to się zawsze kojarzy z czekoladą pomarańczową Cadbury (dlatego wylizałam ze smakiem miskę.. :-). Babka jest delikatna, mięciutka, lekko wilgotna, rozpływa się w ustach. Tylko...było jej zdecydowanie zbyt mało. Jest to przepis na najmniejszą keksówkę, jaką znajdziecie w domu. Moja miała wymiary 10 x 21 cm, a mogłaby być jeszcze mniejsza. Jeśli nie dysponujecie takimi małymi foremkami, radzę od razu podwoić proporcje i upiec ciasto normalnych rozmiarów :-).    Składniki na ciasto 450 g: 50 g gorzkiej czekolady, połamanej w kosteczki 125 g masła                   100 g drobnego cukru do wypieków skórka otarta z 1 pomarańczy                   2 średniej wielkości jajka, delikatnie roztrzepane                   120 g mąki pszennej                   1/2 łyżeczki proszku do pieczenia                   2 łyżeczki świeżo wyciśniętego soku z pomarańczy                   1 łyżka kakao cukier puder do oprószenia            Wszystkie składniki powinny być w temperaturze pokojowej.           Czekoladę połamać i roztopić w mikrofali lub kąpieli wodnej, lekko przestudzić.           Przy pomocy miksera utrzeć masło, cukier i otartą skórkę z pomarańczy, aż masa maślana będzie jasna i puszysta. Powoli dodawać roztrzepane jajka, dokładnie miksując po każdym dodaniu. Wmieszać przesianą mąkę z proszkiem do pieczenia, dodać soku pomarańczowego i dokładnie wymieszać. Powstałe ciasto rozdzielić miedzy dwie miseczki. Do jednej części dodać przesiane kakao i ostudzoną czekoladę, dokładnie wymieszać. Do przygotowanej formy o wymiarach 10 x 21 cm wykładać ciasto łyżką, na przemian - to z jednej miseczki to z drugiej, by osiągnąć efekt marmurka.           Piec około 40 minut w temperaturze 180°C, sprawdzić patyczkiem - po upieczeniu powinien być suchy. Po wystudzeniu posypać cukrem pudrem. Smacznego :-).  Przepis pochodzi z książki "Chocolate   baking" Giny Steer. 