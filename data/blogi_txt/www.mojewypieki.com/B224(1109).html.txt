Z cyklu: pomysły na prezenty. Dzisiaj na blogu aż 3 nowe przepisy! Wszystkie z Rudolfami, wszystkie wykonane na świąteczny kiermasz do szkoły moich dzieci. Ciasteczka są o smaku waniliowym, delikatne i kruche, udekorowane czerwonymi M M's i czekoladą. Z ciastem przyjemnie się pracuje, wycinanie ciastek to prawdziwa przyjemność, zwłaszcza dla dzieci! Polecam :-)   Składniki na około 40 ciastek:                    180 g zimnego masła                   200 g cukru pudru 350 g mąki pszennej                   1 duże jajko 1 żółtko                   2 łyżeczki ekstraktu z wanilii lub nasionka z 1 laski wanilii                   szczypta soli Wszystkie składniki wrzucić do malaksera i zmiksować, aż ciasto będzie tworzyło gładką kulę. Można również wszystkie składniki umieścić w misie, posiekać szybko nożem, krótko wyrobić, do połączenia. Ciasto owinąć folią spożywczą i schłodzić w lodówce przez 30 minut.*           Po schłodzeniu, odrywać kawałki ciasta i wałkować na grubość około 3 mm, podsypując delikatnie mąką. Wykrawać okrągłe kształty. Układać na papierze do pieczenia lub macie teflonowej, zachowując nieduże odstępy. Piec w temperaturze 180ºC przez około 12 minut, do lekkiego zezłocenia.  Ponadto:                    50 g mlecznej lub gorzkiej czekolady roztopionej w kąpieli wodnej czerwone groszki  lukier białkowy do przyklejania nosków (czekolada również się nadaje)            Na ostudzone ciasteczka przy pomocy lukru lub czekolady przyklejać noski, dekorować czekoladą wyciskaną z tutki papierowej, foliowego worka do dekoracji lub specjalnych pisaków do czekolady. * ciasto można przygotować kilka dni wcześniej i przechowywać w lodówce, można także mrozić           Smacznego :-). 