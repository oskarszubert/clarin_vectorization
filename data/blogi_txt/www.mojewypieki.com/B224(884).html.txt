Cake - popsy jak mini serniczki? Taak! Coś niezwykle smacznego, mały kawałek sernika, na dwa gryzy, otoczony w Waszej ulubionej czekoladzie. To jest pyszne! Nie będę ukrywać, serniki na patyczkach są trudniejsze do przygotowania niż ciasto na patyczkach, głównie ze względu na konsystencję i delikatność masy serowej. Nie jest łatwo je formować ani obtaczać w czekoladzie. Ale trud na pewno się opłaci :-). Dla sernikożerców!   Składniki na 18 - 20 sztuk: 500 g upieczonego sernika, samej masy serowej (najlepszy zwarty sernik, np. wiedeński, tradycyjny)                   40 g białej czekolady, roztopionej                   300 g mlecznej czekolady, roztopionej                   2 łyżki oleju słonecznikowego                   kilka ciastek pełnoziarnistych typu digestive, pokruszonych            Masę serową pokruszyć, wymieszać z roztopioną białą czekoladą. Część masy odrywać, formować kulki wielkości bardzo dużego orzecha włoskiego, około 30 g każda. Po uformowaniu kulek, każdą obtoczyć w pokruszonych ciasteczkach. Przełożyć na papier do pieczenia, włożyć do zamrażarki na około 30 minut.              Czekoladę roztopić w mikrofali lub w kąpieli wodnej razem z olejem słonecznikowym. Wymieszać do gładkości, poczekać do lekkiego przestudzenia masy. Z zamrażarki wyciągać kolejno kulki sernikowe, przygotować patyczki.           Końcówkę patyczka zanurzyć w czekoladzie i natychmiast wetknąć w środek kulki, dochodząc mniej więcej do jej połowy. Poukładać serniczki na blaszce patyczkami do góry i znów schłodzić przez około 15 minut.           Po tym czasie, jeśli czekolada przestygnie, roztopić ją ponownie. Wyjąć serniczki z zamrażarki, zanurzać w roztopionej czekoladzie, czekając, aż skapie jej nadmiar. Dowolnie udekorować. Wbić patyczkami w styropian, kartonik lub poukładać 'do góry nogami' na papierze do pieczenia.           Przechowywać w lodówce, choć długo wytrzymują w temperaturze pokojowej. Smacznego :-).               Inspiracja - bakerella.com 