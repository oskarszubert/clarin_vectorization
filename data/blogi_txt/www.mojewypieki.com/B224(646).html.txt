Po przepychu sernika skromnie i muffinkowo. Nie wiem, co w nich takiego było, ale wszystkim bardzo smakowały. Utrzymują bardzo długo świeżość i praktycznie są lepsze z każym dniem. To się zazwyczaj nie zdarza, prawda? ;). Wykorzystałam do nich ostatnie suszone owoce w domu i chyba niedługo trzeba upiec coś pysznego z rabarbarem - czy to już jego sezon? Przepis z ulubionego 'The Australian Women's Weekly'.   Składniki na 12 sztuk:   300 g mąki pszennej  1 łyżeczka sody oczyszczonej  1 łyżeczka proszku do pieczenia  125 g masła, roztopionego  3/4 szklanki cukru (dałam mniej)  1 szklanka posiekanej suszonej moreli (150 g)  1 szklanka wiórków kokosowych (90 g)  3/4 szklanki mleka (180 ml)* 2 duże jajka   W jednym naczyniu wymieszać składniki suche mąkę, proszek, sodę, cukier, wiórki, morelę. W drugim mokre - roztrzepane jajka, roztopione i wystudzone masło, mleko. Połączyć zawartość obu naczyń, wymieszać krótko, tylko do połączenia się składników.   Napełnić foremki do muffinek ciastem (papilotki lub wysmarowane masłem) do 3/4 wysokości. Piec przez 20 - 25 minut w temperaturze 190ºC. Wystudzić na kratce.  * jeśli ciasto będzie się wydawało zbyt gęste, dodać kilka łyżek mleka więcej (ja tak zrobiłam)  Smacznego :) 