Deser, który polecam na szczególne okazje - mogą nią być zbliżające się święta Bożego Narodzenia. Ciasto jest ekstremalnie czekoladowe - zawiera ponad pół kilograma czekolady! Dobrze będzie, jeśli zechcecie się podzielić nim z najbliższymi i z gośćmi; przypuszczam, że sami nie dacie mu rady.. Deser jest ciężki, ale nie przesłodzony, doskonały dla miłośników czekolady. Jego nazwa jest dość myląca, nie jest to prawdziwy mus czekoladowy, nie jest więc tak bardzo delikatny. Między innymi dlatego przepis jest prostszy w wykonaniu i nie ma obawy o spożywanie surowych jajek.. Myślę, że Wam posmakuje :-). Składniki na ciasto czekoladowe:                    85 g masła 200 g gorzkiej czekolady, posiekanej                   3/4 łyżeczki kawy rozpuszczalnej                   1,5 łyżeczki ekstraktu z wanilii                   4 duże jajka, białka i żótka osobno                   1/3 szklanki jasnego brązowego cukru                   szczypta soli            Masło, posiekaną drobno czekoladę, kawę - włożyć do szklanej miseczki i roztopić w kąpieli wodnej na gładką, błyszczącą masę. Zdjąć z kąpieli wodnej, lekko przestudzić. Do masy dodać żółtka, ekstrakt z wanilii i dokładnie wymieszać rózgą. Odstawić. W misie miksera ubić białka ze szczyptą soli, na sztywną masę. Dodawać cukier, stopniowo, łyżka po łyżce, cały czas ubijając. 1/3 ubitych na sztywno białek dodać do masy czekoladowej i delikatnie wymieszać. Następnie dodać resztę piany i delikatnie wymieszać, by białka nie opadły.           Tortownicę o średnicy 24 - 25 cm wysmarować masłem (samo dno), wyłożyć papierem do pieczenia. Ciasto przełożyć do tortownicy, wyrównać. Piec w temperaturze 160º przez około 18 - 20 minut. Wyjąć z piekarnika, odstawić do ostudzenia. Ciasto bardzo urośnie, ale podczas studzenia powinno opaść.  Mus z gorzkiej czekolady: 2 łyżki kakao                   5 łyżek ciepłej wody 200 g czekolady gorzkiej, posiekanej                   1,5 szklanki śmietany kremówki 30%, schłodzonej                   1 łyżka cukru pudru                   szczypta soli Kakao wymieszać w kubeczku z ciepłą wodą, odstawić do przestudzenia.           Czekoladę roztopić w kąpieli wodnej, lekko przestudzić. Do przestudzonej czekolady dodać wodę z kakao i wymieszać.           Śmietanę kremówkę ubić z solą na sztywno w misie miksera, pod sam koniec ubijania dodając cukier puder. Do masy czekoladowej dodać 1/3 ubitej śmietany, delikatnie wymieszać. Dodać resztę ubitej śmietany i wymieszać, uważając by piana nie 'siadła' i by nie było smug.           Gotowy mus wylać na wystudzone wcześniej ciasto, wyrównać. Lekko uderzyć formą o blat, by usunąć większe pęcherzyki powietrza. Wstawić do lodówki, na godzinę, do schłodzenia.           W tym czasie przygotować górną warstwę.  Mus z białej czekolady: 1 łyżeczka żelatyny                   1 łyżka wody 170 g białej czekolady                   1,5 szklanki śmietany kremówki 30%, schłodzonej            Białą czekoladę posiekać i umieścić w miseczce.           W innej małej miseczce wymieszać żelatynę z wodą, odstawić do napęcznienia.           Pół szklanki śmietany kremówki podgrzać w garnuszku do temperatury wrzenia. Zdjąć z palnika, dodać napęczniałą żelatynę i wymieszać, do jej rozpuszczenia. Następnie od razu zalać posiekaną wcześniej białą czekoladę, mieszać od czasu do czasu, by czekolada się roztopiła (można chwilę podgrzać w mikrofali, jeśli masa się ochłodzi). Schłodzić do temperatury pokojowej. W misie miksera ubić pozostałą kremówkę. Do wystudzonej masy czekoladowej dodać 1/3 ubitej śmietany, bardzo delikatnie wymieszać. Dodać resztę ubitej śmietany i wymieszać, uważając by piana nie 'siadła'.           Gotowy biały mus wylać na zastygniety wcześniej mus z gorzkiej czekolady, wyrównać. Wstawić do lodówki, na kilka godzin, do całkowitego schłodzenia. Udekorować startą czekoladą.           Smacznego :-). Źródło przepisu - Amierica's Test Kitchen. 