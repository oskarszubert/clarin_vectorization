Pyszne i zdrowe śniadanie, wspaniały początek dnia. Bułeczki są mięciutkie i smaczne, jedyną wadą jest to ..., że są niewielkie. Taka porcja dla 4-osobowej rodzinki to żaden problem ;). Przepis pochodzi z 'The big book of bread' Anne Sheasby.   Składniki na 8 bułek:     225 g mąki chlebowej razowej  1 łyżeczka soli  25 g miękkiego masła  1,5 łyżeczki suchych drożdży (6 g) lub 12 g drożdży świeżych  1 łyżeczka cukru   około 150 ml ciepłego mleka Mąkę z solą wymieszać, wmieszać masło, następnie drożdże i cukier. W środku zrobić dołek, wlać ciepłe mleko. Ciasto wyrobić na powierzchni oprószonej mąką (razową), aż będzie gładkie i elastyczne. Uformować kulę, pozostawić w ciepłym miejscu, przykryte ściereczką, do podwojenia objętości.  Po wyrośnięciu chwilę zagnieść, podzielić na 8 porcji. Z każdej uformować bułeczkę i ułożyć na blaszce w pewnej odległości od siebie. Przykryć i znowu zostawić w ciepłym miejscu do podwojenia objętości (około 30 minut).  Przed pieczeniem bułki lekko oprószyć mąką, można również końcem drewnianej łyżki zrobić 'przedziałek' (nie przecinajac ich, tylko robiąc wgłębienie do blachy).  Piec w temperaturze 220ºC przez około 15 - 20 minut. Studzić na kratce.  Dla maszynistów:   Wszystkie składniki umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie  ciasto wyjąć, uformować bułeczki i dalej postępować według powyższego przepisu.  Smacznego :) 