Mam nieodparte wrażenie, że ciast na jogurcie nigdy Wam dość :-). A tymbardziej dobrych, wilgotnych, niezawodnych i bez dodatku masła. Trafiłam w końcu na przepis, który pokochałam. W ciągu ostatnich kilku dni piekłam je kilkakrotnie. W tortownicy, w dużej blaszce, z owocami.. Zawsze się udawało. Do wykonania najlepszego ciasta na jogurcie nie potrzebujecie miksera, składniki wystarczy wymieszać krótko widelcem. Ciasto jest bardzo lekkie i smakuje wyśmienicie. Jutro zapraszam Was na blog, by zobaczyć to ciasto, w lekko zmodyfikowanym przepisie, ze śliwkami..   Składniki:                    220 g mąki pszennej                   1,5 łyżeczki proszku do pieczenia pół łyżeczki sody oczyszczonej                   1 łyżka cynamonu                   75 g zmielonych migdałów 100 g drobnego cukru do wypieków                   2 duże jajka 50 g płynnego miodu lub golden syrupu                   1 szklanka (250 ml) jogurtu naturalnego (najlepsze ciasto otrzymałam na jogurcie greckim)                   150 ml oleju słonecznikowego lub rzepakowego                   cukier puder, do oprószenia            Wszystkie składniki powinny być w temperaturze pokojowej.           Mąkę, proszek do pieczenia, sodę, cukier, cynamon, migdały - przesiać, odłożyć.           Do większego naczynia wbić jajka, dodać miód, jogurt, olej. Wszystko wymieszać widelcem do połączenia. Wsypać suche przesiane składniki i wymieszać widelcem (mieszając w jednym kierunku), tylko do połączenia.           Formę o średnicy 23 cm wyłożyć papierem do pieczenia. Do formy przełożyć ciasto, wyrównać (ciasto jest gęste).           Piec w temperaturze 175ºC przez około 35 minut, ale zazwyczaj dłużej, do tzw. suchego patyczka. Wyjąć, lekko przestudzić w formie, następnie uwolnić z formy przekładając na paterę. Wystudzone lub lekko ciepłe oprószyć cukrem pudrem i podawać.           Smacznego :-).                  Źródło przepisu - "Cake" Rachel Allen. 