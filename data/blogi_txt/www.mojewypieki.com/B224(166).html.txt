Całkiem niedawno piekłam ciastka z miętą. Obiektywnie stwierdziliśmy jednak, że będziemy piec te, autorstwa Nigelli. Są przewspaniałe. Intensywnie czekoladowe z polewą miętową. I co najważniejsze - mięciutkie nawet na drugi dzień, i na kolejny ... jeśli tak długo poleżą ;). Wiktoria (surowy juror), po skosztowaniu powiedziała: polewa dobra, a ciasteczka jeszcze lepsze :-). Z "Nigella Express".   Składniki na około 26 ciastek:    100 g miękkiego masła  150 g jasnego brązowego cukru (dałam mniej)  1 łyżeczka ekstraktu z wanilii  1 jajko  150 g mąki pszennej  35 g kakao  1/2 łyżeczki proszku do pieczenia 200 g ciemnych chips'ów czekoladowych (dałam pół na pół z mlecznymi)    Na glazurę:    75 g cukru pudru  1 łyżka kakao   2 łyżki wrzącej wody  1/4 łyżeczki ekstraktu z mięty    Masło ubić z cukrem na puszystą masę. Dalej ubijając wbić jajko i ekstrakt. Mąkę wymieszać z proszkiem i kakao, dodać do masy maślanej, zmiksować. Na końcu wrzucić czekoladę, wymieszać.  Na blachę do pieczenia wykładać ciasteczka łyżeczką (nakładając kopiastą łyżeczkę), w odstępach. Piec około 12 minut w temperaturze 180ºC. Odczekać chwilę przed zdjęciem z blachy, studzić na kratce.  Składniki na glazurę wymieszać w małym rondelku, podgrzać, aż dobrze się połączą i uwaga: polewa będzie szybko gęstnieć. Jeszcze ciepłą glazurą ozdobić ciastka.  Smacznego :) 