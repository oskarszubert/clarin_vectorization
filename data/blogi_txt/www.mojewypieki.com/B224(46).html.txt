Pyszne, delikatne, pachnące nutellą, z delikatnie chrupiącym wierzchem. Czy może być lepszy deser na niedzielę? Trochę bardziej skomplikowane do przygotowania niż muffinki (bo jednak trzeba wyciągnać mikser ;), ale warto... Z przepisu Donny Hay. * Wasza propozycja w 'Koncercie Życzeń'   Składniki na 12 babeczek:   140 g miękkiego masła  3/4 szklanki drobnego cukru do wypieków (dałam trochę mniej)  3 jajka  pół łyżeczki ekstraktu z wanilii  1 i 3/4 szklanki mąki pszennej  2 płaskie łyżeczki proszku do pieczenia  nutella (około pół szklanki) Masło utrzeć (można mikserem) na puszystą masę. Dodać cukier, ekstrakt z wanilii, dalej ucierając. Po kolei wbijać jajka, miksując po każdym dodaniu. Mąkę wymieszać z proszkiem do pieczenia, dodać do masy, zmiksować.  Formę do muffinek wyłożyć papilotkami. Do każdej papilotki nałożyć ciasta, do 2/3 wysokości. Na górę każdej nałożyć 2 łyżeczki nutelli, patyczkiem zrobić esy-floresy.  Piec w temperaturze 160 - 170ºC przez około 25 minut (lub dłużej, do tzw. suchego patyczka, pamiętając, że nutella zawsze będzie powodować, że patyczek będzie mokry, nie może być na nim natomiast mokrego ciasta). Wystudzić na kratce. Smacznego :) 