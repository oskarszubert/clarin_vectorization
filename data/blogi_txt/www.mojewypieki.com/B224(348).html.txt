Niesamowicie smaczne! Ale co ja będę pisać - czy intuicja Wam nie mówi to samo? :). Mięciutkie, puchate, mocno jagodowe ... zjedliśmy na podwieczorek, a oblizujemy się na samo wspomnienie. Ciasto jest bezproblemowe do wyrabiania, a bułeczkom nie zaszkodziło nawet to, że miałam tylko mrożone jagody. Polecam! Przepis zaczerpnięty z tego blogu.   Składniki na 12 - 15 bułeczek:   80 g drobnego cukru  1 łyżeczka soli  70 g miękkiego masła  1 duże jajko, roztrzepane  450 g mąki pszennej (użyłam chlebowej)  2 łyżeczki suchych drożdży (8 g) lub 16 g świeżych 1 i 1/8 szklanki mleka lub maślanki, o temperaturze pokojowej Nadzienie:   200 g jagód (mogą być mrożone)  150 g serka śmietankowego, jak na serniki; może byż również ricotta  2 łyżki miodu  2 - 3 łyżki cukru waniliowego   Serek, miód i cukier waniliowy wymieszać, odstawić.  Wykonanie ciasta:  Wszystkie składniki połączyć w naczyniu (z drożdżami świeżymi zrobić wcześniej rozczyn). Wyrobić miękkie, elastyczne ciasto, może się trochę kleić. Oprószyć mąką, odłożyć do podwojenia objętości w ciepłe miejsce, przykryte ręczniczkiem lnianym.  Po tym czasie ciasto wyjąć, lekko wyrobić. Podsypując delikatnie mąką rozwałkować na prostokąt 30 x 35 cm (nie większy, bo ciasto będzie zbyt cienkie). Posmarować powierzchnię twarożkiem, posypać  jagodami. Całość zwinąć wzdłuż krótszego boku. Pokroić na 12 równych części - ślimaków, które ułożyć powierzchnią ściętą do góry, w odległosci około 1 cm od siebie (na oprószonej mąką lub wyłożonej papierem do pieczenia blaszce). Odstawić znowu do wyrośnięcia w ciepłe miejsce, na około 60 minut.  Piec w temperaturze 190ºC przez około 20 - 30 minut, aż bułeczki będą dobrze wypieczone. Jeszcze ciepłe można polukrować.  Metoda dla maszynistów:  W maszynie do chleba umieścić składniki na ciasto w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h), po czym ciasto wyjąć, wyrobić krótko i dalej postępować wg powyższego przepisu.  Smacznego :) 