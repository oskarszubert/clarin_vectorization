Mój blog jest nieprzewidywalny i nie trzymający się kanonów sezonowości.. Piekę to, na co mamy ochotę, co lubimy, nie zastanawiając się, czy piernik w lipcu jest na miejscu.. ;-). Niech nikogo nie dziwi więc ciasto z truskawkami w grudniu, jeśli nam się zamarzy. Co prawda siłą rzeczy - z mrożonymi, ale jednak..  I choć raz będę nieskromna - piernik jest b a j e c z n y. Mięciutki, pachnący przyprawami korzennymi, niesamowicie wilgotny, nie za słodki. Przygotowuje się go błyskawicznie, jeszcze szybciej zjada.. Dzięki dodaniu galaretki do masy dżemowej, masa ta nie wypływa na boki, ciasto pięknie się kroi. Zdecydowanie polecam.   Składniki:                    1 i ¾ szklanki mąki pszennej                   pół szklanki drobnego cukru do wypieków                   200 g płynnego miodu 125 g masła                   3 jajka                   3 czubate łyżki kwaśnej śmietany (18%)                   1,5 łyżki przyprawy korzennej do piernika                   1,5 łyżeczki sody oczyszczonej                   1,5 łyżki kakao (niekoniecznie)            Wszystkie składniki powinny być w temperaturze pokojowej. Mąkę pszenną, sodę oczyszczoną, przyprawę korzenną i kakao przesiać, odłożyć.           Masło utrzeć z cukrem do otrzymania jasnego, puszystego kremu. Dodawać po jednym jajku, ucierając po każdym dodaniu. Dodawać porcjami miód, mąkę wymieszaną z przyprawą, kakao i sodą, na końcu śmietanę. Wymieszać.            Ciasto przelać do formy (u mnie głęboka keksówka o długości 32 cm; uwaga: ciasto wyszło dość wysokie) uprzednio wysmarowanej masłem i oprószonej mąką pszenną.           Piec w temperaturze 165ºC przez około 50 - 60 minut lub do tzw. suchego patyczka. Wyjąć z piekarnika, wystudzić.  Na przełożenie:                    1 słoik dżemu śliwkowego (290 g)                   1 słoik powideł śliwkowych (290 g)                   1 opakowanie galaretki, np. o smaku morelowym             Dżem i powidła podgrzać w garnuszku, do momentu zagotowania; ściągnąć z palnika. Wsypać galaretkę, dokładnie wymieszać, lekko ostudzić (by nie stężała zbyt mocno). Wystudzone ciasto przekroić wzdłuż na 3 blaty i przełożyć lekko ciepłą masą dżemową. Udekorować polewą czekoladową.   Polewa czekoladowa (miękka):                            120 g gorzkiej lub mlecznej czekolady                            100 ml śmietany kremówki 30%   Śmietanę kremówkę podgrzać w małym garnuszku. Zdjąć z palnika, dodać posiekaną czekoladę, odstawić na 2 minuty. Po tym czasie wymieszać, do roztopienia czekolady i otrzymania gładkiej polewy. Poczekać do lekkiego zgęstnienia. Smacznego :-). 