Tort na bazie bezy, któremu nie sposób się oprzeć ;). Zajadał się nim nawet mój M., który nie przepada za czekoladowymi ciastami. Beza jest treściwa, chrupiąca tylko po bokach i z wierzchu, wypełniona orzechami laskowymi i z kawałkami sycących owoców. A na to mój ulubiony krem z nutelli i mascarpone, tym razem wzbogacony o Cointreau ... Pomieszałam tu bardzo dużo smaków - ale wszystko razem jest pyyszne! Polecam!   Składniki na ciasto bezowe:     6 białek  3/4 szklanki drobnego cukru  1 szklanka zmielonych orzechów laskowych  50 g posiekanych drobno suszonych fig   50 g suszonej żurawiny  50 g startej na tarce czekolady gorzkiej  50 g startej na tarce czekolady mlecznej szczypta soli    Białka ubić ze szczyptą soli na sztywną pianę. Pod koniec ubijania wsypywać cukier, dalej ubijając. Wsypać zmielone orzechy, żurawinę, figi, startą czekoladę, delikatnie wymieszać. Tortownicę o średnicy 23 - 24 cm wyłożyć papierem do pieczenia, nałożyć do niej całą masę. Piec w temperaturze 170ºC przez 1 godzinę. Wystudzić.  Krem:     serek mascarpone - 250 g 6 łyżek nutelli  2 łyżki Cointreau, lub innego likieru cytrusowego    Wszystkie składniki na krem wymieszać.  Na ostudzone ciasto wyłożyć krem. Z wierzchu można przyozdobić wiórkami czekolady.  Smacznego :) 