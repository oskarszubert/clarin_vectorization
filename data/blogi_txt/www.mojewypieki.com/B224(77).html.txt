Naprawdę, są niesamowicie miękkie i puszyste, z mięciutką skórką. Nie wymagają wiele zachodu, ciasto bardzo dobrze się wyrabia i nie klei do rąk. Pięknie pachną masełkiem :). Można je przetrzymać przez noc w lodówce, lub mrozić (po uformowaniu), a potem tylko rano upiec dla najbliższych, bez czekania na wyrośnięcie ciasta ... Przepis pochodzi z tej strony. Polecam! Składniki na 12 - 16 bułek:     1 szklanka letniego mleka  110 g miękkiego masła  1/4 szklanki cukru (tu według mnie zdecydowanie za dużo, zmniejszyłam do 2  łyżek)  2 jajka, roztrzepane  3/4 łyżeczki soli  4 szklanki mąki pszennej (część mąki można zastąpić mąką razową lub żytnią)  3 łyżeczki suchych drożdży (12 g) lub 24 g świeżych    Ponadto:    jajko roztrzepane z 1 łyżka mleka do posmarowania.   Mikserem z przystawką do ciasta drożdżowego wymieszać wszystkie składniki w podanej kolejności, przez kilka minut. Można oczywiście ciasto wyrobić ręcznie (w przypadku drożdży świeżych zrobić wcześniej rozczyn, suche natomiast wymieszać z mąką). Po dokładnym wyrobieniu pozostawić pod przykryciem, w ciepłym miejscu, do podwojenia objętości.  Po tym czasie ciasto podzielić na 12 - 16 części (w zależności od tego, jak duże chcemy bułeczki; ja podzieliłam na 16 części). Bułeczki wyłożyć na blaszke, pozostawiając między nimi około 1 cm odstęp. Przykryć, pozostawić do wyrośnięcia, do podwojenia objętości, na około 45 minut, aż się zetkną. Wyrośnięte bułki wysmarować jajkiem, piec około 20 - 25 minut w temperaturze 185ºC. Podczas pieczenia można przykryć folią aluminiową, by się nie przypiekły. Studzić na kratce.  Metoda dla maszynistów:  Wszystkie składniki umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie uformować bułeczki i dalej postępować wg przepisu. Smacznego :)    * bułeczki po uformowaniu (ale przed drugim rośnięciem) można przykryć dokładnie folią i włożyć do lodówki, upiec kolejnego dnia; można je również zamrozić - do 30 dni. W przypadku zamrożenia, należy je wyjąć w dniu pieczenia do temperatury pokojowej, kiedy się ocieplą i podwoją objętość - piec. 