Tradycyjne świąteczne ciasto Brytyjczyków. Bardzo mnie kusiło w każdym supermarkecie :-). Piecze się je nawet kilka tygodni przed świętami, a potem tylko zagląda do niego co pewien czas i 'podlewa' alkoholem. Nie zabrałam się za nie wcześniej, dzień przed Wigilią w zupełności wystarczył - wszak to przepis na 'last minute' Christmas Cake.. Ciasto wyszło wilgotne, lekko klejące od ogromu owoców. Trochę podobne w smaku do rodzimego keksa, choć mocniej nasączone alkoholem. W przeszłości do ciasta wkładano sześciopensówkę, owiniętą w papier, na szczęście dla tego, kto monetę odnalazł.. Przepisów na Christmas Cake jest mnóstwo, może za rok uda mi się przygotować bardziej tradycyjne? A powiem Wam, że jest pyszne..   Składniki: 375 g sułtanek                   250 g rodzynków 250 g koryntek                   125 g kandyzowanej skórki z cytrusów                   100 g kandyzowanych wiśni, przekrojonych na pół                   55 g kandyzowanego ananasa                   60 g kandyzowanej moreli 250 g masła, posiekanego                   200 g ciemnego brązowego cukru                   125 ml brandy 125 ml wody                   2 łyżeczki otartej skórki z pomarańczy                   1 łyżeczka otartej skórki z cytryny 1 łyżka melasy                   5 jajek, delikatnie roztrzepanych                   310 g mąki pszennej 3/4 łyżeczki sody oczyszczonej            Wszystkie składniki powinny być w temperaturze pokojowej.           W garnku wymieszać owoce, masło, cukier, brandy, wodę. Mieszać, podgrzewając, aż masło się roztopi a cukier rozpuści. Doprowadzić do wrzenia i natychmiast ściągnąć z palnika. Wystudzić.           Formę okrągłą o średnicy 23 cm natłuścić, wyłożyć papierem do pieczenia (powinien wystawać ponad formę około 5 cm od krawędzi).           Do wystudzonej masy dodać skórkę, melasę, jajka, potem wmieszać (łyżką) przesiane suche składniki.           Ciasto nałożyć do przygotowanej formy, wyrównać. Piec w temperaturze 150ºC przez około 2,5 godziny. Po upieczeniu sprawdzić patyczkiem - ciasto może być wilgotne od owoców, ale nie powinno być na nim śladów surowego ciasta (piekłam 15 minut krócej). Gorące ciasto przykryć szczelnie folią, wystudzić w formie. Przechowywać w chłodzie do tygodnia czasu, a pewnie można i dłużej..           Smacznego :-). Przepis na ciasto pochodzi z 'The Australian Women's Weekly'. 