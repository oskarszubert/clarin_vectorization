Przepyszny przekładaniec, którym zajadaliśmy się kilka lat temu. W tym roku postanowiłam go przypomnieć na święta, i okazało się, że wcale nam się jeszcze nie znudził. Blaty ciasta trzeba upiec dwa dni wcześniej, na drugi dzień przełożyć kremem, a na kolejny dzień mamy ciasto, które wprost rozpływa sie w ustach i smakuje nieprzeciętnie. Polecam do wypróbowania :)   Składniki na ciasto kakaowe:    2,5 szklanki mąki pszennej  3/4 szklanki cukru pudru 150 g margaryny lub masła  1 jajko  2 łyżki miodu  1 łyżka kakao 1 łyżeczka sody oczyszczonej    Mąkę przesiać, wymieszać z cukrem, kakao i sodą. Margarynę roztopić z miodem i ostudzić. Białko oddzielić od żółtka, ubić na sztywno, na koniec ubijania dodać żółtko i dalej ubijać. Do mąki wlać margarynę i ubite jajko. Zagnieść ciasto i podzielić na 2 części.   Ciasto wyłożyć na blaszkę wyłożoną papierem do pieczenia o wymiarach 20 x 35 cm. Piec w temperaturze 180ºC przez 15 - 20 minut. Drugie ciasto upiec w ten sam sposób, ostudzić.  Składniki na ciasto biszkoptowe:     1 szklanka mąki pszennej  pół szklanki cukru  4 jajka  pół łyżeczki proszku do pieczenia    Oddzielić białka od żółtek. Białka ubić z cukrem na sztywną pianę. Dodawać po 1 żółtku i dalej ubijać. Mąkę wymieszać z proszkiem do pieczenia, wsypać do masy jajecznej i delikatnie wymieszać.   Ciasto wlać do wyłożonej papierem blachy o wymiarach 20 x 35 cm i piec w temperaturze 160 - 170ºC przez około 30 minut. Ostudzić. Składniki na masę:    500 ml mleka  250 g masła lub margaryny, miękkiej  3/4 szklanki cukru  2 łyżki mąki ziemniaczanej   2 łyżki mąki pszennej  cukier waniliowy (16 g)    Z mąki ziemniaczanej, pszennej, mleka i cukrów ugotować budyń (czyli: pół szklanki mleka odlać, wymieszać z mąką; pozostałe mleko zagotować z cukrami, wlewać powoli mleko z mąką i cały czas mieszać do zgęstnienia). Budyń ostudzić. Masło lub margarynę utrzeć na puszystą masę. Dodać ostudzony budyń (może być lekko ciepły), zmiksować na gładką masę.   Wykonanie  Blaty przełożyć kremem: na spodzie blat kakaowy posmarować połową kremu, na niego położyć blat biszkoptowy, posmarować resztą kremu, przykryć blatem kakaowym. Ozdobić lukrem.  Najlepiej wykonanie ciasta sobie rozłożyć na kilka dni: w pierwszy dzień pieczemy blaty, przykrywamy ściereczką, na drugi dzień robimy krem, przekładamy nim ciasto, na trzeci dzień można już kosztować. Smacznego :) 