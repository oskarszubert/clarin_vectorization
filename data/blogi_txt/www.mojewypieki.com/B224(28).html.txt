Pyszne, łaciate babeczki, które powstały ze zmodyfikowanego przepisu na moją ulubioną babkę piaskową. Są delikatnie sypkie, zrównoważone w smaku, nie za słodkie, a polewa czekoladowa zawsze pozostaje miękka..  Obecny przepis zastępuje przepis na muffinki marmurkowe, które niezbyt przypadły Wam do gustu, z wielu różnych przyczyn. Starszego przepisu już nie będę polecała, ale zainteresowane osoby mogą go znaleźć tutaj. Składniki na 12 babeczek:                    150 g masła 220 g mąki pszennej                   40 g + 20 g mąki ziemniaczanej                    20 g kakao, przesianego 3 jajka                   150 g drobnego cukru do wypieków 1,5 łyżeczki proszku do pieczenia                   1 łyżeczka ekstraktu pomarańczowego            Wszystkie składniki powinny być w temperaturze pokojowej. Przesiać mąkę pszenną, 40 g mąki ziemniaczanej, proszek do pieczenia, odłożyć.           W misie miksera utrzeć masło z cukrem, na jasną i puszystą masę. Dodawać jajka, jedno po drugim, miksując do połączenia po każdym dodaniu. Dodać ekstrakt pomarańczowy i zmiksować. Dodać przesiane mąki z proszkiem, wymieszać szpatułką. Ciasto rozdzielić pomiędzy dwie miseczki. Do jednej dodać 20 g przesianej mąki ziemniaczanej, wymieszać. Do drugiej dodać kakao, wymieszać. Obydwa ciasta przełożyć do dwóch jednorazowych rękawów cukierniczych, odciąć końcówki.           Formę do muffinek wyłożyć papilotkami. Ciasto do papilotek nakładać wyciskając z rękawów, naprzemiennie, robiąc kleksy, to ciemne, to jasne. Wypełnić foremki do 3/4 ich wysokości.            Piec w temperaturze 160ºC przez około 25 minut, do tzw. suchego patyczka. Wyjąć, ostudzić na kratce. Udekorować jeszcze ciepłą polewą czekoladową.  Polewa czekoladowa:                    75 ml śmietany kremówki 30 lub 36%                   75 g czekolady (mlecznej lub gorzkiej)            Śmietanę kremówkę przelać do małego garnuszka, podgrzać do punktu wrzenia, ściągnąć z palnika. Natychmiast dodać posiekaną czekoladę, odstawić do jej rozpuszczenia, mieszając od czasu do czasu. Gdyby polewa się zwarzyła - przeczytaj, jak ją uratować.           Smacznego :-). 