Ciasto drwala - prawdopodobnie australijski klasyk (jeśli ktoś jest z Australii - niech potwierdzi/zaprzeczy :). Prosta kombinacja daktyli, jabłek i chrupiącego kokosowego wierzchu. Coś w stylu naszej rodzimej wiewiórki (tylko takie ciasto nasuwa mi się na myśl w tej chwili), ale bardziej wilgotne, bardziej słodkie, mocniej zwarte i trochę inne ... ;). Jakby słodkości w nim samym było mało, zazwyczaj podawane jest z karmelowym sosem i kremówką. Zdecydowanie ciasto dla mas - zaproście znajmych, rodzinę, zwołajcie dzieci z podwórka, po małym kawałku powiecie - dość! i będziecie mieli ochotę na spalenie kalorii. I to bez dwóch zdań. Przepis pochodzi z 'The Australian Women's Weekly' - 'Cafe cakes'.    Składniki:   2 duże jabłka (400 g), obrane i posiekane na drobną kosteczkę (np. Granny Smith)  1 szklanka (200 g) bezpestkowych daktyli posiekanych na drobną kostkę  1 łyżeczka sody oczyszczonej  1 szklanka (250 ml) wrzącej wody 125 g masła  1 łyżeczka ekstraktu z wanilii  140 g drobnego cukru  1 jajko  1,5 szklanki (225 g) mąki pszennej   W naczyniu wymieszać jabłka, daktyle, sodę i wodę, przykryć, odstawić na 10 minut.  W międyczasie ubić masło, ekstrakt z wanilii, cukier i jajko na jasną i gładką masę.   Połaczyć oba naczynia, dodać mąki, wymieszać. Ciasto wylać do wyłożonej papierem do pieczenia kwadratowej formy o boku 23 cm.  Piec około 50 minut (piekłam 40 minut) w temperaturze 180ºC.  Na wierzch:   60 g masła  50 g brązowego cukru   125 ml (pół szklanki) mleka  2/3 szklanki (50 g) wiórków kokosowych   Wszystkie składniki wymieszać dokładnie na palniku, do momentu rozpuszczenia się masła.  Upieczone ciasto równomieranie polać kokosową polewą, natychmiast włożyć z powrotem do piekarnika i piec kolejne 20 minut.  Przed podaniem całkowicie wystudzić.  Smacznego :) 