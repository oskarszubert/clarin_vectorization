Jeśli chcecie sprawić dzieciom niespodziankę na Mikołajki, tymi drożdżówkami na pewno Wam się uda :). Są pyszne, puchate, mięciutkie, duże, ozdobione lukrem i posypką cukrową wyglądają świątecznie :). Za nadesłanie przepisu bardzo dziękuję Ewie :-). Składniki na 6 dużych drożdżówek:   150 ml mleka  40 g masła, roztopionego  300 g mąki pszennej chlebowej  7 g drożdży suchych lub 14 g drożdży świeżych  2 łyżki cukru (30 g)  8 g cukru wanilinowego*  1 białko   Ponadto do posmarowania:   1 jajko roztrzepane z 1 łyżką mleka do posmarowania   Mleko wymieszać z roztopionym masłem. Mąkę wymieszać z suchymi drożdżami (ze świeżymi wcześniej zrobić rozczyn), połączyć z resztą składników, wyrobić. Ciasto powinno być gładkie i elastyczne. Przykryć ściereczką kuchenną, pozostawić na 1,5 godziny do podwojenia objętości.  Wyrośnięte ciasto krótko wyrobić, rozwałkować na duże koło o średnicy około 30 cm, podzielić na 6 części, trójkątów. Trójkąty ponacinać po obu stronach, końcówki spłaszczyć placami, jak na załączonym zdjęciu. Przykryć, odłożyć do napuszenia na 20 minut. Przed pieczeniem posmarować jajkiem. Piec w temperaturze 180ºC przez około 14 minut. Przestudzić na kratce.  Polukrować, ozdobić posypką cukrową.  Lukier:   1/2 szklanki cukru pudru  1 - 2 łyżki gorącej wody   Cukier puder rozetrzeć z 1 - 2 łyżkami gorącej wody do gładkości.  Metoda dla maszynistów:  Wszystkie składniki na ciasto umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie  ciasto wyjąć, krótko wyrobić i dalej postępować według powyższego przepisu.   * najlepiej pominąć, jeśli posiadacie cukier z prawdziwą wanilią  Smacznego :) 