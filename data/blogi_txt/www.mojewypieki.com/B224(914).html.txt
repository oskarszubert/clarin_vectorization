Często pytacie o przepisy na ciasta z truskawkami, a my o tej porze roku - owszem, jemy truskawki w dużych ilościach, ale raczej w ich naturalnej postaci. W drodze wyjątku przygotowałam szybki deser z jogurtu waniliowego, choć można też użyć serków homogenizowanych. Żadnego pieczenia (co w upały nie jest przyjemne :), a sernik powstaje błyskawicznie i jest lekki i pyszny. Na pewnie nie raz robiliście podobny torcik, a jeśli nie - to polecam!   Składniki na spód:   biszkopty (podłużne lub okrągłe)   Tortownicę o średnicy 24 - 25 cm uszczelnić folią aluminiową. Biszkopty ułożyć na spodzie tortownicy.  Masa serowa:   700 g waniliowego serka homogenizowanego (typu 'Danio') lub gęstego jogurtu waniliowego   250 ml śmietany kremówki  4 łyżki cukru pudru  2 czubate łyżki żelatyny  400 g truskawek + do dekoracji   Kremówkę ubić na sztywno, pod koniec ubijania dodać cukier puder, krótko ubijając. Stopniowo dodawać serek/jogurt cały czas miksując. Żelatynę rozpuścić w niewielkiej ilości gorącej wody, lekko przestudzić i wlać do masy serowej miksując na najwyższych obrotach.   Na biszkoptach w tortownicy poukładać truskawki (jeśli są duże - przepołowić), wylać masę serową. Włożyć do lodówki do stężenia. Przed podaniem udekorować truskawkami (na wierzch można również wylać galaretkę ).  Smacznego :)  * sernik na zdjęciu zrobiony jest z połowy składników na masę serową w tortownicy o średnicy 20 cm 