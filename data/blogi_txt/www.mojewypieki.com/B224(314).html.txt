Bardzo smaczny, neutralny w smaku chleb na zakwasie, o sprężystym miąższu. Chleb smakuje jak tradycyjny 'zwykły' chleb mieszany (o ile można tak  uogólnić ;). Mogłabym jeść taki co drugi dzień, dla odmiany od razowego chleba Tatter. Uproszczony przepis pochodzi z forum Cincin. Polecam!   Składniki:   150 g zakwasu żytniego  300 g letniej wody  400 g mąki pszennej chlebowej (część można zastąpić mąką razową)  100 g mąki żytniej jasnej  1,5 łyżeczki soli   1 łyżeczka drożdży suchych (4 g) lub 8 g drożdży świeżych   Wszystkie składniki umieścić w misie miksera i wyrobić ciasto (przez 7 - 8 minut). Powinno być luźne i lepkie. Misę nakryć folią, odstawić na 10 minut by ciasto odpoczęło i znów wyrobić (przez 5 minut) by było elastyczne. Zostawić na 2 - 2,5 h do wyrośnięcia, w ciepłym miejscu, następnie uformować i przełożyć do obsypanego mąką kosza lub wysmarowanej masłem i wysypanej otrębami foremki (piekłam w głębokiej foremce o wymiarach 13 x 27 cm). Pozostawić do wyrośnięcia. Przed pieczeniem można posmarować jajkiem roztrzepanym z mlekiem, obsypać nasionami.  Piec w temperaturze 240ºC przez około 40 - 45 minut, do zbrązowienia skórki. Studzić na kratce.  Metoda dla maszynistów:  Wszystkie składniki umieścić w maszynie do pieczenia, według instrukcji: najpierw płynne, potem sypkie, na końcu drożdże. Nastawić program do wyrabiania ciasta 'dough', pozostawić do wyrośnięcia. Potem wyjąć, krótko wyrobić, uformować bochenek dalej postępując według powyższego przepisu.  Smacznego :) 