Uwielbiam takie bułeczki. Wyglądem przypominają mi moje ulubione bułeczki z Polski, a tu niespodzianka: są specjalnością francuską i belgijską:). W smaku są delikatne, mięciutkie, z chrupiącą skórką. Są pyszne! Ten znakomity przepis znalazłam na zaprzyjaźnionym blogu, u Evenki. Polecam, a nawet b.a.r.d.z.o. Składniki na 10 bułeczek:    400 g mąki chlebowej    1,5 łyżeczki soli (można dać troszkę mniej)    1 łyżeczka drobnego cukru    7 drożdży instant lub 15 g świeżych drożdży    120 ml ciepłego mleka    175 ml ciepłej wody    Mąkę przesiać z solą do dużej miski, dodać cukru, po środku zrobić wgłębienie. Drożdże rozpuścić w mleku, wlać do dołka, lekko posypać z wierzchu mąką i zostawić w temperaturze pokojowej na 15 - 20 minut. Następnie wlać wodę, wymieszać, formułując wilgotne, miękkie ciasto. Wyrabiać na stolnicy lekko posypanej mąką przez 8 - 10 minut, aż stanie sie gładkie i elastyczne. Włożyć do miski, przykryć ręczniczkiem i zostawić do podwojenia objętości w ciepłym miejscu (około 1,5 godziny).  Ciasto wyłożyć na stolnicę, lekko ugnieść i pozostawić na 5 minut, by "odpoczęło". Podzielić na 10 części (u mnie wyszło 9), z każdej z nich uformować w dłoniach kulkę, a następnie lekko rolować, by nadać bułeczce owalny kształt. Wierzch delikatnie obsypać mąką, układać na blaszce w dużych odstępach. Przykryć ręczniczkiem i zostawić do wyrośnięcia na 30 minut (bułeczki powinny podwoić objętość). Po tym czasie w bułeczce zrobić głęboki "przedziałek" (aż niemal do samej blachy); ja zrobiłam go końcem drewnianej łyżki, można też kantem dłoni. Ponownie odstawić do wyrośnięcia na 15 minut. Tu sobie już rosną:    Piekarnik nagrzać do 230ºC, na dole umieścić pojemnik żaroodporny z wodą. Wstawić wyrośnięte bułeczki i piec około 13 - 15 minut na złoty kolor.  Metoda dla maszynistów: Wszystkie składniki umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie  ciasto wyjąć, uformować bułeczki i dalej postępować według powyższego przepisu.  Smacznego :) 