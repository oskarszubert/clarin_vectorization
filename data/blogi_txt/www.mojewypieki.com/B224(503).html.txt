Urocze kruche ciasteczka z nutą cytrusową :-). Zdecydowanie dominuje w nich maślany smak, więc wybierzcie dobre, prawdziwe masło. Nie potrzeba do nich foremek, ciasto rolujemy, pieczemy, a ostudzone ozdabiamy zagzakami z czekolady. Szybkie i warte wykonania :-). Przepis z magazynu 'Australian Women's Weekly'. Składniki na około 60 ciastek:   250 g masła  80 g cukru pudru 2  łyżki mąki ziemniaczanej (lub skrobi kukurydzianej, mąki ryżowej)  300 g mąki pszennej  2 łyżki drobno otartej skórki z mandarynki  60 ml soku z mandarynki  60 - 100 g gorzkiej lub mlecznej czekolady, roztopionej   Miękkie masło umieścić w misie miksera i utrzeć na puszystą masę. Dodać cukier i dalej ucierać. Dodać pozostałe składniki i zmiksować.  Ciasto warto schłodzić przez pół godziny w lodówce - łatwiej będzie się formowało. Nabierać połowę łyżki masy i - delikatnie podsypując mąką - rolować wałeczek o długości około 15 cm, odkładać na blaszkę wyłożoną papierem do pieczenia, zostawiając niewielkie odległości między ciastkami (trochę urosną).   Piec w temperaturze 180ºC przez około 10 - 13 minut, aż brzegi się zezłocą. Wystudzić na kratce.  Czekoladę roztopić w kąpieli wodnej, przelać do woreczka, odciąć jego rożek i wyciskając czekoladę, ozdobić paluszki.  Ciastka można przechowywać do 7 dni w zamkniętym pojemniku w temperaturze pokojowej.  Smacznego :)    Przepis pochodzi z The Australian Women's Weekly 'Biscuits, brownies   biscotti.' 