Pepparkakor to świąteczne pierniczki ze Szwecji. W Ikei kupowałam takie o smaku cappuccino lub pomarańczowym i nigdy nie miałam ich dość.. Są idealne. Cieniutkie, kruche, przepyszne z charakterystycznym lekko ostrym smakiem przypraw (zwłaszcza imbiru i goździków). Choć tradycyjnie pieczone na święta, idealne na każdą porę roku. I takie inne niż nasze tradycyjne pierniczki. Upiekłam pierwszą turę i zaraz zabieram się za drugą, już na święta. Są podwójnie szwedzkie, ponieważ słodkie foremki w kształcie zwierzątek również kupiłam w Ikei - polecam, bardzo się podobają dzieciom ;-). Ciasto jest bardzo klejące, ale po przepisowych 2 godzinach w lodówce idealne do wałkowania i wycinania rozmaitych kształtów. Wałkować i wycinać najlepiej od razu na blaszce (lub lepiej - macie teflonowej), ponieważ są tak cienkie, że mielibyśmy problemy z przeniesieniem ich potem na blachę. A im cieńsze tym smaczniejsze :-). I mówię Wam, naprawdę trudno im się oprzeć!    Składniki na około 50 większych pepparkakor lub 100 mniejszych (w zależności od foremki):                    150 g melasy (syropu z buraków, syropu z daktyli lub syropu klonowego)                   110 g masła                   100 g cukru pudru                   375 g mąki pszennej                   1/2 łyżeczki zmielonego cynamonu                   1 i 1/2 łyżeczki zmielonego imbiru 1/4 łyżeczki proszku do pieczenia                   1/4 łyżeczki zmielonych goździków                   1/4 łyżeczki soli 1 duże jajko                   2 łyżeczki przyprawy korzennej do piernika            W małym garnuszku podgrzać melasę, masło i cukier, od czasu do czasu mieszając - do rozpuszczenia się masła i cukru. Zdjąć z ognia i odstawić na pół godziny, by mieszanka przestygła.           Do dużej miski przesiać mąkę, proszek do pieczenia, przyprawy i sól. W środku zrobić wgłębienie i dodać jajko razem z wystudzoną mieszanką. Zagnieść przy pomocy miksera - zagniatanie ręczne jest trudne ze względu na fakt, że ciasto jest bardzo klejące. Przykryć kulę ciasta folią spożywczą i schłodzić w lodówce przez około 2 godziny.           Odkrawając małe porcje ciasta, rozwałkować je (im cieniej, tym lepiej) na teflonowej macie lub od razu na oprószonej mąką blaszce. Foremkami wycinać dowolne kształty.           Piec w temperaturze 175ºC przez 8 - 10 minut - do momentu, aż brzegi pierniczków zaczną się rumienić. Wyjąć z piekarnika, ostudzić na kratce.           Przechowywać w szczelnie zamkniętej puszce. Z każdym kolejnym dniem stają się smaczniejsze.. Smacznego :-).      Przepis pochodzi ze strony 'Delicious days', a znalazłam je na blogu Liski 'White Plate', którą cytuję, z moimi modyfikacjami. 