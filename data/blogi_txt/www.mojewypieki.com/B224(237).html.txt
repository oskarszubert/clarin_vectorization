Nie wiem, jakiego słowa użyć na określenie smaku, ale to chyba będzie odpowiednie - ciasto jest boskie. Idealne na ważne chwile, podniosłe uroczystości, czy.. zimowe wieczory we dwoje. Ogromna trufla, która smakuje jak intensywna, czekoladowa trufla i taką też ma teksturę. Rozpływa się w ustach. Ciasto powinno zostać przygotowane dzień wcześniej i podawane schłodzone. Ale co Wam będę pisała.. przecież Wy o truflach wiecie wszystko. Nie zapomnijcie więc upiec na Święta ;-). Aa.. i zapomniałabym.. Jest bardzo sycące. Ile małych trufli jesteście w stanie zjeść? Dwie, kilka..? To ciasto z pewnością wystarczy Wam i Waszym znajomym na kilka dni (jak dobrze, że miałam się z kim podzielić ;-).   Składniki:                    6 jajek pół szklanki (100 g) brązowego cukru                   400 g gorzkiej czekolady (u mnie 300 g gorzkiej i 100 g mlecznej) 250 ml śmietany kremówki 36%                   1/3 szklanki (80 ml) Cointreau (zamiast można użyć innego likieru cytrusowego lub nawet rumu)            Czekoladę roztopić w kapieli wodnej. Lekko przestudzić.           Jajka (całe) ubić mikserem z cukrem, przez około 5 minut (mają być gęste i puszyste, mogą nawet potroić swoją objętość). Powoli dodawać czekoladę. Miksować dalej, do połączenia. Używając metalowej łyżki połączyć kremówkę z likierem i wmieszać stopniowo i powoli do naszej masy czekoladowej. Dokładnie połączyć.           Tortownicę 22 cm wyłożyć folią aluminiową, opasając również boki od zewnatrz. Wlać do niej ciasto. Tortownicę umieścić w większym naczyniu, do którego wlać wrzącą wodę sięgającą do połowy wysokości tortownicy. Ciasto będzie pieczone w kąpieli wodnej. Piec w temperaturze 170ºC przez 30 minut. Po tym czasie przykryć folią aluminiową i piec kolejne 30 minut. Nie sprawdzać patyczkiem. Wyjąć, studzić w formie. Umieścić na całą noc w lodówce, dopiero wtedy osiąga odpowiednią strukturę. Nie polecam pieczenia w tortownicy mniejszej niż 22 cm. Podczas pieczenia ciasto mocno rośnie, by po wystudzeniu opaść. Może również popękać, lecz wszystko wyrówna się podczas studzenia. Podawać schłodzone, delikatnie oprószone kakao, z malinami i konfiturą malinową.           Smacznego :-).      Przepis pochodzi z The Australian Women's Weekly 'Chocolate - 70 wicked recipes'. 