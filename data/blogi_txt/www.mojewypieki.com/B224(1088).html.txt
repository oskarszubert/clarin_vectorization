W sezonie truskawkowym szkoda by było nie wykorzystać takiego przepisu. Intensywnie truskawkowy, chłodny, sernikowy ... bardzo nam smakował :)   Składniki:    70 dag truskawek (35 dag zmiksowanych i 35 dag pokrojonych w słupki)  2 galaretki truskawkowe  3 łyżeczki żelatyny  pół szklanki śmietanki kremówki (ja zrobiłam w wersji light: z jogurtem naturalnym)  50 dag serka śmietankowego kremowego lub twarożku trzykrotnie mielonego  2 opakowania biszkoptów lub ciastek typu petitki  5 łyżek cukru pudru (to jednak zależy od kwaśności truskawek, wedle uznania)    Dużą tortownicę lub blaszkę 25 x 30 cm wyłożyć ciastkami. Truskawki zmiksować dokładnie blenderem razem z cukrem pudrem. Dodać twarożek, śmietanę (lub jogurt), zmiksować na gładką masę. Galaretki truskawkowe oraz żelatynę rozpuścić w 1,5 szklanki gorącej wody, przestudzić. Ostudzone, dodawać powoli do masy, jednocześnie miksując. Wstawić masę do lodówki. Gdy zaczyna tężeć wymieszać z pokrojonymi truskawkami, wylać na ciasteczkowy spód i wstawić do lodówki.   Na wierzch można wyłożyć truskawki zalane galaretką truskawkową, bitą śmietanę - co kto lubi. Przechowywać w lodówce.   Smacznego :) 