Delikatna, biszkoptowa rolada z pysznym, pełnym jagód dżemem. Nadaje się się jedzenia od razu po przygotowaniu, choć na drugi dzień również jest bardzo dobra (nie można przechowywać dłużej ze względu na bitą śmietanę). W smaku rewelacyjna, choć mi się marzyły do niej polskie leśne jagody (niestety nie miałam)... Bardzo polecam :)   Składniki:   3 duże jajka  50 g drobnego cukru  40 g mąki pszennej  40 g skrobi ziemniaczanej  1/2 łyżeczki proszku do pieczenia  szczypta soli   Białka oddzielić od żółtek. Białka ubić na sztywną pianę ze szczyptą soli. Dodawać stopniowo cukier i dalej ubijać (tą samą przystawką do ubijania białek). Dodawać po jednym żółtku, dalej ubijając. Mąki przesiać z proszkiem. Dodać do ubitej masy i delikatnie wymieszać, by piana nie osiadła.  Blachę prostokątną o niewysokich brzegach (o wymiarach 43 x 28 cm) wyłożyć papierem do pieczenia. Na papier wyłożyć masę, wyrównać.  Piec w temperaturze 170ºC przez 12 minut. Wyjąć z piekarnika, usunąć papier do pieczenia, położyć na ręcznik kuchenny (lniany, nie papierowy), zwinąć wzdłuż dłuższego boku razem z ręcznikiem, odstawić do ostudzenia.  Ponadto:   340 g dżemu jagodowego (kupuję w Ikea), lub mniej wg gustu  250 ml śmietany kremówki (lub odrobina mniej, jeśli dodacie do niej jagód)  cukier puder do oprószenia  garść świeżych jagód (opcjonalnie, do wymieszania z kremówką)   Śmietanę kremówkę ubić na sztywno z 1 łyżką cukru pudru.  Roladę odwinąć, usunąć ręcznik. Posmarować warstwą dżemu, na dżem wyłożyć ubitą kremówkę* (jeśli akurat macie wymieszaną z  jagodami). Zwinąć w taki sam sposób jak była zwinięta razem z ręcznikiem, wzdłuż dłuższego boku. Oprószyć cukrem pudrem. Rolada jest od razu gotowa do spożycia. Przechowywać w lodówce do 2 dni.  Smacznego :)  * śmietany kremówki nie nakładać na marginesie 2 cm wzdłuż dłuższego brzegu (po złożeniu wypłynie) 