..lub makowiec z serem, seromakowiec.. Jedno z moich ulubionych połączeń. A ponieważ mój mąż kocha mak i wszystko co z nim związane, nie dałam się długo prosić ;-). Muszę przyznać, że przepis jest znakomity i wielokrotnie przeze mnie wypróbowany. Wilgotne, aromatyczne, ciężkie, pełne bakalii ciasto może zostać przygotowane kilka dni przed świętami. I choć wymaga trochę pracy, z dnia na dzień smakuje coraz lepiej i wynagradza wcześniejszy trud. Bardzo polecam!    Składniki na kruchy spód: 1,5 szklanki mąki pszennej                   pół szklanki cukru pudru                   125 g masła, schłodzonego 1 żółtko            Wszystkie składniki umieścić na stolnicy, szybko zagnieść, owinąć folią i włożyć do lodówki na 1 godzinę (składniki można również zmiksować w malakserze).           Po tym czasie rękoma oprószonymi mąką wyłożyć do formy o wymiarach 45 x 40 cm (największa blacha*). Ponakłuwać, podpiec w temperaturze 190ºC przez 15 - 20 minut, do lekkiego zezłocenia. Składniki na masę makową:                    4 i 2/3 szklanki maku                   1¼ szklanki drobnego cukru do wypieków 100 g rodzynków                    100 g orzechów włoskich, posiekanych                   4 jajka, białka i żóltka oddzielnie                   2 łyżki bułki tartej 2 łyżeczki ekstraktu z migdałów            Mak zalać wrzącą wodą (do pokrycia), odstawić do wystygnięcia, odsączyć z nadmiaru wody, dwukrotnie zemleć w maszynce do mięsa z drobnym sitkiem. /Mak można też zalać wrzątkiem do przykrycia i gotować przez 20 minut, odcisnąć z nadmiaru wody i wystudzić. Dwukrotnie zemleć w maszynce do mięsa z drobnym sitkiem/.           Do przygotowania masy makowej można również użyć często dostępnego w sklepach maku zmielonego. Jest to spore uproszczenie, ponieważ maku nie trzeba już mielić. Wystarczy zalać wrzatkiem do przykrycia i wystudzić. Dokładnie odcisnąć z nadmiaru wody, np. w lnianym ręczniczku kuchennym.            Żółtka utrzeć z cukrem do otrzymania puszystej masy. Dodać zmielony mak, bakalie, ekstrakt z migdałów, bułkę tartą, wymieszać lub zmiksować. Białka ubić na sztywną pianę i wymieszać delikatnie z masą makową (ten etap najlepiej tuż przed pieczeniem, by białka nie opadły lub nie podeszły wodą).  Składniki na masę serową: 1200 g twarogu tłustego lub półtłustego, zmielonego przynajmniej dwukrotnie                   1 - 1,5 szklanki drobnego cukru do wypieków                   150 g masła, w temperaturze pokojowej 5 jajek, białka i żółtka oddzielnie                    2 łyżki mąki ziemniaczanej                   pół szklanki kandyzowanej skórki pomarańczowej            Wszystkie składniki powinny być w temperaturze pokojowej.           Masło utrzeć z cukrem i żółtkami, do otrzymania puszystej, jasnej masy. Dodawać po łyżce ser, dalej ucierając. Wmieszać mąkę, skórkę.           Białka ubić na sztywną pianę i na koniec delikatnie wmieszać do masy serowej.  Wykonanie           Na podpieczony wcześniej spód wyłożyć masę makową, wyrównać. Na nią wyłożyć masę serową. Piec przez około 60 minut w temperaturze 175ºC (można od góry przykryć folią aluminiową, by sernik się nie spiekł i pozostał biały).           Wystudzić, schłodzić przez kilka godzin w lodówce a najlepiej przez całą noc.           Polać polewą czekoladową, lukrem, posypać orzeszkami - dowolnie. Smacznego :-).           Uwaga: piekłam z połowy składników w kwadratowej formie o boku 24 cm. 