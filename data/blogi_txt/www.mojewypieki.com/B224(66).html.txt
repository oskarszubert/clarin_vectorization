Ciasto ucierane z serkiem kremowym, upieczone na prośbę jednej z czytelniczek :-). Proste ciasto ucierane z dodatkiem lekko słonego serka typu philadelphia, który przełamuje słodycz babki, nadaje jej ciekawego smaku i wilgotnej konsystencji. Jak przy każdym cieście ucieranym istnieje tutaj dość spore ryzyko zakalca - przeczytaj notkę, jak go uniknąć. Babka smakuje najlepiej z ciepłym mlekiem, moje dziewczyny oszalały na jej punkcie, choć dla mnie była po prostu ok ;-). Polecam do wypróbowania!  --------------------------  Dzieci mają wolne od szkoły więc wyjeżdżamy na niedługi odpoczynek :-). Niestety, w tym czasie będę miała sporadyczny dostęp do internetu. Nie będę mogła odpowiadać na Wasze maile i komentarze, za co z góry przepraszam.. Do kolejnego przeczytania!   Składniki: 240 g serka kremowego typu philadelphia                   170 g masła lub margaryny do pieczenia                   1 szklanka drobnego cukru do wypieków                   1,5 łyżeczki ekstraktu z wanilii                   4 duże jajka 2 szklanki mąki pszennej tortowej                   1,5 łyżeczki proszku do pieczenia            Wszystkie składniki powinny być w temperaturze pokojowej. Mąkę przesiać z proszkiem, odłożyć. W misie miksera utrzeć masło z cukrem na lekką i puszystą masę. Dodać serek kremowy, w dwóch turach, cały czas ucierając. Dodawać jajka, jedno po drugim, ucierając do połączenia się masy po każdym dodaniu. Dodać ekstrakt z wanilii i zmiksować. Dodać przesiane suche składniki i delikatnie wymieszać szpatułką, do połączenia.           Formę keksówkę o wymiarach około 10 x 20 cm (piekłam w jednorazowej foremce aluminiowej o dolnych wymiarach 7,5 x 17 cm i górnych 12 x 21 cm + pozostało mi ciasta na 2 małe babeczki) wysmarować masłem, oprószyć mąką. Przełożyć do niej ciasto.            Piec w temperaturze 160ºC przez około 60 minut lub do tzw. suchego patyczka. Wyjąć z piekarnika, przestudzić przez 10 minut w formie, następnie na kratce. Udekorować lukrem.  Składniki na lukier:                    3/4 szklanki cukru pudru                   2 łyżki gorącej wody Składniki na lukier utrzeć grzbietem łyżki do uzyskania błyszczącej, lekko gęstej masy. W razie konieczności dodać wiecej wody lub cukru pudru, regulując konsystencję lukru. Smacznego :-).                 Źródło przepisu - kraftrecipes.com 