Chłodny sernik, niczym miętówki 'After Eight' :-). Miętowy w sam raz, z polewą czekoladową. Swój pastelowy miętowy kolor zawdzięcza dodatkowi świeżej mięty, jak i likieru miętowego (nie używałam barwników). Pieczony w kąpieli wodnej, dzięki czemu nie opada, jest równy jak stół i nie pęka. Delikatnie mazisty, idealny. Polecam na pełnię wiosny, kiedy w Waszych ogródkach będzie już mięta po pas ;-).    Składniki na spód ciasteczkowy: 120 g ciastek pełnoziarnistych w czekoladzie typu digestive 40 g masła, roztopionego            Ciasteczka pokruszyć lub zmiksować w malakserze na drobny piasek. Dodać masło i wymieszać.           Tortownicę o średnicy 21 cm wyłożyć papierem do pieczenia, samo dno. Na papier wysypać ciasteczka. Wyrównać, dokładnie wklepać w dno, schłodzić przez pół godziny w lodówce.            Formę dwukrotnie owinąć z zewnątrz folią aluminiową - sernik będzie pieczony w kąpieli wodnej.  Składniki na masę serową:                    250 ml śmietany kremówki 36% 80 g świeżych liści i łodyżek mięty* lub 2 torebki herbaty miętowej (ewentualnie 2 łyżeczki ekstraktu miętowego) 600 g twarogu półtłustego, zmielonego przynajmniej dwukrotnie 3/4 szklanki drobnego cukru do wypieków                   3 jajka                   1 żółtko                   2 łyżki soku z cytryny                   1 łyżka mąki pszennej 2 łyżki skrobi ziemniaczanej                   50 ml likieru miętowego**            Wszystkie składniki powinny być w temperaturze pokojowej.           Świeżą miętę drobno porwać. Śmietanę kremówkę zagotować do wrzenia, zdjąć z palnika, dodać miętę, wymieszać do jej przykrycia, nałożyć pokrywkę, pozostawić do zaparzenia i wystudzenia. Po tym czasie całkowicie odcedzić kremówkę, listki dobrze odcisnąć z kremówki (wykręcić). Listki wyrzucić.           /Używając zamiast świeżej mięty herbaty miętowej dodajemy do wrzącej kremówki jej 2 torebki, pilnując, by nie 'naciągnęła' zbyt mocno; herbata może nadać sernikowi koloru lekko brudniejszej miętowej zieleni. Używając ekstrakt miętowy dodajemy go do masy serowej pod sam koniec - wtedy dla zielonego koloru masy serowej można dodać kilka kropel barwnika./           W misie miksera zmiksować lub roztrzepać jajka. Dodać cukier i zmiksować. Po łyżce dodawać twaróg, miksując do otrzymania bezgrudkowej masy serowej, nie dłużej. Dodać miętową kremówkę, sok z cytryny, przesianą mąkę ziemniaczaną, mąkę pszenną, likier miętowy, wymieszać. Piekarnik rozgrzać do temperatury 170ºC. Na schłodzony ciasteczkowy spód wylać miętową masę serową, wyrównać. Włożyć do piekarnika i natychmiast obniżyć temperaturę do 150ºC. Piec z parą wodną*** około 1 godziny i 15 - 30 minut.           Po skończeniu pieczenia lekko uchylić piekarnik i pozostawić sernik do wystygnięcia, by uniknąć gwałtownej zmiany temperatury. Po wystudzeniu sernik wyjąć, schłodzić przez kilka godzin w lodówce lub najlepiej przez całą noc.            Wyjąć z lodówki około 1 godziny przed podaniem, ozdobić polewą czekoladową, podawać. Kroić ostrym, gorącym nożem (zanurzanym na chwilę we wrzątku i wycieranym do sucha).  Polewa czekoladowa: 50 ml śmietany kremówki 30 lub 36%                   50 g czekolady (mlecznej lub gorzkiej), posiekanej 3 kostki białej czekolady + mniej niż kropla zielonego barwnika (barwnik można pominąć)            Śmietanę kremówkę przelać do małego garnuszka, podgrzać do punktu wrzenia, ściągnąć z palnika. Natychmiast dodać posiekaną ciemną czekoladę, odstawić do jej rozpuszczenia, mieszając od czasu do czasu. W osobnym naczyniu roztopić nad parą wodną białą czekoladę z odrobiną barwnika, przełożyć ją do worka cukierniczego z cienką okrągłą tylką do pisania.           Po rozprowadzeniu ciemnej polewy po serniku, białą czekoladą wyciskaną z rękawa zrobić na serniku paski, przeciągnąć po nich wykałaczką by zrobić ozdobny wzorek. Gdyby polewa się zwarzyła - przeczytaj, jak ją uratować. * z mięty wieloletniej, gdzie łodyżki są zdrewniałe, wykorzystujemy jedynie listki           ** likier miętowy nada masie serowej koloru miętowego (jak na zdjeciach); jeśli nie użyjecie likieru można dodać odrobinę barwnika spożywczego *** sernik pieczemy w kąpieli wodnej: kąpiel wodna polega na tym, że formę z sernikiem wkładamy do większej formy lub naczynia żaroodpornego, do którego nalewamy wrzącej wody do połowy wysokości formy z masą serową           Smacznego :-). Pieczesz sernik po raz pierwszy? A może chcesz wiedzieć, jak upiec perfekcyjny sernik? Zapraszam do przeczytania notki o serniku idealnym. 