Dzisiaj mało walentynkowo, ale za to słonecznie :). Tradycyjne ciasto wietnamskie. Każda mama w Wietnamie ma na nie swój wypróbowany przepis.  Pieczone z dużą ilością bananów, ze słodzonym mlekiem skondensowanym. Jest... inne niż dotychczas jedliście, to na pewno ;). Słodkie, mocno bananowe, zwarte, trochę w konsystencji przypomina pudding. Bardzo proste w wykonaniu. Nie wiem, czy Wam je mocno polecać. Upieczcie dla odmiany ;). Warto przekonać się, jakie ciasta są popularne w odległym zakątku kuli ziemskiej. Przepis pochodzi ze strony 'Almost Bourdain'.   Składniki:   9 średniej wielkości bananów, dojrzałych  60 g drobnego cukru  7 jajek  puszka mleka słodzonego skondensowanego (ok. 380 g)  250 g masła (użyłam margaryny), roztopionego  200 g mąki pszennej, przesianej Banany pokroić w plasterki, wymieszać z cukrem, odstawić na 30 minut.  Formę okrągłą o średnicy 24 cm wyłożyć papierem do pieczenia, boki wysmarować masłem.  Jajka zmiksować (w całości), dodać mleko skondensowane i roztopione masło, dalej miksując. Dodać mąkę i wymieszać. Delikatnie wmieszać banany.  Ciasto wlać (będzie bardzo rzadkie) do przygotowanej formy. Piec w temperaturze 200ºC przez około 1 godzinę, do tzw. suchego patyczka. W trakcie pieczenia, jeśli ciasto szybko zbrązowieje, warto przykryć je folią aluminiową. Wystudzić w stygnącym piekarniku. Wyjąć, przechowywać w lodówce.  Smacznego :) 