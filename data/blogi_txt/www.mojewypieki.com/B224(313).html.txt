Luksusowa wersja konfitury, na którą pozwalam sobie tylko od czasu do czasu.. nazywam ją 'edycją limitowaną' ;-). Nie przygotowuję na zimę, ponieważ w Walii nie mam dostępu do świeżych wiśni. Zawsze robię z mrożonych, kiedy tylko najdzie nas ochota. Smakuje jak najlepsze wiśnie w czekoladzie i jest niezastąpiona do wszelakich deserów. Czemu teraz o niej wspominam, skoro sezon wiśniowy dawno za nami? Przepyszna wychodzi również ze śliwek węgierek (nazywana bywa 'śliwkową nutellą'). Warto wypróbować!    Składniki na 2 słoiczki 300 ml: 1 kg dojrzałych wiśni, wydrylowanych (mogą być mrożone)* 30 dag cukru lub więcej, do smaku                   30 g kakao 1 łyżka rumu            Wiśnie przełożyć do garnka z grubym dnem, zasypać cukrem. Zagotować. Gotować na minimalnej mocy palnika, bez przykrycia, mieszając od czasu do czasu, aż woda wyparuje, a konfitura zgęstnieje. Najlepiej gotowanie takie rozłożyć na dwa dni (około 2 godzin dziennie).           Kiedy konfitura będzie już dość gęsta, kakao rozrobić z rumem w 1/4 szklanki wody. Wymieszać dokładnie, by nie było grudek, dodać do konfitury i wymieszać. Pogotować jeszcze chwilę. Jeszcze gorącą nakładać do suchych i wyparzonych słoików. Można zapasteryzować. * Czekośliwka - śliwki należy przepuścić przez maszynkę do mielenia lub zmiksować blenderem już podczas gotowania. Smacznego :-).     Przepis pochodzi z jednego z moich ulubionych blogów 'ChilliBite'. 