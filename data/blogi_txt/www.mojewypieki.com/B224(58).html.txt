Babka, która rozpływa się w ustach i jednocześnie jest lekka jak puch.. Wyłącznie na mące ziemniaczanej. W ciągu ostatnich dni piekłam ją dwukrotnie - dzieci oszalały na jej punkcie ;-). Rzeczywiście jest bardzo smaczna, mi najbardziej smakowała z lemon curdem. Za nadesłanie rodzinnego przepisu dziękuję Madzi z Northampton (trochę zmniejszyłam tylko ilość cukru i masła). Bardzo polecam :-).   Składniki:                    5 jajek 1 szklanka drobnego cukru do wypieków                   1¾ szklanki mąki (skrobi) ziemniaczanej (lub skrobi kukurydzianej) 200 g masła                   1 czubata łyżeczka proszku do pieczenia (1 łyżeczka = 5 ml)                   otarta skórka z 2 cytryn lub ulubiony ekstrakt lub aromat zapachowy Wszystkie składniki powinny być w temperaturze pokojowej. Formę o pojemności 2,6 litra wysmarować masłem, oprószyć mąką pszenną (osoby na diecie bezglutenowej mogą oprószyć formę np. zmielonymi migdałami bez skórki lub mąką bezglutenową). Jajka (w całości, nie oddzielamy białek od żółtek) umieścić w misie miksera. Ubić na jasną, bardzo puszystą masę (końcówką do ubijania białek), przez kilka minut. Stopniowo, łyżka po łyżce dodawać cukier i dalej ubijać. Masa powinna być naprawdę bardzo puszysta i nawet więcej niż podwoić objętość, co zadecyduje o udanym wypieku i braku zakalca.           Mąkę ziemniaczaną wymieszać z proszkiem do pieczenia, przesiać. Dodać do masy jajecznej i wymieszać, do połączenia. Dodać skórkę lub ekstrakt, wymieszać.           Masło roztopić w garnuszku, wrzące wlać do ciasta, zmiksować tylko do połączenia.           Ciasto przelać do przygotowanej wcześniej formy (nie powinno zająć więcej niż 2/3 wysokości formy, inaczej 'ucieknie'; babka bardzo rośnie). Piec w temperaturze 170°C przez około 50 - 60 minut (pierwsze 30 minut w temperaturze 160ºC), do tzw. suchego patyczka. Wyjąć z piekarnika, po kilku minutach wyłożyć na kratkę, by przestygła. Przed podaniem oprószyć pudrem.           Smacznego :-). 