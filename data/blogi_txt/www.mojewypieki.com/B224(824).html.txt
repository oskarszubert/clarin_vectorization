Jeśli macie ochotę pobawić się w stemplowanie ciasteczek, zapraszam :-). Wszelkie foremki do wycinania wzorków na ciastkach mile widziane. Ciastka upiekłam wyłącznie na mące pszennej razowej, można również wykorzystać mąkę orkiszową razową. Smakują jak popularne 'digestive', jednak są zdrowsze, bo 'homemade' ;-). Ciasteczka mają przyjemną nutę kardamonu, a mąka razowa dodaje im orzechowego smaku.. Są lekko chrupkie na zawnątrz i najlepsze oczywiście, ze szklanką mleka :-). Polecam dla dzieci!   Składniki na około 17 ciastek: 125 g masła, w temperaturze pokojowej                   120 g miałkiego brązowego cukru (lub cukru pudru) 250 g mąki pszennej razowej (lub orkiszowej razowej) 1 duże jajko                   1 łyżeczka kardamonu (lub cynamonu)                   2 łyżki mleka            W misie miksera utrzeć masło z cukrem, na jasną, puszystą masę. Dodać jajko, zmiksować. Wsypać mąkę wymieszaną z kardamonem, dodać mleko i zmiksować (jeśli ciasto będzie zbyt suche, można dodać dodatkową łyżkę mleka).           Ciasto owinąć folią spożywczą, schłodzić w lodówce przez 30 minut.           Blachę do ciasteczek wysmarować masłem, oprószyć mąką. Z ciasta odrywać 30 g kawałki, formować kulki. Układać je na blaszce, w niedużych odstępach od siebie, przyciskać stempelkami (stempelki każdorazowo warto oprószać w mące, by nie przyklejały się do ciasta).           Piec w temperaturze 200ºC przez około 15 minut lub do zbrązowienia brzegów. Wyjąć, wystudzić na kratce. Można przechowywać w zamkniętej puszce, do 7 dni. Smacznego :-). 