Zawsze mam w domu spory wybór muesli, nie wyobrażam sobie bez nich śniadania. Pyszne są również w tych ciastkach, które są dość kruche, nie za słodkie. No i... wyrzuty sumienia są trochę mniejsze, jeśli w ciasteczkach jest muesli... ;)   Składniki na około 30 ciastek:    pół kostki masła lub margaryny (125 g)  80 g cukru pudru  80 g nutelli   1 jajko  50 g mąki pszennej  1/2 łyżeczki proszku do pieczenia  1/2 łyżeczki cynamonu  szczypta soli  30 dag muesli (mieszanka, bez dodatków)  50 g posiekanych ulubionych orzechów  50 g rodzynków    Używając miksera ubić masło lub margarynę z cukrem na puszystą masę. Nie przerywając ubijania dodać nutellę i jajko. Do miski z ubitą masą przesiać mąkę, dodać proszek do pieczenia, cynamon, szczyptę soli. Wymieszać mikserem. Dodać muesli, orzechy i rodzynki. Wymieszać. Nakładać ciastka łyżką na wyłożoną papierem blaszkę (niepełna łyżka na 1 ciastko). Lekko spłaszczyć je od góry. Zostawić odstępy miedzy ciastkami, jeszcze urosną.   Uwaga: będzie się wydawało, że ciasto jest zbyt sypkie, praktycznie to muesli obleczone odrobiną ciasta, ale w piekarniku wszystko ładnie się zespoli.  Piec w temperaturze 180°C przez około 15 minut. Poczekać, aż troszkę przestygną na blaszce, po czym szeroką łopatką przenieść je na siatkę i pozostawić do całkowitego ostygnięcia.  Smacznego :) 