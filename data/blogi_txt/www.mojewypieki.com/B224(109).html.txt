Brioche jest rodzajem francuskiego pieczywa, pieczonym w postaci charakterystycznych bułeczek (powstałych ze złączenia dwóch kulek: mniejszej i większej), warkoczy czy nawet bochenków. Idealna na śniadanie, mocno pachnąca, żółciutka, maślana, tylko lekko słodka. Bardzo mocno puchata i delikatna ... Świetny przepis ze strony BBC GoodFood, który znalazłam na 'Kwestii Smaku'. Polecam!   Składniki na 2 bochenki:    375 g mąki jasnej chlebowej  50 g drobnego cukru  7 g saszetka drożdży suchych lub 14 g drożdży świeżych  1 łyżeczka soli   100 ml mleka  3 jajka + 1 do posmarowania  175 g miękkiego masła    W mikserze wymieszać mąkę, cukier, drożdże i sól; dodać mleko, 3 jajka i kontynuować miksowanie do otrzymania gładkiej masy (5 minut mikserem lub 8 minut ręcznie). Dodać miękkie masło i miksować dalej (5 minut mikserem lub 10 minut ręcznie). Gotowe, gładkie ciasto przełożyć do naoliwionej miski, przykryć folią i pozostawić na całą noc w lodówce.  Nieduże keksówki (u mnie jedna forma o dolnych wymiarach 21 x 11 cm i druga trochę mniejsza) wysmarować masłem, wysypać bułką tartą lub kaszą manną. Ciasto wyjąć z lodówki, podzielić na 16 równych kulek. Układać je w keksówce w dwóch rzędach, aż wypełnią całe dno (po 8 kulek na formę).    Teraz moment wymagający najwięcej ... cierpliwości. Przykryć, pozostawić w ciepłym miejscu do wyrośnięcia na 3 godziny (u mnie 3h 15m), aż ciasto podwoi objętość.    Wyrośnięte, posmarować roztrzepanym jajkiem. Piec w temperaturze 180ºC przez około 20 minut. Można przykryć od góry folią aluminiową, by się zbyt mocno nie spiekły. Studzić na kratce.  Metoda dla maszynistów: Wszystkie składniki umieścić w maszynie według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po skończeniu wyrabiania (około 30 minut) ciasto wyjąć, uformować kulę, włożyć do lodówki. Dalej postępować według powyższego przepisu.  Smacznego :) Wspaniale smakuje z dżemem ... 