O tej porze roku trudno się powstrzymać, by nie przegryzać między posiłkami. Te ciasteczka przegonią wszelkie wyrzuty sumienia.. wydają się takie zdrowe ;). Najfajniejsze w nich są płatki owsiane, dzięki którym ciastka są żujące w środku, a żurawina idealnie balansuje słodycz czekolady. Bardzo nam smakują, szczególnie z mlekiem. Przepis jest autorstwa Nigelli i pochodzi z 'Feast'.   Składniki na około 30 sztuk:    140 g mąki pszennej  1/2 łyżeczki proszku do pieczenia  1/2 łyżeczki soli 75 g płatków owsianych  125 g masła  75 g ciemnego brązowego cukru (dałam mniej)  100 g cukru pudru (dałam mniej)  1 jajko 1/2 łyżeczki ekstraktu z wanilii  75 g suszonej żurawiny  50 g orzechów pekan, z grubsza posiekanych (zastąpiłam włoskimi)  140 g chipsów z białej czekolady lub białej czekolady posiekanej W naczyniu wymieszać makę, proszek do pieczenia, sól i płatki. Do drugiego naczynia włożyć masło i cukry - zmiksować. Dodać jajko i wanilię, zmiksować. Połączyć zawartość dwóch naczyń miksując. Na koniec wmieszać żurawinę, czekoladę i orzechy.  Z ciasta formować kulki wielkości orzecha włoskiego, układać na blaszce, zachowując duże odstępy (najłatwiej robić to maczając ręce w wodzie - ciasto mocno się klei, ale tak ma być). Każdą kulkę spłaszczyć łyżką.  Piec w temperaturze 180ºC przez około 15 minut. Po upieczeniu ciastka będą bardzo miękkie, odczekać, aż stwardnieją i przełożyć na kratkę by ostygły do końca. Smacznego :) 