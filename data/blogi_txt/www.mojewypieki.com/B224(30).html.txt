Wiosna za naszymi oknami już na całego... yyy.. wróć. Wiosna tylko w kalendarzu (w UK również zimno), ale nic nie stoi na przeszkodzie, by Wasze wypieki były już wiosenne :-).  Mnie, jak co roku o tej porze, bierze na malutkie kolorowe ciasteczka, babeczki, pralinki, świąteczne maleństwa.. Najlepsze, klasyczne babeczki z nutką cytrynową, tym razem w postaci słodkich 'motylków', z dżemem malinowym i kremem z bitej śmietany. Ukochane przez moje dziewczyny, i ze względu na smak i słodki wygląd. Proste w wykonaniu, a bardzo cieszą oczy. Polecam :). Składniki na 12 babeczek:                    160 g masła 120 g drobnego cukru do wypieków                   165 g mąki pszennej                   1,5 łyżeczki proszku do pieczenia 3 jajka                   skórka otarta z 1 cytryny 1 łyżeczka ekstraktu z cytryny            Wszystkie składniki powinny być w temperaturze pokojowej. Mąkę i proszek przesiać, odłożyć.            W misie miksera utrzeć masło z cukrem, na jasną i puszystą masę. Dodawać jajka, jedno po drugim, ucierając na gładką masę po każdym dodaniu. Dodać skórkę z cytryny, ekstrakt i zmiksować.           Do powstałej masy dodać odłożone przesiane składniki. Wymieszać szpatułką tylko do połączenia się składników, nie dłużej.            Formę do 12 muffinek wyłożyć papilotkami, ciasto rozdzielić pomiędzy papilotki, wyrównać. Piec w temperaturze 180ºC przez około 20 minut (bez termoobiegu) lub chwilę dłużej, do tzw. suchego patyczka. Wyjąć, wystudzić na kratce.  Ponadto:                    3/4 - 1 szklanka dżemu malinowego                   250 ml śmietany kremówki, schłodzonej                   1 łyżka cukru pudru cukier puder - do oprószenia            Kremówkę ubić na sztywny krem, pod koniec ubijania dodając cukier puder. Wystudzone babeczki przełożyć na deseczkę. Nożem z piłką odciąć im 'czapeczki' i przekroić na pół - to będą skrzydełka motylków. Babeczkę posmarować łyżką dżemu malinowego, ozdobić kremem z bitej śmietany, przymocować skrzydełka. Oprószyć cukrem pudrem. Smacznego :-). 