Już od listopada zastanawiałam się, jaki sernik upiec na święta i wcale nie była to łatwa decycja. Po powrocie z Polski już to wiedziałam. Będzie to tradycyjny polski sernik, na którego przepis znalazłam w niedużym, co najmniej pięćdziesięcioletnim notatniku mojego Dziadka. Dziadek pracował niedługo jako cukiernik, ale przez większość życia był ciężko pracującym piekarzem, wyciągającym z powojennych pieców bochenki, które mogły pachnieć najlepiej na świecie ... Ten notatnik dostałam w zeszłym miesiącu od Babci, to dla mnie więcej niż zwykły notes, to niezapomniane do dziś pismo Dziadka i wspomnienia, które powracają za każdym razem, gdy mam go w rękach ... Niestety, Dziadek często pisał skrótami, więc większość przepisów jest nie do rozszyfrowania. Sernik był easy;), któż by nie wiedział, jaki użytek zrobić z twarogu, jaj i bakalii? :). Kto wie, jakie skarby kryją w sobie szuflady naszych Babć?   Sernik jest najlepszy, kaloryczny i tak bogaty w bakalie, jak tego chcemy. Jeśli tylko macie ochotę na tradycyjny sernik, sięgnijcie po ten przepis. Polecam!     Składniki:     1000 g twarogu tłustego lub półtłustego, dwukrotnie zmielonego  200 g masła  250 g cukru (lub mniej)  4 jaja (dość duże) lub 5 małych, oddzielnie białka i żółtka  50 g kaszy manny  2 łyżki mąki ziemniaczanej   aromat waniliowy lub rumowy  1 łyżeczka proszku do pieczenia  bakalie: rodzynki lub kandyzowana skórka pomarańczowa: do wyboru Wszystkie składniki powinny być w temperaturze pokojowej. Masło rozetrzeć na gładką masę z cukrem, żółtkami i aromatem. Dodać kaszę manną, proszek do pieczenia, mąkę ziemniaczaną, ucierać. Stopniowo dodawać twaróg, dalej ucierajac. Na końcu dodać skórkę i/lub rodzynki, delikatnie wmieszać ubite na sztywno białka.   Piec w wyłożonej papierem tortownicy o średnicy 24 cm, przez około 60 - 70 minut. w temperaturze 175°C. Wystudzić w wyłączonym piekarniku. Dowolnie udekorować (u mnie polewa czekoladowa: 100 g gorzkiej czekolady, wymieszane z 60 g gorącego, roztopionego masła).  * sernik lubi pękać na górze, ale po udekorowaniu polewą, nic nie widać;)   Smacznego :) 