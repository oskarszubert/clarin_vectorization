W tym roku na blogu będzie się dużo działo z truskawkami i rabarbarem :-). Rabarbar jest przedni do przetworów - jego kwaskowa nuta pasuje niemal do każdego połączenia. A z truskawkami - to już klasyka. Niestety, dżem ten nie wychodzi tanio (z 1,5 kg owoców otrzymałam tylko 1,5 niedużego słoiczka..), więc na pewno opłaci się właścicielom ogródków. Cukier należy dodawać ostrożnie - zaczynając od mniejszej ilości; nie ma nic gorszego niż przesłodzony rabarbar! Polecam :-).   Składniki:                    1 kg rabarbaru, obranego i pociętego na nieduże kawałki                   500 g truskawek, odszypułkowanych i przepołowionych                   1 szklanka cukru (zaczynałam od 3/4 szklanki) lub więcej, wedle smaku sok z połowy cytryny            Rabarbar, truskawki, sok z cytryny i cukier umieścić w garnku z grubym dnem i zagotować. Gotować kilka godzin, aż dżem zgęstnieje; dobrze jest gotowanie rozłożyć na 2 dni.  Jak sprawdzić, czy dżem ma odpowiednią konsystencję? Włożyć talerzyk do zamrażarki. Na zmrożony wylać łyżkę gorącej konfitury. Jeśli zastygnie, a na powierzchni utworzy się skórka, która przy dotknięciu się pomarszczy - wystarczy już gotowania.           Słoiki wyparzyć (wrzącą wodą lub w piekarniku nagrzanym do 100 stopni C). Przelać konfiturę, dobrze zakręcić. Niektórzy lubią odwracać słoiki do góry dnem lub otulać kocami, by się dobrze zamknęły lub gotować w kąpieli wodnej. Wszystko to kiedyś przerabiałam. Teraz po prostu zostawiam  gotowe słoiczki na stole w normalnej pozycji. Wskaźnikiem zamknięcia jest dla mnie wciągnięcie się wieczka słoika do środka (jeśli jest taka możliwość).           Z przepisu otrzymałam 1,5 słoiczka dżemu o pojemności 250 ml. Smacznego :-). 