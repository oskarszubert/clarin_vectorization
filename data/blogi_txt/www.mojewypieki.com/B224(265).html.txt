Arystokracja wśród francuskich deserów. Jeden z najbardziej znanych i zasłużonych, a przy tym genialnie prosty. Pyszny, delikatny, waniliowo - jajeczny krem, zapiekany pod cienką, chrupiącą warstwą karmelu. Nie przypuszczałam, że uda mi się za pierwszym podejściem, i że będę mogła Wam go dzisiaj zaprezentować. Ale to wszystko prawda - jest prosty, jest genialny, jest.. w zasadzie już go nie ma.. ;-).   Składniki: 300 ml śmietany kremówki 36%                   1 laska wanilii 4 żółtka                   3 łyżki drobnego cukru do wypieków 3 łyżki cukru do skarmelizowania (można użyć cukru brązowego) Strąk wanilii przekroić wzdłuż na pół, zeskrobać nasionka, włożyć do rondelka, wlać śmietankę. Doprowadzić do wrzenia, następnie odstawić do przestudzenia.           W miseczce drewnianą łyżką utrzeć żółtka z cukrem (nie do puszystości, wystarczy jak zaczną zmieniać kolor). Mieszając, połączyć ze stopniowo dolewaną, przestudzoną śmietanką. Masę jajeczną przecedzić przez sitko, by pozbyć się ewentualnych grudek. Wypełnić nią 2 - 3 płytkie foremki żaroodporne (lub ramekiny). Piekarnik rozgrzać do 100ºC. Wstawić foremki z masą i zapiekać około 45 minut do godziny. Pod koniec pieczenia sprawdzić, czy krem jest gotowy - środkowa część powinna być lekko galaretkowata. Krem nie powinien się również przyrumienić. Ostudzić do temperatury pokojowej. Wstawić do lodówki na co najmniej 3 godziny.           Przed podaniem powierzchnię kremu delikatnie osuszyć papierowym ręcznikiem i posypać brązowym lub białym cukrem (ok. 1 łyżki na foremkę; nie za grubo, bo warstwa karmelu będzie zbyt twarda i mało krucha). Cukier karmelizować przy pomocy palnika lub - ewentualnie - grilla w piekarniku (krótko, kilkanaście sekund, uważając by nie spalić). Podawać natychmiast.           Crème brûlée najlepiej smakuje, gdy jest bardzo zimny, a skarmelizowany cukier ciepły. Aby to osiągnąć, foremki z kremem można ustawić w żaroodpornym naczyniu, obłożyć kostkami lodu i wtedy zapiekać.           Smacznego :-).    * posiłkowałam się różnymi przepisami znalezionymi w internecie, jak i książką Pierre Hermé 'Desery...' 