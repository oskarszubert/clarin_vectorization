Wspaniały sernik z orzechami pekan przykryty pysznym sosem o delikatnym smaku toffii ... Czy można lepiej rozpocząć (i zakończyć) weekend? Oczywiście, jeśli wszystko między tym początkiem i końcem też gra, to będą dobre 3 popołudnia ... Przepis pochodzi z The Australian Women's Weekly 'Cheesecakes, baked and chilled'. Miłego weekendu!   Składniki na spód:    150 g ciastek digestive w ciemnej czekoladzie   50 g masła, roztopionego  Ciastka rozdrobnić blenderem lub wałkiem, wymieszać z roztopionym masłem. Tortownicę o średnicy 20 cm wyłożyć papierem, ciastka wcisnąć w dno, schłodzić pół godziny w lodówce.  Składniki na masę serową:    500 g sera twarogowego śmietankowego lub kremowego (u mnie: quark)   1 łyżeczka ekstraktu z wanilii  80 g drobnego cukru (caster sugar)  2 jajka 1 łyżka mąki pszennej  60 g orzechów pekan (można zastąpić włoskimi), podpieczonych i posiekanych  Wszystkie składniki ubić mikserem, na końcu wmieszać mąkę i posiekane, podpieczone orzechy. Wyłożyć na ciasteczkowy spód. Piec w temperaturze 160ºC przez 45 minut.  Składniki na butterscotch:    40 g ciemnego brązowego cukru  40 g masła  1 łyżka śmietany kremówki    Sos butterscotch zrobić roztapiając wszystkie składniki w małym garnuszku, do gładkości (będzie szybko gęstniał), wyłożyć na upieczony już sernik.  Sernik przed podaniem schłodzić w lodówce przez 3 godziny lub najlepiej całą noc.  Smacznego :)  Uwaga: sernik jest niski, jeśli macie większą tortownicę, składniki trzeba podwoić (i trochę dłużej piec, sernik powienien być ścięty na środku). 