Nie zastanawiałam się długo, na co wykorzystam pozostałe z eklerów białka :-). Przepiękny i smaczny torcik, dwie bezy Pavlovej, kruche na zewnątrz i piankowe w środku, przełożone bitą śmietaną z malinami. Bardzo polecam!   Składniki na 2 bezy Pavlovej, mniejszą i większą:                    5 białek 300 g drobnego cukru do wypieków                   1 łyżeczka octu winnego lub soku z cytryny                   1 łyżeczka mąki ziemniaczanej                   szczypta soli Płaską blaszkę do ciasteczek wysmarować masłem i wyłożyć papierem do pieczenia. Narysować na nim dwa okręgi o średnicy 20 cm i 15 cm.           Piekarnik rozgrzać do 180ºC.           W misie miksera ubić białka ze szczyptą soli na sztywną pianę. Dodawać cukier, stopniowo, łyżka po łyżce, cały czas ubijając, do powstania sztywnej, błyszczącej piany. Dodać octu winnego lub soku z cytryny oraz mąkę ziemniaczaną, zmiksować.           Masę bezową podzielić i wyłożyć na zaznaczone na papierze okręgi, wyrównać łyżką boki ku górze.           Wstawić do nagrzanego piekarnika. Po 5 minutach zmniejszyć temperaturę do 140ºC i piec przez 75 - 80 minut. Beza powinna się zarumienić, może również lekko popękać, ale przy dotyku powinna być sucha i chrupka. Wyłączyć piekarnik, uchylić drzwiczki i zostawić do wystygnięcia na kilka godzin lub całą noc.  Krem śmietankowo - malinowy: 300 ml śmietany kremówki 36%, schłodzonej skórka otarta z połowy cytryny (niewoskowanej) 1 łyżka cukru pudru                   200 g świeżych malin Śmietanę kremówkę ubić na sztywny krem, pod koniec ubijania dodając cukier puder. Dodać maliny, skórkę z cytryny, rozgnieść lekko widelcem, wymieszać.  Ponadto:                    300 g świeżych malin            Na paterę wyłożyć większą Pavlovą, na nią wyłożyć połowę kremu, posypać połową malin. Przykryć mniejszą Pavlovą, na górę wyłożyć pozostały krem i resztę malin. Podawać natychmiast. Gotowy tort przechowywać w lodówce. Smacznego :-). 