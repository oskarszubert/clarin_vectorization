Proszę, wyobraźcie sobie - tiramisu w wersji sernikowej. To jest to. Smakuje idealnie, jest lekki, puszysty, a w smaku - nie zawiedzie Was. Po zjedzeniu pierwszego kawałka, niestety, ale nie można sobie darować kolejnego ... Choć to sernik, mam wrażenie, że bardziej - lekki kawowy deser. Przepis pochodzi z tej strony. Bardzo polecam!    Składniki na spód:     180 g digestive w deserowej czekoladzie, pokruszonych  3 łyżki masła, roztopionego   biszkopty 'języczki' (w UK: sponge fingers) Digestive wymieszać z masłem. Tortownicę o średnicy 23 cm wyłożyć papierem do pieczenia, w dno wcisnąć masę ciasteczkową. Bok tortownicy wysmarować masłem, biszkopty wyłożyć z boku. Należy je skrócić i przyciąć po skosie od dołu, inaczej nie będą trzymały pionu.                  Masa serowa:     500 g twarogu śmietankowego, zmielonego  250 g serka mascarpone  1 szklanka drobnego cukru   1 łyżka skrobi ziemniaczanej lub kukurydzianej 1,5 łyżeczki ekstraktu z wanilii  3 jajka  1 łyżeczka granulek kawy instant  3 łyżki likieru kawowego, brandy lub ciemnego rumu 3/4 szklanki gęstej kwaśnej śmietany    Granulki kawy rozpuścic w likierze, odstawić.  Zmiksować twaróg śmietankowy z mascarpone, do gładkości. Powoli dosypywać cukier, miksując, potem skrobię i wanilię. Po kolei dodawać jajka, dalej ubijając, na końcu wmieszać miksturę z kawą.   Masę serową wlać do przygotowanej tortownicy.  Piec około 50 minut w temperaturze 180ºC. Podczas pieczenia przykryć sernik folią aluminiową, aby się nie spaliły biszkopty. Sernik jest gotowy, gdy środek dotknięty patyczkiem jest sprężysty, nie pieczemy do tzw. suchego patyczka. Sernik wyjąć, na wierzchu delikatnie rozprowadzić śmietanę. Włożyć jeszcze na 6 minut do piekarnika, przykryć folią.  Wystudzić, włożyć do lodówki na 3 godziny, lub najlepiej na całą noc.  Ponadto (niekoniecznie):    do posypania starta gorzka czekolada lub kakao  wiórki czekoladowe Smacznego :) 