Najsmaczniejszy tort kokosowy jaki jadłam - i nie ma w tym nic z przesady:-). Idealnie wilgotny (mocno nasączony likierem), kremowy (krem na bazie mascarpone i kremówki), mocno kokosowy. Wykonany na znanym już Wam, nieopadającym biszkopcie. Przeplatany pasmami gorzkiej czekolady. Udekorowany płatkami ze świeżego kokosa. Tort nie jest trudny do wykonania, nie jest nawet czasochłonny. Idealny na urodziny lub inną uroczystość :-).   Składniki na biszkopt do tortownicy 22 cm: 5 jajek                   3/4 szklanki drobnego cukru do wypieków                   3/4 szklanki mąki pszennej 1/4 szklanki mąki ziemniaczanej            Białka oddzielić od żółtek, ubić na sztywną pianę. Pod koniec ubijania stopniowo dodawać cukier, dalej ubijając. Dodawać żółtka, jedno po drugim, nadal ubijając. Mąki wymieszać, przesiać i delikatnie wmieszać do ciasta (na bardzo wolnych obrotach miksera lub lepiej - szpatułką).           Tortownicę o średnicy 22 cm wyłożyć papierem do pieczenia. Boków formy niczym nie smarować, papierem wyłożyć tylko dno. Wyłożyć surowe ciasto. Piec w temperaturze 160 - 170ºC około 30 - 40 minut (lub dłużej, do tzw. suchego patyczka).           Gorące ciasto wyjąć z piekarnika, z wysokości około 60 cm opuścić je (w formie) na podłogę. Odstawić do uchylonego piekarnika do ostygnięcia. Całkowicie wystudzić. Przekroić na 3 blaty.  Uwaga: boki biszkoptu oddzielać nożykiem od formy dopiero jak biszkopt będzie  wystudzony.  Krem kokosowy z mascarpone:                    200 ml śmietany kremówki 625 g serka mascarpone                   2/3 szklanki cukru pudru (lub więcej, do smaku)                   1 szklanka wiórków kokosowych                   4 łyżki likieru kokosowego np. Malibu            Śmietana kremówka i serek mascarpone powinny być schłodzone.           Śmietanę kremówkę ubić. Dodać do niej mascarpone i delikatnie wymieszać. Dodać cukier puder i likier, wymieszać do połączenia.           1/3 masy odłożyć na później (do dekoracji boków i wierzchu tortu). Do reszty masy dodać wiórki, wymieszać do połączenia.  Do nasączenia tortu: 100 ml likieru kokosowego                   100 ml wody Wymieszać.  Ponadto:                    50 g gorzkiej czekolady Wykonanie tortu:           Jeden blat biszkoptu położyć na paterze. Nasączyć go 1/3 mieszanki likieru i wody. Wyłożyć połowę masy kremowej z wiórkami, oprószyć 25 g czekolady, tarkując ją bezpośrednio na krem. Następnie położyć 2 biszkopt, nasączyć połową pozostałego likieru i wody. Na biszkopt wyłożyć pozostałą część kremu z wiórkami. Na małych oczkach zetrzeć pozostałą czekoladę. Na wierzch wyłożyć ostatni biszkopt i nasączyć go pozostałym likierem. Boki i wierzch tortu wysmarować pozostałą masą. Ozdobić płatkami kokosowymi.* Schłodzić przez minimum 3 godziny w lodówce.    Jak uzyskać płatki kokosowe? Na udekorowanie płatkami tortu z powyższego przepisu wystarczy 1 mały kokos. W kokosie, w miejscu 3 ciemnych plamek, robimy otworki, np. śrubokrętem. Wodę kokosową zlewamy do szklanki. Kilkoma mocnymi uderzeniami ostrego noża rozłupujemy kokos na pół. Nożem oddzielamy białe 'mięsko' kokosa od skorupki. Na koniec, białą część kokosa obieramy z brązowej skórki. Z powstałych białych kawałków kokosa możemy otrzymać wiórki kokosowe (ścierając je na tarce, lub w robocie kuchennym) lub płatki kokosowe (używamy przyrządu do krojenia sera żółtego w plasterki). Świeże wiórki i płatki powinny być zużyte w ciągu 3 dni.           * płatki kokosowe na wierzch tortu najlepiej nakładać po pokrojeniu tortu (utrudniają krojenie) lub płatkami udekorować tylko boki, a wierzch obsypać wiórkami kokosowymi Smacznego :) 