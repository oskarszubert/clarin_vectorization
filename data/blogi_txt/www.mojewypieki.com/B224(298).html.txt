Czekoladowa wersja słynnego już, boskiego banoffee pie. Bez pieczenia, co docenicie pewnie przy upałach panujących obecnie w Polsce ;-).  Z wykorzystaniem dulce de leche prosto z puszki, co skraca czas przygotowania deseru. Ponieważ w komentarzach pod mazurkami wielkanocnymi często skarżyliście się na wszelkie kupne masy krówkowe z grudkami, jeśli nie macie dostępu do bardzo dobrego jakościowo kajmaku z puszki, przygotujcie go sami. Wystarczy pogotować puszkę mleka słodzonego skondensowanego przez 2 godziny, pamiętając, że puszka cały czas powinna być zanurzona w wodzie. Otwieramy puszkę po schłodzeniu. Polecam!   Składniki:                    250 g ciastek digestive, w mlecznej lub gorzkiej czekoladzie 70 g masła, miękkiego                   1 puszka kajmaku z puszki (dulce de leche), około 400 g                   180 g czekolady, gorzkiej pół na pół z mleczną, rozpuszczonej 250 ml śmietany kremówki, schłodzonej                   1,5 łyżki cukru pudru                   4 średniej wielkości banany kakao do oprószenia            Ciasteczka wraz z masłem zmiksować w malakserze na mokry piasek (alternatywnie można ciastka włożyć do mocnego woreczka i pokruszyć uderzając wałkiem, następnie wymieszać z rozpuszczonym masłem). Masą ciasteczkową wyłożyć dno i boki formy na tartę o średnicy 20 cm (można również wykorzystać tortownicę, boki wykładamy do wysokości 3,5 cm). Schłodzić w lodówce.           Dulce de leche zmiksować lub wymieszać z roztopioną czekoladą. Masę wyłożyć na schłodzony spód, schłodzić przez 4 godziny.*           Śmietanę kremówkę ubić, pod koniec dodając cukier puder. Banany pokroić w plasterki. Do ubitej śmietany wmieszać połowę bananów. Bitą śmietanę z bananami wyłożyć na schłodzony wierzch tarty. Udekorować pozostałymi bananami, oprószyć kakao. Smacznego :).           * tartę można również schłodzić przez całą noc w lodówce, jednak trzeba ją wyjąć wcześniej przed podaniem do temperatury pokojowej, by masa czekoladowa nie była zbyt ścisła               Źródło inspiracji - GoodFood Magazine. 