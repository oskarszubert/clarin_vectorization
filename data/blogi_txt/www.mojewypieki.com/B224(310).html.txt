Najlepsze czekoladowe trufle. Serio. Najlepsze pod względem konsystencji i smaku. W najsmaczniejszym owocowym pudrze. Puder z kwiatów hibiskusa zauważyłam wczoraj na blogu "Kucharnia". Kilka minut później buszowałam po szafkach kuchennych szukając czegoś, co można zamienić w puder.. Liofilizowane owoce znalazłam w płatkach śniadaniowych dziewczyn. Pół godziny cierpliwie wygrzebywałam kawałeczki malin i truskawek.. opłaciło się! Puder jest wyjątkowy, kwaskowy, orzeźwiający, soczyście owocowy, o pięknym jasnomalinowym kolorze. W połączeniu z najlepszymi truflami to najbardziej pociągająca propozycja na tegoroczne Walentynki!   Składniki na 10 dużych pralinek: 150 g gorzkiej czekolady 70%                   50 g mlecznej czekolady                   100 g serka mascarpone, w temperaturze pokojowej                   1 łyżka wódki lub likieru owocowego                   cukier puder z liofilizowanych owoców: truskawek i malin            Obie czekolady roztopić w kąpieli wodnej, lekko przestudzić. W misie miksera umieścić serek mascarpone. Dodać likier, zmiksować. Partiami dodawać roztopioną czekoladę, cały czas miksując, do połączenia.           Powstałą masę czekoladową schłodzić w lodówce do momentu, aż będzie na tyle gęsta i twarda, że bedzie z niej można formować trufle.  Cukier puder z liofilizowanych owoców:                    3 łyżki liofilizowanych owoców - truskawek i malin                   4 łyżki cukru pudru            Truskawki i maliny włożyć do młynka, zmielić do momentu uzyskania pudru. Dodać cukier puder, wymieszać, krótko zmielić.           Schłodzoną masę czekoladową wyjąć z lodówki. Nabierać łyżką, formować trufle. Odłożyć do lodówki do schłodzenia. Obtaczać w owocowym cukrze pudrze. Smacznego :-). 