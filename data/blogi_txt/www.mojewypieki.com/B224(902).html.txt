Jeden z delikatniejszych pieczonych serników na Moich Wypiekach. Z głównym składnikiem w postaci jogurtu naturalnego. Przed przygotowaniem masy serowej jogurt odsączamy na sitku, jak w mazurku jogurtowym z białą czekoladą. Dodatkową wilgoć z jogurtu chłoną również biszkopty układane na spodzie foremki. Dzięki temu sernik ma zawsze idealną konsystencję i delikatny, kremowo - jogurtowy smak. Bardzo polecam!   Składniki: pół opakowania podłużnych biszkoptów                   1500 g jogurtu naturalnego (3 opakowania po 500 g)* 250 g serka mascarpone                   3/4 szklanki drobnego cukru do wypieków                   1 łyżeczka pasty waniliowej 4 jajka                   1 łyżka mąki pszennej 100 g masy kajmakowej z puszki (dulce de leche) płatki migdałów, do dekoracji            10 - 12 godzin wcześniej cały jogurt przełożyć na duże sitko (bądź durszlak) wyłożone podwójną gazą lub bawełnianym ręczniczkiem. Przykryć, obciążyć, odstawić do odsączenia do lodówki. Odlać zgromadzoną wodę.           Wszystkie składniki powinny być w temperaturze pokojowej.           Formę o średnicy 20 - 21 cm wyłożyć papierem do pieczenia. Na dnie poukładać biszkopty, jeden przy drugim, w razie konieczności przycinając.           Formę owiniąć z zewnątrz dwukrotnie folią aluminiową, sernik będzie pieczony w kąpieli wodnej.           W misie miksera umieścić odsączony jogurt, mascarpone, cukier, wanilię, jajka i mąkę pszenną. Zmiksować, do otrzymania gładkiej masy, lecz nie za długo.           Masę serową przelać na biszkopty, wyrównać. Piekarnik rozgrzać do temperatury 170ºC. Formę z sernikiem włożyć do piekarnika i natychmiast obniżyć temperaturę do 150ºC. Piec w kąpieli wodnej** około 1 godziny i 15 - 30 minut, bez termoobiegu. Wyjąć, przestudzić.           Sernik schłodzić przez kilka godzin w lodówce lub najlepiej przez całą noc. Udekorować masą kajmakową, smarując nią boki i brzegi sernika. Obkleić płatkami migdałów.            Kroić ostrym, gorącym nożem (zanurzanym na chwilę we wrzątku i wycieranym do sucha). * Najlepiej użyć jogurtu naturalnego lecz nie typu light, użyłam dokładnie takiego jogurtu.           ** Sernik pieczemy w kąpieli wodnej: kąpiel wodna polega na tym, że formę z sernikiem wkładamy do większej formy lub naczynia żaroodpornego, do którego nalewamy wrzącej wody do połowy wysokości formy z masą serową.           Smacznego :-). 