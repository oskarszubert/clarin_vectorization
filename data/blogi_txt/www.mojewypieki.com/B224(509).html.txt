Słodkie wielkanocne kurczaczki, lizakowe ciasto na patyczkach. Przepięknie wyglądają na świątecznym stole a dzieci sięgają po nie jako pierwsze :). Do lizaków, podobnie jak do bajaderek można wykorzystać dowolne ciasto babkowe lub ucierane, choć na samym końcu notki podałam Wam przepis, który możecie wykorzystać. Polecam dekorowanie razem z dziećmi. Czasu zajmie to zapewne więcej, ale ile przy tym radości :-).   Składniki na około 20 sztuk cake popsów:                    400 g suchego ciasta, pokruszonego (jasne ciasto babkowe, przepis poniżej) 120 g serka mascarpone                   70 g białej czekolady, roztopionej                   400 g żółtych candy melts*, do obtoczenia                   3 łyżki tłuszczu roślinnego typu Planta lub oleju (tylko przy użyciu candy melts firmy Wilton*) kolorowe posypki, groszki itp.            Przygotować krem: mascarpone wymieszać z roztopioną białą czekoladą. Kawałki pokruszonego ciasta dokładnie wymieszać z kremem, tworząc dużą kulę. Zawinąć w folię spożywczą, schłodzić przez 15 minut w zamrażarce.           Wyjąć, odmierzając równe kawałki ciasta przy pomocy np. łyżki do lodów, uformować kulki. Ułożyć je na blaszce wyłożonej papierem do pieczenia (by nie przykleiły się do blachy) i schłodzić w zamrażarce przez kolejne 15 minut. Żółte candy melts roztopić z 3 łyżkami tłuszczu roślinnego lub oleju w kąpieli wodnej. Przygotować patyczki. Kulki wyjąć z zamrażarki.           Końcówkę patyczka zanurzyć w candy melts i natychmiast wetknąć w środek kulki, dochodząc mniej więcej do jej połowy. Poukładać cake pops na blaszce patyczkami do góry i znów schłodzić przez około 15 minut.             Po tym czasie, jeśli polewa przestygnie, roztopić ją ponownie. Wyjąć cake pops z zamrażarki, zanurzać w roztopionej polewie, czekając, aż skapie jej nadmiar. Udekorować jak kurczaczki - zanim polewa zastygnie umocować łapki. Po zastygnięciu dorobić noski i oczka (wykonałam je z lukru królewskiego).           Wbić patyczkami w styropian, kartonik lub poukładać 'do góry nogami' na papierze do pieczenia.           Przechowywać w lodówce, choć długo wytrzymują w temperaturze pokojowej.  Składniki na przykładowe jasne ciasto do cake pops:                    1 szklanka mąki pszennej                   3/4 łyżeczki proszku do pieczenia 110 g masła, w temperaturze pokojowej                   pół szklanki drobnego cukru do wypieków                   2 duże jajka                   1 łyżeczka ekstraktu z wanilii 1/4 szklanki mleka            Wszystkie składniki powinny być w temperaturze pokojowej. Mąkę, proszek do pieczenia przesiać, odłożyć.           W misie miksera utrzeć masło z cukrem, na jasną, puszystą masę. Dodawać jajka, jedno po drugim, miksując po każdym dodaniu. Dodać ekstrakt i zmiksować.            Do masy maślano - jajecznej dodać mąkę z proszkiem, mleko, wymieszać na małych obrotach miksera, tylko do połączenia się składników, nie dłużej.           Dowolną małą keksówkę wysmarować masłem, oprószyć mąką. Przełożyć ciasto. Piec w temperaturze 170ºC przez około 40 minut lub krócej, do tzw. suchego patyczka. Wyjąć z piekarnika, wystudzić. pokruszyć. Z powyższego przepisu otrzymamy około 460 g jasnych okruszków do przygotowania ciasteczkowych lizaków.            * Candy melts (np. firmy Wilton, Merckens) to polewa podobna w konsystencji do czekolady, w postaci kolorowych, dużych groszków. Najlepiej roztapiać je w plastikowej miseczce w mikrofali, podgrzewając na niedużej mocy, po 30 sekund, za każdym razem mieszając. Candy melts firmy Wilton są zbyt gęste do obtaczania cake popsów, więc dla otrzymania odpowiedniej konsystencji polewy należy dodać 1 łyżkę tłuszczu roślinnego typu Planta lub oleju na około 130 g candy melts. Zamiast kolorowej polewy czekoladowej, można lizaki obtaczać w białej czekoladzie zabarwionej barwnikami do czekolady.           Smacznego :-).               Inspiracja - bakerella.com 