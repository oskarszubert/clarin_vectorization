Ciasteczka te są przepyszne, a podczas pieczenia po domu unosi się wspaniały zapach wanilii ... I - choć tego po nich nie widać - są niezwykle kruche i delikatne. Bardzo duże znaczenie ma użycie dobrej jakości cukru waniliowego, niemal tak duże jak wybór np. dobrego masła do ciasteczek maślanych. A naprawdę warto je upiec, polecam. Przepis pochodzi z 'The cookie and biscuit bible'.  PS. Przez około 3 tygodnie niestety nie będę zamieszczać nowych wpisów. Mam dużo zaległej pracy 'papierkowej' i niedługo zaplanowaną imprezę urodzinową dla Wiktorki, i po prostu nie będę miała czasu. Ale na blog zaglądać będę.. i wpis z okazji Dnia Orzechowego zrobię troszkę później. Pozdrawiam! Składniki na około 25 - 30 sztuk ciasteczek:    115 g miękkiego masła    50 g cukru waniliowego (dobrej jakości, jeśli użyjecie tradycyjnego saszetkowego cukru, dajcie go pół na pół ze zwykłym i zwiększcie ilość aromatu waniliowego)    1 jajko, roztrzepane 1/4 łyżeczki ekstraktu z wanilii    200 g mąki pszennej    pół łyżeczki proszku do pieczenia    pół łyżeczki sody     3 łyżki mąki ziemniaczanej    Dodatkowo:    1 jajko roztrzepane z 1 łyżką mleka    gruby cukier    Masło ubić z cukrem do puszystości. Wbić jajko i ekstrakt z wanilii, dalej ubijając (w tym momencie masa lubi się warzyć, ale kompletnie się tym nie przejmować, bo nie ma to wpływu na ciasto). Dodać mąkę, proszek, sodę oraz skrobię i zmiksować/wyrobić. Ciasto powinno być mięciutkie, nie klejące.  Blat wysypać mąką. Ciasto rozwałkować, wycinać ciasteczka, delikatnie przenosić je na wyłożoną papierem blachę (są bardzo delikatne i miękkie, najlepiej podważać je nożem).  Jajko roztrzepać z mlekiem. Posmarować ciastka, posypać cukrem. Piec około 15 minut w temperaturze 180ºC. Po upieczeniu studzić na kratce.  Smacznego :) 