Kształt i smak drożdżówek, jaki pamiętam z dzieciństwa... Choć ciasto drożdżowe nie wyróżniające się niczym nadzwyczajnym i proste w przygotowaniu, przepis naprawdę bardzo dobry. Najlepsze ciepłe, od razu z piekarnika. Jak dawniej, z piekarni. Lepsze niż z piekarni ;). Spróbujcie sami!   Składniki na około  12 drożdżówek:    75 g margaryny lub masła  250 ml mleka  25 g świeżych drożdży lub 12 g suchych drożdży  szczypta soli  70 g cukru  50 dag mąki pszennej    Ponadto:     dżem lub inne nadzienie  jajko do posmarowania, roztrzepane z 1 łyżką mleka Tłuszcz roztopić, dodać mleko, podgrzać do letniej temperatury (nie może być gorące!). Drożdże suche wymieszać z mąką (ze świeżymi zrobić najpierw rozczyn). Dodać pozostałe składniki, wyrobić ciasto, aż będzie gładkie. Odłożyć przykryte w ciepłe miejsce do podwojenia objętości (1 - 1,5 h). Po wyrośnięciu dokładnie wyrobić, by usunąć pęcherzyki powietrza (ciasto w przekroju powinno być gładkie).  Rozwałkować na placek o wymiarach około 30 x 50 cm. Posmarować ciasto nadzieniem, zwinąć w roladę, którą pokroić na kawałki o grubości 3 - 3,5 cm. Ułożyć je na blaszce w sporych odstępach. Trzonkiem noża lub drewnianą łyżką nacisnąć wzdłuż środka każdego odciętego kawałka, aby jego boki uniosły się do góry. Odstawić (przykryte lnianym ręczniczkiem) do wyrośnięcia, ale nie na długo, na 10 - 15 minut. Kiedy lekko podrosną, posmarować roztrzepanym jajkiem. Przed pieczeniem wyglądają tak: Piec w temperaturze 220ºC przez około 10 minut. Studzić na kratce. Polukrować, choć niekoniecznie.   Metoda dla maszynistów:  Wszystkie składniki umieścić w maszynie według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po skończeniu programu (1,5 h) ciasto wyjąć, krótko wyrobić, rozwałkować. Dalej postępować według powyższego przepisu.  Smacznego :) 