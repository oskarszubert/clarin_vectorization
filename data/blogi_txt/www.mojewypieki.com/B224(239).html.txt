Ciasto, które nie wygląda najciekawiej na świecie, ale jest bombą błonnikową. Zawiera produkty bogate w ten cenny składnik spożywczy jak otręby, mak, orzechy i rodzynki. Zawsze wyrzuty sumienia są trochę mniejsze ;-). Poza tym ciasto jest bardzo smaczne, szybkie i bezproblemowe w przygotowaniu. Zdecydowałam się przy nim wypróbować przepis na zawsze lśniącą polewę kakaową, którą mi poleciliście. Rzeczywiście, polewa nie traci połysku, nie brudzi rąk przy jedzeniu (ani noża przy krojeniu), ładnie zastyga i nie pozostawia smug. Smakuje jak polewa z gorzkiej czekolady..   Składniki:                    1,5 szklanki otrębów                   2/3 szklanki drobnego cukru do wypieków                    pół szklanki suchego maku pół szklanki mąki pszennej                   100 g orzechów włoskich, z grubsza posiekanych                   100 g rodzynków                   190 g masła lub margaryny do pieczenia                   4 jajka                   1 czubata łyżeczka proszku do pieczenia                   1 łyżeczka aromatu migdałowego            Wszystkie składniki powinny być w temperaturze pokojowej.           Białka oddzielić od żółtek, ubić na sztywną pianę. Powoli dodawać cukier, dalej ubijając. Dodać żółtka i ubić. Dodać otręby, mak, wymieszać. Tłuszcz rozpuścić i gorący wlać do ciasta, wymieszać. Mąkę z proszkiem przesiać, wymieszać i wsypać do ciasta. Dodać aromat migdałowy. Wsypać bakalie i wymieszać.           Ciasto przełożyć do foremki o wymiarach 30 x 14 cm (ale może być węższa, wtedy ciasto będzie bardziej kwadratowe w przekroju). Foremka powinna być wcześniej wysmarowana masłem i wysypana otrębami. Piec w temperaturze 200ºC przez około 50 minut lub do tzw. suchego patyczka (piekłam krócej). Przestudzić, polać polewą. Polewa kakaowa z żelatyną (zawsze błyszcząca): 4 łyżki cukru                   2 łyżki kwaśnej śmietany 3 łyżki kakao                   60 g masła                   1 łyżeczka żelatyny            Żelatynę zalać niewielką ilością gorącej wody. Wymieszać, do rozpuszczenia. Resztę składników zagotować. Dodać  żelatynę do reszty masy. Wymieszać dobrze i przestudzić. Jak już lekko zgęstnieje, polać ciasto. Uwaga: polewy z tego przepisu wychodzi nieznacznie więcej niż potrzeba do ciasta.           Smacznego :-).      Przepis na ciasto pochodzi z miesięcznika 'Ciasta domowe'. 