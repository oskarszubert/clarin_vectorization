Tradycyjne muffinki w wersji z mąką orkiszową razową i brzoskwiniami. Z nutą migdałową i kruszonką z ciasteczek amaretti. Świetne na drugie śniadanie, piknik, do zabrania na przekąskę pracy. Mąka razowa wzbogaca ich smak i nadaje lekko orzechowego posmaku. Bardzo dobrze odchodzą od papilotek. Wydają się niepozorne, i... bardzo wciągają :-). Polecam!   Składniki na 6 - 8 dużych muffinek lub 10 mniejszych: 130 g mąki orkiszowej razowej                   1 łyżeczka proszku do pieczenia                   1 duże jajko 3 łyżki oleju słonecznikowego                   6 łyżek jogurtu greckiego lub naturalnego                   80 g jasnego brązowego cukru                   1 duża brzoskwinia, pokrojona w dużą kostkę                   ciasteczka amaretti, po 1 sztuce na każdą muffinkę                   kilka kropel ekstraktu lub aromatu z migdałów            Wszystkie składniki powinny być w temperaturze pokojowej.           W mniejszym naczyniu widelcem roztrzepać jajko, olej, jogurt, ekstrakt z migdałów. W drugim naczyniu wymieszać mąkę, proszek do pieczenia, cukier. Połączyć zawartość obu naczyń, wymieszać szybko i niedbale, tylko do połączenia się składników.           Formę do muffinek wyłożyć papilotkami. Do każdej z nich nałożyć ciasta do połowy wysokości papilotki. Na wierzch muffinki położyć kawałek brzoskwini. Pokruszyć ciasteczka i posypać po wierzchu (1 ciasteczko na 1 muffinkę).           Piec w temperaturze 190ºC przez około 25 minut lub do tzw. suchego patyczka. Wyjąć, przestudzić na kratce.           Smacznego :-). 