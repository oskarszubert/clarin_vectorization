Postanowiłam do upieczenia muffinek użyć napoju gazowego - smacznego, choć o niezdrowej sławie ;-). Muffinki  są wspaniałe, delikatne, smakują jak małe babeczki - murzynki. Smak coli nie jest wyraźny, dominuje kakao i aromat muscovado;  można ją również zastąpić innym napojem, a nawet wodą, warunek - gazowaną. Bąbelki są tu istotne - nadają muffinkom lekkości. Wykończyłam ją klasycznie - czasami ta wisienka na małym ciasteczku jest jak przysłowiowa kropka nad "i", prawda? Polecam :-)   Składniki na 8 dużych lub 10 tradycyjnych muffinek: 200 g mąki pszennej                   2 łyżeczki proszku do pieczenia                   4 płaskie łyżki kakao (1 łyżka = 15 ml)                   160 g ciemnego cukru muscovado 150 ml napoju gazowanego typu Coca - Cola                   100 ml oleju słonecznikowego                   2 jajka 1 łyżka cherry brandy (opcjonalnie, poprawia smak) Wszystkie składniki powinny mieć temperaturę pokojową. W jednym naczyniu wymieszać suche składniki: mąkę, proszek, kakao, cukier.           W drugim mokre - roztrzepane jajka, colę, olej, cherry brandy.           Połączyć zawartość obu naczyń, mieszając krótko, tylko do połączenia się składników. Foremkę do muffinek wyłożyć papilotkami, nałożyć do nich ciasta, do 3/4 wysokości papilotki. Piec w temperaturze 200ºC około 25 minut, do tzw. suchego patyczka.           Wystudzić na kratce. Udekorować dowolnie, u mnie to roztopiona w kąpieli wodnej czekolada (50 g) z 1 łyżką masła/oleju i wisienki koktajlowe. Smacznego :)           * w przypadku zamiany coli na wodę gazowaną można zwiększyć ilość cukru 