Mam smutne przeczucie, że to już końcówka sezonu czereśniowego.. Postanowiłam pożegnać się z nimi pysznymi i prostymi babeczkami. Czereśnie zapiekamy w cieście, a dodatkowo dekorujemy nimi polewę czekoladową. Niewielki dodatek jogurtu sprawia, że babeczki są bardziej puszyste niż zazwyczaj. Wspaniałe z każdymi owocami sezonowymi :-).   Składniki na 12 babeczek: 140 g masła                   3/4 szklanki drobnego cukru do wypieków                   2 jajka                   1 i 1/4 szklanki mąki pszennej tortowej                   1 łyżeczka proszku do pieczenia                   1/4 łyżeczki sody oczyszczonej                   1/4 szklanki i 1 łyżka jogurtu greckiego                   1 łyżeczka ekstraktu z cytryny lub migdałów                   24 czereśnie            Wszystkie składniki powinny być w temperaturze pokojowej.           W misie miksera utrzeć masło z cukrem, na jasną, puszystą masę. Dodawać jajka, jedno po drugim, ucierając po każdym dodaniu do połączenia się składników. Dodać ekstrakt i zmiksować. Mąkę pszenną przesiać z proszkiem do pieczenia i sodą oczyszczoną. Dodawać do utartej masy maślanej na zmianę z jogurtem, miksujac krótko, tylko do połączenia.            Formę do muffinek wyłożyć papilotkami. Ciasto rozdzielić pomiędzy papilotki (najprościej przy pomocy rękawa cukierniczego), nakładając do 3/4 wysokości papilotki. W sam środek wetknąć czereśnię, tak, by zanurzyła się w cieście do połowy. Piec w temperaturze 170ºC przez około 25 minut, przy czym przez pierwsze 15 minut w 160ºC, bez termoobiegu.           Wyjąć, wystudzić na kratce.  Polewa czekoladowa:                    100 g gorzkiej czekolady, posiekanej                   30 g masła W małym garnuszku roztopić masło. Zdjąć z palnika, dodać posiekaną czekoladę. Chwilę poczekać, mieszając co pewien czas, do jej rozpuszczenia. W razie potrzeby garnuszek lekko podgrzać na małej mocy palnika. Przestudzić, by polewa lekko zgęstniała. Wykonanie:           Każdą wystudzoną babeczkę ozdobić polewą czekoladową, na wierzch położyć po dodatkowej czereśni. Smacznego :-). 