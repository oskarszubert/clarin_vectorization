Wersja truskawkowa tiramisu - skosztowałam, lecz fanem nie zostanę ;-). Dla mnie po prostu wszystko, co ma w nazwie 'tiramisu' musi być kawowe, i tyle... Deser jest bez dodatku surowych żółtek, co na pewno co niektórych ucieszy. Jedyne, co bym sugerowała zmienić, to biszkopty  bardzo delikatnie i krótko namoczyć w soku pomarańczowym (powinny być bardziej miękkie, jak w klasycznym tiramisu, dzięki czemu też lepiej się będzie kroiło). Tiramisu zrobiłam bez trzymania się przepisu, z połowy składników (i wyszło dość sporo), zużyłam mniej truskawek, wiecej kremówki. Wypróbujcie, polecam! Przepis pochodzi z tej strony.   Składniki:   1 i 1/4 szklanki konfitury truskawkowej (najlepiej niskosłodzonej, domowej)  1/3 szklanki + 4 łyżki Cointreau lub innego pomarańczowego likieru  1/3 szklanki soku pomarańczowego  450 g serka mascarpone  1 i 1/3 szklanki śmietany kremówki  1/3 szklanki cukru pudru  1 łyżeczka ekstraktu z wanilii  podłużne biszkopty, około 52 sztuk (ladyfingers)  660 g świeżych truskawek   W naczyniu wymieszać konfitury, 1/3 szklanki likieru pomarańczowego i sok pomarańczowy.   W drugim naczyniu wymieszać mascarpone z 4 łyżkami likieru. W osobnym ubić śmietanę kremówkę, cukier, wanilię. Część ubitej kremówki wmieszać do mascarpone, by go rozrzedzić, po chwili dodać resztę i wymieszać.  Truskawki odszypułkować i pokroić w plasterki.   Przygotować naczynie o wymiarach 33 x 23 x 5,5 cm. Część konfitury wyłożyć na dno naczynia. Na dnie ułożyć biszkopty, jeden przy drugim, na nie wyłożyć znowu konfiturę, następnie serek mascarpone, na wierzchu położyć truskawki w plasterkach. Warstwy powtórzyć.  Naczynie przykryć folią spożywczą, włożyć do lodówki na 8 godzin lub całą noc. Przed podaniem przyozdobić plasterkami truskawek. Smacznego :) 