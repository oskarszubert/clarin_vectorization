Bułeczki, które z chęcią upieczecie w pierwszych dniach wiosny. Puszyste, pachnące ziołami, których aromat roznosi się po domu podczas pieczenia... mmm.. cudo. Nadają się zarówno na śniadanie, jak i do obiadu.Ciasto  jest przyjemne do wyrabiania i formowania. Przepis pochodzi ze strony 'My recipes'. Polecam :)   Składniki na 12 bułek:   1 łyżka suchych drożdży (12 g) lub 24 g drożdży świeżych  3 łyżki cukru (dałam trochę mniej)  1 łyżeczka soli  1 łyżka suszonej lub świeżej posiekanej natki pietruszki  1 łyżka suszonego lub świeżego posiekanego koperku 1 łyżka suszonego lub świeżego posiekanego drobnego szczypiorku 1 łyżka suszonego lub świeżego drobno posiekanego rozmarynu  2 łyżki roztopionego masła (użylam oleju)  1 duże jajko  1 szklanka mleka  3,5 - 3,75 szklanki mąki pszennej  do posmarowania - 1 jajko roztrzepane z łyżką mleka  do posypania - 1 łyżka grubszej soli morskiej   Drożdże suche wymieszać z mąką, ze świeżymi zrobić najpierw rozczyn (z cukrem,  małą ilością mąki i odrobiną letniego mleka, odebranymi z przepisu). Dodać pozostałe składniki i wyrobić gładkie, elastyczne ciasto (można mikserem z hakiem do ciasta drożdżowego). Uformować kulę, przykryć, odstawić w ciepłe miejsce do podwojenia objętości (około 1,5 h).  Po tym czasie ciasto krótko wyrobić, podzielić na 12 równych części (około 82 g), ułożyć na blaszce wyłożonej matą teflonową lub papierem do pieczenia w niedużych odległościach od siebie (około 1,5 cm), ponieważ bułeczki podczas pieczenia powinny się połączyć. Przykryć, odstawić w ciepłe miejsce do wyrośnięcia, na około 45 minut.  Bułeczki przed pieczeniem posmarować jajkiem roztrzepanym z łyżka mleka, posypać grubą solą.   Piec w temperaturze 180ºC przez około 25 - 30 minut do rumianego koloru. Jeśli zbyt szybko zaczną się brązowić, przykryć folią aluminiową. Wyjąć, przestudzić na kratce.   Metoda dla maszynistów:  Wszystkie składniki umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie uformować bułeczki i dalej postępować wg przepisu.   Smacznego :)  * ciasto po wyrobieniu można przykryć folią spożywczą i pozostawić do rana do wyrośnięcia w lodówce; można również do lodówki włożyć uformowane już bułeczki, a rano piec. 