Jego Wysokość Pączek. Bez wątpienia Król wśród zapustnych słodkości. A pączki to jeden z naszych ulubionych wypieków.. To już trzeci (!) przepis na pączki, który postanowiłam przetestować. Z dwóch względów: nigdy nie robiłam pączków na mące chlebowej, jak również nigdy nie robiłam pączków, które nie są na samych żółtkach. Ale komu jak komu, Tatter (jej przepis wzięłam z forum Cin Cin) można przecież ufać. Tak więc wiedziałam, że muszą się udać :).                   Pączki są mięciutkie, puszyste, długo zachowują świeżość. Przepis nie jest skomplikowany (wprowadziłam tylko 2 małe zmiany). Są wspaniałe. Składniki na około 35 pączków:                    150 ml letniej wody                   310 ml letniego mleka                   2 duże jajka                   900 g mąki pszennej chlebowej 100 g cukru                   100 g masła (rozpuszczonego i przestudzonego)                   1 łyżeczka soli 3 łyżeczki drożdży instant (12 g) lub 24 g drożdży świeżych 1 łyżka spirytusu   Ponadto:                     olej do smażenia                   cukier puder do oprószenia konfitura, dżem do nadziania            Mąkę pszenną przesiać, wymieszać z suchymi drożdżami (ze świeżymi najpierw zrobić rozczyn*). Dodać pozostałe składniki i wyrobić, pod koniec dodając rozpuszczony tłuszcz. Wyrabiać kilka minut, aż ciasto będzie gładkie i elastyczne (starając się nie dosypywać mąki, mimo iż ciasto będzie się kleić, polecam wyrabiać mikserem z hakiem do ciasta drożdżowego). Wyrobione ciasto uformować w kulę, włożyć do oprószonej mąką miski, przykryć i odstawić w ciepłe miejsce do podwojenia objętości (około 1,5 h). Po tym czasie ciasto wyjąć na oprószony mąką blat. Rozwałkować na grubość 1 - 1,3 cm i szklanką o średnicy 7 cm wykrawać pączki. Odkładać je na stolnicę oprószoną mąką, ponownie przykryć i odstawić do podwojenia objętości (około 20 - 25 minut; pączki powinny być dobrze napuszone, ale nie przerośnięte).            Po wyrośnięciu smażyć pączki w głębokim tłuszczu rozgrzanym do temperatury 175ºC, z obu stron. Po usmażeniu odkładać na bibułkę do odsączenia. Nadziewać konfiturą lub dżemem przy pomocy rękawa cukierniczego i tylki do nadziewania pączków.           Jeszcze ciepłe polukrować lub oprószyć pudrem.  Lukier:                    1 szklanka cukru pudru                   3 łyżki gorącej wody Cukier puder utrzeć z wodą do gładkości. Gęstość lukru regulować przez dodatek wody lub cukru. Do pączków na zdjęciach użyłam rzadkiego lukru. Ilość lukru na tą ilość pączków prawdopodobnie trzeba będzie podwoić.  Metoda dla maszynistów:  Wszystkie składniki na ciasto umieścić w maszynie do chleba w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h), po czym ciasto wyjąć, krótko wyrobić i dalej postępować według powyższego przepisu. * rozczyn z drożdży świeżych wykonujemy według instrukcji zawartych w notce o cieście drożdżowym           Smażysz pączki po raz pierwszy? Koniecznie przeczytaj jak zrobić to perfekcyjnie! Z notki dowiesz się między innymi jakich błędów nie popełniać, jak prawidłowo nadziewać pączki i jakiego użyć tłuszczu do smażenia.            Smacznego :-). 