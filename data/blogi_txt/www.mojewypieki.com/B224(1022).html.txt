Wspaniała i delikatna - taka być musiała, skoro przepis na nią pochodzi od samego Pierre Hermé, francuskiego cukiernika. Pyszne kruche ciasto, mnóstwo borówek, dużo szczęścia jak na jeden raz, w najprostszym wydaniu. Warstwa owocowa jest jak kompot, lejąca i wsiąkająca w kruche ciasto. I, choć mi to nie przeszkadza, od siebie dodałabym kolejnym razem trochę mąki ziemniaczanej, by nie lądowała zbyt szybko na dziecięcych ubrankach ... no dobra, przyznam, czasem również na ubraniach bardziej zamyślonych rodziców ;)   Składniki na kruche ciasto:    130 g masła o temperaturze pokojowej  pół łyżeczki soli  35 ml mleka o temperaturze pokojowej  175 g mąki  pół łyżeczki cukru pudru  1 żółtko     Warstwa owocowa:    400 - 450 g świeżych borówek amerykańskich (lub jagód), nie poleca się mrożonych  60 g cukru pudru    Opcjonalnie (polecam!):    1,5 - 2 łyżeczki mąki ziemniaczanej    Wszystkie składniki na kruche zagnieść. Ciasto owinąć w folię i schłodzić w lodówce przez co najmniej 2 godziny.  Formę na tartę o średnicy 25 cm posmarować masłem i oprószyć mąką. Schłodzone ciasto rozwałkować na grubość 3 mm i wyłożyć nim formę, ponakłuwać widelcem.  Nagrzać piekarnik do 220ºC.   Borówki przebrać, dokładnie wymieszać z cukrem (i opcjonalnie - oprószyć mąką ziemniaczaną), rozłożyć na cieście. Obniżyć temperaturę piekarnika do 200ºC, wstawić ciasto i piec 30 minut.   Po wystudzeniu obsypać cukrem pudrem.   * ciasto kroić przed podaniem ze względu na wypływający sok  * w wersji idealnej można najpierw podpiec spód przez kilka minut, pamiętając o obciążeniu go suchą fasolą lub specjanymi kulkami ceramicznymi (by się nie wybrzuszył), choć ja tak nie robiłam, ale ciasto jest tak mocno owocowe i przez to mokre, że może warto się o to pokusić   * można również ciasto posypać kilkoma łyżeczkami bułki tartej, przed położeniem borówek - wchłonie nadmiar soku  Smacznego :) 