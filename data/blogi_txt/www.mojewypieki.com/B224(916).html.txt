Żaden z serników nie cieszy się tak nieskazitelną opinią. I wszyscy wiedzą, że nic nie smakuje lepiej. Nowojorczycy uważają, że jedynie wspaniały sernik MUSI się wywodzić z Nowego Jorku. Tam też można znaleźć prawdziwych koneserów cheesecake'ów. New York Cheesecake zdobył popularność z początkiem dwudziestego wieku. Każda restauracja miała wtedy swoją wersję tego deseru. Ale tak naprawdę to Arnold Reuben, właściciel legendarnej Turf Restaurant w New York City przyczynił się do pierwszej receptury sernika z kremowego sera, wcześniejsze opierały sie na tzw. cottage cheese. On ten przepis udoskonalił i spopularyzował. Przepis ten uczynił go sławnym, nie tylko wśród ludzi odwiedzających jego restaurację. Nic dziwnego, smakuje wybornie..                   New York cheesecake powinien być podawany schłodzony, najlepiej po nocy w lodówce. Na wskroś jest gęsty, intensywny, kremowy i satynowy zarazem. Nie można się w nim nie zakochać. Podajemy go bez dodatków, ma być czysty, a jedyne co czujemy oprócz gęstej kremowej struktury, to zapach cytryny, lekki, nienarzucający się.                   A oto, co na jego temat mają do powiedzenia Nowojorczycy: to najlepszy sernik na świecie! Składniki na spód i boki:                                    250 g ciasteczek digestive                                   125 g masła, rozpuszczonego   Formę tortownicę o średnicy 22 cm wyłożyć papierem do pieczenia. Ciasteczka pokruszyć lub rozdrobnić mikserem, wymieszać z roztopionym masłem, wyłożyć nimi spód i boki tortownicy. Schłodzić w lodówce przez około pół godziny.                           Formę dwukrotnie owinąć z zewnątrz folią aluminiową - sernik będzie pieczony w kąpieli wodnej.  Składniki na masę serową: 750 g kremowego sera (najlepiej twaróg śmietankowy, trzykrotnie mielony bądź serek kremowy typu Philadelphia) 3 duże jajka                                   220 g cukru pudru 180 g gęstej kwaśnej śmietany 18% 2 łyżeczki startej skórki z cytryny 60 ml soku z cytryny                            Wszystkie składniki powinny być w temperaturze pokojowej. Wszystkie składniki masy dokładnie zmiksować, miksturę wylać na schłodzony wcześniej spód.                             Piec w temperaturze 170ºC z parą wodną* dopóki sernik się nie zetnie na środku, sprawdzić patyczkiem - powinien być sprężysty. Należy być cierpliwym, bo trwa to bardzo długo - nawet ponad 1,5 godziny.                           *sernik pieczemy w kąpieli wodnej: kąpiel wodna polega na tym, że formę z sernikiem wkładamy do większej formy lub naczynia żaroodpornego, do którego nalewamy wrzącej wody do połowy wysokości formy z masą serową                           Smacznego :-). Tu prezentuję najwłaściwszy sposób owijania w folię tortownicy; folię nakładamy na spód od wewnątrz, zaciskamy obręczą i następnie owijamy obręcz od zewnatrz: A najlepiej smakuje pod gołym niebem, aż żal, że nie nowojorskim...                             Źródło przepisu - "Cafe cakes"  The Australian Women's Weekly. 