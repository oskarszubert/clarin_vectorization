Szukałam przepisu na wykorzystanie zalegającego w spiżarni mleka w proszku. I znalazłam :-). Choć nie jestem fanką biszkoptów, to masa wydała mi się warta zachodu (tym bardziej, że można ją użyć do tortów). W smaku bardzo, bardzo mleczna, więc do przełożenia kakaowego biszkoptu jak znalazł. Choć tego typu ciasta dla niektórych są wręcz niejadalne - bo słodkie i nie ma co ukrywać - mdławe - nam smakowało. Ale my lubimy słodkości z mleka w proszku ;-). Ciasto jest równiutkie, doskonale się kroi, idealne na różnego rodzaju imprezy. Przepis, lekko zmodyfikowany - z tej strony.  ps. rodzinka właśnie mnie uświadomiła, że masa jest pyszna a ciasto nie jest mdławe - i jak tu być obiektywnym ;-). Składniki na kakaowy biszkopt:    6 jajek  3/4 szklanki cukru pół szklanki mąki pszennej  pół szklanki mąki ziemniaczanej  1 łyżeczka proszku do pieczenia  3 łyżki kakao   2 łyżki oleju Wszystkie składniki powinny być w temperaturze pokojowej. Białka ubić na sztywną pianę, dodając pod koniec ubijania cukier, a następnie żółtka. Zmiksować. Dodać olej i dalej miksować. Mąkę przesiać, wymieszać z proszkiem do pieczenia, kakao, wmieszać delikatnie do masy jajecznej.  Ciasto wyłożyć do formy o wymiarach 25 x 34 cm (wcześniej wyłożonej papierem do pieczenia) i piec około 20 - 25 minut w temperaturze 170ºC, do tzw. suchego patyczka.   Składniki na mleczną masę:    pół szklanki mleka  2 szklanki mleka w proszku ('niebieskiego', pełnego)  2/3 szklanki cukru  350 g masła  16 g cukru wanilinowego    Mleko (zwykłe) zagotować z cukrem i cukrem wanilinowym. Ostudzić. Masło utrzeć. Powoli dodawać do niego wystudzone mleko, dalej ucierając. Wsypać przesiane mleko w proszku i ucierać, do gładkości.   Ostudzony biszkopt przekroić wzdłuż, przełożyć masą.   Składniki na polewę czekoladową: 100 g gorzkiej lub mlecznej czekolady  70 g masła     Masło i czekoladę rozpuścić w kąpieli wodnej. Lekko przestudzić. Gotową polewą polać ciasto.   Przechowywać w lodówce. Choć po kilku godzinach w lodówce masa dość stwardnieje (z powodu masła), wystarczy wyjąć ciasto 2 godziny przed planowanym podaniem. Smacznego :) 