Strucla, która w smaku przypomina tradycyjne drożdżówki z twarożkiem, wzbogacona o nutę cytrusową. Naprawdę smakuje wspaniale i utrzymuje świeżość do dnia kolejnego. Może być Waszą ulubioną codzienną struclą do drugiego śniadania lub porannej kawy, może się również znaleźć na stole wielkanocnym. Polecam :-)   Składniki na 2 duże strucle:   3 szklanki mąki pszennej chlebowej  pół szklanki letniej maślanki lub kefiru  2 duże jajka  3 czubate łyżki cukru  pół łyżeczki soli  4 łyżki masła, roztopionego (około 60 g)  1 opakowanie drożdży suchych (7 g) lub 14 g drożdży świeżych  skórka otarta z 1 cytryny i sok z niej wyciśnięty   Mąkę wymieszać z suchymi drożdżami (ze świeżymi najpierw zrobić rozczyn), dodać pozostałe składniki i wyrobić, pod koniec dodając roztopiony tłuszcz. Wyrabiać tak długo, aż ciasto będzie gładkie i elastyczne. Przełożyć do miski, przykryć  lnianym ręczniczkiem, pozostawić do podwojenia objętości (około 90 minut).  Nadzienie z twarogu:   500 g twarogu półtłustego lub tłustego  2 żółtka  1/2  - 2/3 szklanki cukru z prawdziwą wanilią  50 g masła, w temperaturze pokojowej skórka otarta z 2 cytryn   skórka kandyzowana z cytryny, ilość wedle uznania (niekoniecznie)   Przygotować nadzienie: wszystkie składniki włożyć do miski, rozgnieść (widelcem lub jak ja - tłuczkiem do ziemniaków) i wymieszać (nie ma konieczności mielenia twarożku, dobrze smakuje, jeśli są wyczuwalne grudki). Wyrośnięte ciasto krótko wyrobić, podzielić na dwie części, każdą z nich rozwałkować na prostokąt o wymiarach 25 x 35 cm, delikatnie podsypując mąką. Na rozwałkowane ciasto wyłożyć połowę przygotowanego nadzienia, tylko na środku, wzdłuż dluższego boku. Ciasto zwinąć w roladę, składając na 3 części (pierwszą, dolną częścią ciasta przykrywamy część wysmarowaną nadzieniem, następnie składamy raz jeszcze, zwijając jak roladę; boki podkładamy pod spód).       Gotowe strucle ułożyć na blaszce (27 x 40 cm) wyłożonej papierem do pieczenia, oprószyć mąką, przykryć lnianą ściereczką, pozostawić do ponownego wyrośnięcia (około 30 minut). Pomiędzy struclami położyć również papier do pieczenia, by się nie zetknęły poczas pieczenia (najlepiej zwinąć go w rolkę). Przed samym pieczeniem strucle naciąć wzdłuż ostrym nożem, prawie do samej blaszki (nie przecinając końców strucli, należy zostawić około 5 cm z każdej strony nie rozcięte),  posmarować jajkiem roztrzepanym z 1 łyżką mleka, posypać kruszonką.   Piec w temperaturze 190ºC przez około 30 minut, do złotego koloru. Wyjąć z piekarnika, po kilku minutach przełożyć na kratkę, wystudzić.  Składniki na kruszonkę:   100 g mąki pszennej  50 g cukru z wanilią*  60 g masła, roztopionego   Wszystkie składniki umieścić w miseczce i rozcierając między palcami, uformować je w kruszonkę.   Metoda dla maszynistów:  Wszystkie składniki na ciasto umieścić w maszynie do chleba w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h), po czym ciasto wyjąć, krótko wyrobić i dalej postępować wg powyższego przepisu.  Smacznego :)  * jeśli nie posiadacie cukru z prawdziwą wanilią, można ją zastąpić 8 g cukru wanilinowego  UWAGA: strucle można również upiec w keksówce, by zbyt dużo 'nie rozjechały' się na boki. 