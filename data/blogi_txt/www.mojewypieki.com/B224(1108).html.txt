Intensywnie waniliowe ciasto z moimi ulubionymi żurawinami :-). Miękkie, bardzo smaczne; połączenie słodyczy ciasta z cierpką nutą żurawin - to musi smakować dobrze! Ciasto jest proste w wykonaniu i szybkie do przygotowania, warto wykorzystać świeżą żurawinę, której teraz mnóstwo na straganach. Bardzo polecam! Składniki:                    1 laska wanilii 1,5 szklanki drobnego cukru do wypieków                   2 szklanki świeżych lub mrożonych żurawin (rozmrożonych) 2 szklanki mąki pszennej                   2  łyżeczki proszku do pieczenia                   szczypta soli 115 g masła                   2 duże jajka                   pół szklanki mleka            Wszystkie składniki powinny być w temperaturze pokojowej.           Laskę wanilii przekroić wzdłuż i zeskrobać nasionka czubkiem noża - przełożyć do malaksera, dodać cukier i wymieszać, przesypać do miski.           Mąkę przesiać, wymieszać w naczyniu z proszkiem do pieczenia i solą. W misie miksera rozetrzeć masło, do miękkości, dodać 1 szklankę cukru z wanilią i utrzeć na jasną, puszystą masę. Dodawać jajka - jedno po drugim, dobrze ubijając po każdym dodaniu. Dodawać mąkę i mleko, na przemian, zaczynając i kończąc na mące i mieszać, ale tylko do połączenia się składników, nie dłużej. Wsypać żurawiny do malaksera, dodać pozostałe pół szklanki cukru z wanilią i drobno posiekać, uważając, aby nie rozbić ich na puree.           Formę o średnicy 21 - 22 cm wyłożyć papierem do pieczenia. Rozsmarować połowę ciasta w tortownicy, wyłożyć na nie żurawiny, zostawiając wolny mały margines na brzegu. Wyłożyć drugą część ciasta na wierzch i delikatnie rozprowadzić, przykrywając żurawiny.           Piec okolo 45 - 50 minut w temperaturze 180ºC, do tzw. suchego patyczka. Przestudzić w formie około 30 minut, potem wyjąć i wystudzić na kratce. Podawać oprószone cukrem pudrem.           Smacznego :-) Przepis Bajaderki. 