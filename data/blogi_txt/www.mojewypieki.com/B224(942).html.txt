Sernik, na który być może się skusicie tego lata ;-). Na zimno, lecz bez żelatyny (biała czekolada 'trzyma' całe ciasto). Z okruszkowym, nie twardym spodem. Smakuje - rewelacyjnie, jak lekka pianka, rozpływająca się w ustach. Toblerone dopełnia smaku. Jeśli będziecie mieć problem z dostaniem tego czekoladowego batonika w swoich stronach, możecie go zastąpić podobną mleczną czekoladą z nugatem i drobnymi orzeszkami. Z przepisu nadesłanego przez Anię, który dostosowałam do wielkości swojej formy - dziękuję :-)   Składniki na spód:   160 g ciastek digestive w gorzkiej czekoladzie  50 g roztopionego masła Ciastka pokruszyć (w malakserze lub wałkiem), wymieszać z masłem. Tortownicę o średnicy 20 cm wyłożyć papierem do pieczenia, na spód wyłożyć masę ciasteczkową, wyrównać. Włożyć do lodówki na czas przygotowania masy serowej.  Składniki na masę serową:   250 g sera kremowego (np. philadelphia) lub twarożku śmietankowego do serników*  300 ml śmietany kremówki 36%  100 g batonika toblerone, bardzo drobno posiekanego  120 g białej czekolady   Śmietanę ubić. Do ubitej dodać serek i dobrze wymieszać (ja zrobiłam to mikserem).  Czekoladę roztopić w kąpieli wodnej. Roztopioną dodawać do masy serowej i szybko wymieszać (ja zmiksowałam). Dodać pokruszone toblerone i wymieszać.  Masę serową wyłożyć na schłodzony wcześniej spód i wyrównać. Schłodzić przez noc w lodówce.  Podawać ozdobiony np. wiórkami czekolady.**  Smacznego :)  * użyłam twarogu 3-krotnie mielonego  ** wiórki czekolady otrzymałam przez ścieranie czekolady o temperaturze pokojowej takim nożem do sera 