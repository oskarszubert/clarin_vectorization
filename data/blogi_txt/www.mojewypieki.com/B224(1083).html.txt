Sernik z mascarpone znalazł się już dawno na Waszej liście życzeń. Postanowiłam zrobić go w wersji czekoladowej. Choć nazwanie go sernikiem czekoladowym to nie będzie dokładne odzwierciedlenie jego smaku. Smakuje jak ciasto mocno truflowe ... jest rozpływajacy się w ustach, z delikatnie wyczuwalną nutą alkoholu, na cudownym spodzie orzechowym. Na którymś z blogów przeczytałam, że serniki z mascarpone są chimeryczne - i to prawda. Ale taki też jest mascarpone - delikatny, serek - nie serek, a raczej gęsta bita śmietana. Mocno rośnie podczas pieczenia, potem opada, może przy tym lekko popękać (jak mi się zdarzyło), co zapewne zmartwi estetów, ale smak  wszystko wynagrodzi ;). Polecam również wypróbować wersję białą truflową: z białą czekoladą i migdałami. Podawać z owocami sezonowymi, pycha!   Składniki na spód:   120 g ciastek digestive w gorzkiej czekoladzie, pokruszonych na piasek  70 g posiekanych orzechów włoskich  40 g masła, miękkiego   Wszystkie składniki wymieszać. Tortownicę o średnicy 21 cm wyłożyć papierem do pieczenia. W dno wcisnąć masę ciasteczkową, wyrównać. Podpiec w temperaturze 180ºC przez około 10 minut. Ostudzić.  Masa serowa:   500 g serka mascarpone  200 g gorzkiej czekolady  150 ml śmietany kremówki  4 jajka  130 g drobnego cukru  2 łyżki Irish Cream lub dowolnego likieru  2 łyżki mąki pszennej   Kremówkę delikatnie podgrzewać na małym ogniu. Jak zrobi się ciepła, wrzucić połamaną czekoladę. Cały czas mieszjąc, podgrzewać na małym ogniu (bardzo powoli), aż czekolada się rozpuści i połączy ze śmietaną na gładką masę. Natychmiast ściągnać z palnika (masa będzie mocno gęstniała).  Do naczynia wrzucić mascarpone, jajka (bez oddzielania na żółtka i białka), cukier, alkohol, mąkę. Zmiksować na gładką masę. Wlać ciepłą czekoladę, zmiksować do połączenia. Masa powinna być gładka.  Masę serową wylać na podpieczony spód. Piec około 50 - 60 minut w temperaturze 175ºC, aż środek będzie ścięty i nie trzęsący. Nie sprawdzać patyczkiem (nic to nie da). Studzić w lekko uchylonym piekarniku. Sernik mimo to opadnie. Włożyć do lodówki na 12 h. Przed podaniem udekorować owocami sezonowymi.  Smacznego ):  * w wersji białej orzechy w spodzie zastąpić posiekanymi migdałami, użyć ciastek bez czekolady gorzkiej, a w masie serowej czekoladę gorzką zastąpić białą, zredukować ilość cukru 