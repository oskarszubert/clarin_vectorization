Dla osób lubiących cappuccino i kawę, małe desery sernikowe o takim smaku :-). Łatwe do przyrządzenia i szybkie do podania. Fantastycznie się prezentują. Na spód użyłam samych ciastek, bez dodatku masła. W ciasteczka o smaku cappuccino zaopatrzyłam się już kiedyś w IKEA, ale np. oreo (oczywiście bez kremu) będą na pewno dobrze pasowały do lekko brązowej masy serowej. Podajemy koniecznie z bitą śmietaną, osładza ona deser i nadaje mu lekkości. Polecam!   Składniki na 12 sztuk: 80 g pokruszonych ciastek (digestive lub oreo; użyłam pepparkakor cappuccino)                   500 g twarogu półtłustego, zmielonego przynajmniej dwukrotnie 2 duże jajka                   pół szklanki śmietany kremówki 4 łyżeczki kawy rozpuszczalnej                   2/3 szklanki jasnego brązowego cukru                   1/4 szklanki drobnego cukru do wypieków                   1 łyżka mąki pszennej 2 łyżki likieru kawowego (np. Tia Maria)   Ponadto do dekoracji: 300 ml śmietany kremówki + 2 łyżki cukru pudru kakao, do oprószenia                   czekoladowe ziarenka kawowe            Ciastka pokruszyć na piasek (blenderem lub przy pomocy wałka).           Formę do muffinek na 12 sztuk wyłożyć papilotkami. Na dno papierków nasypać pokruszonych ciastek, rozdzielając równo pomiędzy wszystkie papilotki. Śmietanę kremówkę podgrzać w małym garnuszku, dodać kawę, mieszając, do rozpuszczenia kawy. Zdjąć z palnika, lekko przestudzić.           W misie miksera umieścić zmielony twaróg, jajka, kremówkę z rozpuszczoną kawą, oba cukry, mąkę pszenną, likier kawowy. Zmiksować tylko do połączenia się składników i uzyskania gładkiej serowej masy.           Masę serową przelać do papilotek, do 4/5 ich wysokości. Piec w temperaturze 170ºC przez około 35 - 40 minut (pieczemy z parą - półkę niżej w piekarniku ustawiamy naczynie żaroodporne z wodą), aż powierzchnia serniczków będzie ścięta a one same lekko się napuszą. Wystudzić w piekarniku, włożyć na całą noc do lodówki. Kolejnego dnia śmietanę kremówkę ubić, dodając pod koniec ubijania cukier puder. Ozdobić serniczki. Oprószyć kakao i czekoladowymi ziarenkami kawy.           Przechowywać w lodówce. Smacznego :) 