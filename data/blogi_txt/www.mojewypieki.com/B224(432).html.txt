Kawowe eklerki, jako propozycja na Tłusty Czwartek dla osób, które z różnych względów nie mogą spożywać słodkości smażonych w głębokim tłuszczu. Ciasto parzone pieczone w piekarniku przełożone pysznym, kawowym kremem budyniowym. Kropką nad 'i' jest lukier kawowy. Równie dobrze będą smakować polane czekoladą :-).   Składniki na około 20 sztuk:                    1 szklanka wody (250 ml)                   125 g masła lub margaryny do pieczenia                   1 szklanka mąki pszennej                   4 jajka            W rondelku z grubym dnem zagotować wodę z masłem lub margaryną. Na gotującą się wodę wsypać mąkę pszenną, energicznie mieszając, by całość się nie przypaliła. Ciasto jest gotowe gdy ma szklisty wygląd i odchodzi od ścianek garnka. Pozostawić do ostygnięcia. Ostudzone ciasto zmiksować z jajkami, do gładkości. Ciasto przełożyć do worka cukierniczego z okrągłą szeroką 1 cm tylką (lub w kształcie gwiazdki).           Na blaszkę wysmarowaną masłem lub wyłożoną papierem do pieczenia wyciskać podłużne 8 - 10 cm eklery, w sporych odstępach (ciasto mocno rośnie). Piec w temperaturze 200ºC przez około 20 - 30 minut. Po upieczeniu wystudzić, przekroić.    Budyniowy krem kawowy: 9 żółtek                   160 g drobnego cukru 60 g mąki pszennej                   650 ml mleka 3 łyżki kawy rozpuszczalnej (w proszku lub w granulkach) Żółtka, cukier, 100 ml mleka, mąkę - zmiksować blenderem. Resztę mleka wymieszać z kawą, zagotować. Na wrzące mleko wlać masę żółtkową i gotować, mieszając często, jak budyń, do zgęstnienia. Gotowy krem przykryć folią spożywczą, w taki sposób, by folia dotykała kremu. Wystudzić i schłodzić. Eklerki nadziać kremem, złączyć. Udekorować kawowym lukrem. Lukier kawowy:                    1 szklanka cukru pudru 2 łyżeczki kawy rozpuszczalnej (w proszku)                   3 - 4 łyżki wrzącej wody            Składniki na lukier rozetrzeć grzbietem łyżki. Jeśli lukier będzie zbyt gęsty - dolać więcej wody; jeśli zbyt rzadki - dodać cukru pudru.           Smacznego :-). 