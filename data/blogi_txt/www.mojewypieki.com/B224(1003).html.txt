Jedna z najlepszych szarlotek, jaką miałam okazję upiec. Kruchutkie, rozpływające się w ustach ciasto, masa pokrojonych jabłuszek z delikatną nutką cynamonu... Nie ma lepszej kombinacji. To już obowiązkowy wypiek każdego sezonu jabłkowego :-).  Z przepisu Szellki (z Galerii Potraw). Polecam gorąco! Składniki na kruche ciasto:                             500 g mąki krupczatki                           250 g margaryny/masła pół szklanki cukru pudru                           2 łyżeczki proszku do pieczenia                           2 żółtka 2 łyżki kwaśnej śmietany 18%             Wszystkie składniki dokładnie posiekać, szybko zagnieść ciasto. Odłożyć 2/3 ciasta na spód, wyłożyć nim formę o wymiarach 25 x 40 cm, ponakłuwać i wstawić do lodówki na około pół godziny. Resztę ciasta również włożyć do lodówki (lub do zamrażarki).  Składniki na masę jabłkową:                             2 - 3 kg jabłek, najlepiej renety (im więcej, tym lepiej), w UK polecam odmianę Cox cynamon do smaku (około 2 - 3 łyżeczek) cukier do smaku (można pominąć, jeśli jabłka są słodkie; dałam około 1/4 szklanki)                           bułka tarta do podsypania             Jabłka umyć, obrać, wykroić gniazda nasienne, podzielić na ćwiartki, następnie pokroić w cienkie plasterki (najszybciej zrobić to robotem). Dodać do smaku cukru i cynamonu, wymieszać (nie odsączać soku).           Schłodzone ciasto dobrze jest podpiec przez około 10 - 15 minut w temperaturze 160 - 180ºC. Wyjąć, posypać obficie bułką tartą (kilka łyżek), by pochłonęła nadmiar wilgoci z jabłek. Na to wyłożyć jabłka, na tarce zetrzeć pozostałą część (1/3) ciasta. Piec około 1 godziny w temperaturze 160 - 180ºC. Po ostudzeniu posypać cukrem pudrem.           Smacznego :-). 