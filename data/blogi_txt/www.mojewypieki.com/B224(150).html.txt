Dzień Chleba mogłabym świętować częściej. Trzy razy w tygodniu piekę chleb, a dwa razy bułeczki. Nigdy mi się nie znudzi. To przynoszące najwiecej radości wypieki. Z okazji dzisiejszego dnia chciałam się przygotować na szóstkę - 6 przepisów, może i Wy znajdziecie coś dla siebie i będziecie mogli się przyłączyć do świętowania?   Zadziwiające. Nie wiem, czy to Dzień Chleba magicznie zadziałał, czy po tylu upieczonych chlebach drożdżowych w końcu musiał się udać - zakwas. Moje największe osiągnięcie w dziedzinie pieczenia chleba. Teraz wszystkie przepisy  na chleb są osiągalne na wyciągnięcie dłoni ...  Aż się boję, jaką rewolucję to spowoduje na tym blogu ;). I pomyśleć, że to było takie proste ...  Chleb piekłam już kilka razy: mięciutki, sprężysty w środku, z delikatną, nie grubą, chrupiącą skórką. Znakomity przepis Agusi z forum CinCin. Polecam!   Składniki:    1 szklanka zakwasu żytniego lub pszennego   2/3 szklanki mleka  1/4 szklanki wody źródlanej  2 łyżki roztopionego masła  1 łyżka cukru  1 łyżka soli  3 i 1/4 szklanki mąki pszennej  1 łyżeczka drożdży     Na wierzch:    1 jajko  2 łyżki słodkiej śmietanki  nasiona do posypania Zakwas doprowadzić do temperatury pokojowej, wymieszać z ciepłym mlekiem.  Metoda manualna:   Drożdże rozpuścić w 1/4 szklanki ciepłej wody, dodać cukier i 2-3 łyżki mąki. Resztę mąki wymieszać z solą, miksturą drożdżową i zakwasem. Wyrabiać, pod koniec dodając roztopione masło. Zostawić w ciepłym miejscu, przykryte ściereczką, do podwojenia objętości.  Metoda maszynowa:   Wlać do maszyny wszystkie płyny, razem z zakwasem. Następnie składniki sypkie, na końcu drożdże. Nastawić program 'dough' do wyrabiania ciasta. Zostawić w maszynie do końca programu, do wyrośnięcia.  Następnie:   Wyjąć ciasto i lekko wyrobić. Na posypanej mąką powierzchni uformować 2 okrągłe bochenki (ja upiekłam jeden duży bochenek w wysokiej formie o wymiarach dolnych 26 x 13 cm). Zostawić je na 1 godzinę, przykryte, do podwojenia objętości. Przed samym pieczeniem posmarować bochenki jajkiem roztrzepanym z odrobiną słodkiej śmietanki, posypać nasionami.   Piec 10 minut w temperaturze 240ºC, potem zmniejszyć do 190º i piec jeszcze 20 minut (jeden duży bochenek piekę dłużej o 5 minut niż 2 małe).  Studzić na kratce.  Smacznego :) 