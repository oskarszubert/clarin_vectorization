Są prze-pysz-ne! Przepis na muffiny z serem żółtym przyniosła ze szkoły Wiki, piekli je na zajęciach z gotowania. Jeśli 12-latki sobie poradziły, to nie ma tutaj nic trudnego :-). Przepis zmodyfikowałam; oryginalnie muffinki wydawały mi się zbyt zbite i zwarte, po drobnych poprawkach są najlepsze na świecie! Wilgotne, mięciutkie, zachowujące świeżość również kolejnego dnia. Tak wspaniale pachną podczas pieczenia i ich spieczony serowy wierzch smakuje jak pizza :-). Dobre na każdą porę dnia, wspaniałe jako przekąska w pracy lub szkole, przegryzka między posiłkami, smaczne na gorąco i na zimno. Przepis podstawowy można urozmaicić ulubionymi dodatkami: świeżą papryką, suszonymi pomidorami lub oliwkami.. Bardzo smakują dzieciom :-). Składniki na około 10 - 11 sztuk:                    250 g mąki pszennej                   1,5 łyżeczki proszku do pieczenia 1 średniej wielkości marchewka*(80 - 100 g), starta na tarce o średnich oczkach                    150 g sera żółtego np. cheddar, startego na tarce o średnich oczkach 75 ml oleju                   220 ml mleka                   2 jajka                   pół łyżeczki soli                   inne przyprawy - pieprz, papryka słodka lub ostra, chilli - do smaku zioła do smaku, np. natka pietruszki (świeża lub suszona), oregano, szczypiorek itp.    Dodatkowo:                    30 g sera żółtego na wierzch muffinek                   papryka w proszku, do oprószenia            Wszystkie składniki powinny być w temperaturze pokojowej.           Do naczynia przesiać mąkę z proszkiem do pieczenia, solą i wybranymi przyprawami; odłożyć.           Do drugiego naczynia wlać mleko, olej, lekko roztrzepane jajka, startą na tarce marchew i ser żółty, posiekane zioła.            Połączyć zawartość obu naczyń, wymieszać widelcem, mieszając w jednym kierunku, do połączenia /nie miksować przy pomocy miksera/.            Formę do standardowych muffinek wyłożyć papilotkami. Ciasta nałożyć prawie do wysokości papilotek (jeśli papilotki to 'tulipanki' jak u mnie na zdjęciach, uzupełniamy do wysokości gniazda na muffinki). Z wierzchu posypać startym żółtym serem i oprószyć delikatnie papryką.           Piec w temperaturze 190ºC przez około 25 minut lub do tzw. suchego patyczka (uwaga: muffinki mogą się wydawać mokre na patyczku, to przez stopiony żółty ser; nie powinno być jednak na patyczku śladów surowego ciasta). Wyjąć, wystudzić na kratce.            Kolejnego dnia również smaczne, wystarczy je przykryć na noc lnianą ściereczką lub schować do pojemniczka i pozostawić w temperaturze pokojowej. Można również podgrzać przez 20-30 sekund na średniej mocy w mikrofali.           * Zamiast marchewki można dodać pietruszkę, pasternak, seler, dynię, cukinię lub warzywa im podobne /wedle Waszego smaku/.           Smacznego :-). 