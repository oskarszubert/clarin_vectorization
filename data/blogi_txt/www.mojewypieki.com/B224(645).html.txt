Najnowsza książka Nigelli w sprzedaży (w UK) pojawiła się około miesiąca temu, wczoraj obejrzałam również pierwszy odcinek w tv z nowej serii. Przepisy słodkie zawarte w książce nie zaskoczyły mnie szczególnie, wiele z nich znacie i znajdują się już na blogu, choć będę miała teraz okazję do porównania i ponownego odtworzenia znanych smaków :). Na pierwszy ogień na dzisiejszy podwieczorek upiekłam muffinki kukurydziane (bo w dalszym ciągu próbuję wykończyć zapasy mąki kukurydzianej ;). Smaczne i żółciutkie, wszystkim smakują, więc polecam!   Składniki na 12 sztuk:   150 g mąki pszennej  100 g żółtej mąki kukurydzianej (cornmeal)  2 łyżeczki proszku do pieczenia  1/2 łyżeczki sody oczyszczonej  150 g drobnego cukru do wypieków (dodałam mniej) 125 ml oleju  125 ml maślanki lub kefiru lub jogurtu naturalnego 1 jajko  100 g borówki amerykańskiej* (dodałam 2 x tyle)   W miseczce wymieszać składniki suche: mąkę pszenną, kukurydzianą, proszek, sodę, cukier.  W drugiej wymieszać składniki płynne: olej, maślankę, jajko.  Połączyć zawartość obu naczyń i krótko wymieszać, tylko do połączenia się składników. Wsypać połowę borówek i wymieszać.  Formę na 12 muffinek wyłożyć papilotkami. Ciasto podzielić między 12 foremek (u mnie ciasto sięgało do połowy wysokości papilotki, Nigella pisze o wypełnieniu foremek do 2/3 wysokości). Wierzch posypać pozostałymi borówkami, po 3-4 sztuki na każdą muffinkę.  Piec w temperaturze 200ºC przez 20 minut. Wystudzić na kratce.  Smacznego :)  * można zastąpić jagodami      Przepis pochodzi z książki 'Kitchen: Recipes from the Heart of the Home'. Autor: Nigella Lawson. 