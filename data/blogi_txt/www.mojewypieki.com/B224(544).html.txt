Przepyszne, kremowe lody śmietankowe. Mają idealną konsystencję i niesamowity śmietankowy smak. Niestety, są dość kaloryczne, więc warto się zaopatrzyć (jeśli istnieje taka możliwość) w kremówkę o obniżonej zawartości tłuszczu - do lodów i deserów używam tylko takiej. A wszystko dlatego, że małej ilości się nie da zjeść, po prostu ...   Składniki:   1 szklanka mleka  2 szklanki śmietany kremówki  2/3 szklanki cukru  6 żółtek  150 ml gęstej, kwaśnej śmietany (sour cream)   Do rondelka wlać szklankę mleka, 1 szklankę kremówki, wsypać cukier. Wymieszać i podgrzać do rozpuszczenia się cukru, natychmiast zestawić z palnika (najlepiej by mikstura była tylko ciepła). Odstawić na 15 minut.   Żółtka ubić, wlać do naszej lekko ciepłej mikstury mlecznej, cały czas mieszając. Postawić na palniku na średniej mocy i cały czas mieszając czekać, aż całość zgęstnieje (zajmie to kilka minut). W żadnym wypadku nie można dopuścić do wrzenia (od razu by się zwarzyło). Zdjąć z palnika, dodać drugą szklankę kremówki, wymieszać. Schłodzić do temperatury lodówkowej.   Po schłodzeniu zmiksować z kwaśną śmietaną (ja to robię blenderem). Zimną mieszankę przelać do maszyny do lodów i dalej postępować według instrukcji jej producenta.  Lody można również przygotować bez maszyny do lodów. Przygotowaną schłodzoną mieszankę zmiksować na puszystą masę, przelać do kontenera i umieścić w zamrażarce. Lody w ciągu procesu mrożenia wyciągać kilkakrotnie (np. w godzinowych odstępach) i powtarzać czynność miksowania. Dzięki temu rozbijają się tworzące się kryształki lodu i powstałe lody mają bardziej kremową konsystencję. Zamrozić.  Smacznego :) 