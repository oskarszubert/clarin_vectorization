Połączenie wanilii z truskawkami w puszystych, słodkich drożdżowych bułeczkach. Wszystko w przepisie wykonujemy od podstaw, nawet dżem truskawkowy z wanilią. Ciasto to różni się od tradycyjnego drożdżowego większą niż zazwyczaj ilością masła. Często pytacie w komentarzach i mailach, czy ciasto drożdżowe można wyrobić wieczorem, by rano piec bułeczki. Jak najbardziej. Można ciasto wyrobić i włożyć do lodówki na pierwsze wyrastanie, można również schłodzić uformowane już bułeczki, przykrywając je szczelnie folią spożywczą, by przez noc nie wyschły. Dzięki temu już rano przy śniadaniu będziecie mogli cieszyć się ich smakiem. A są naprawdę uzależniające i bardzo smakują dzieciom :-). Z przepisu otrzymacie całą dużą formę bułeczek, jest to zdecydowanie porcja familijna ;-).   Składniki na formę 32 x 22 cm:                    1 szklanka mleka                   1 laska wanilii                   110 g masła, roztopionego 1/3 szklanki cukru                   2 duże jajka 10 g drożdży suchych lub 20 g drożdży świeżych 1/4 łyżeczki soli                   3,5 szklanki mąki pszennej chlebowej            Mleko przelać do garnuszka, wyskrobać do niego ziarenka z laski wanilii*. Podgrzać (nie gotować), następnie ochłodzić do letniej temperatury. Do letniego mleka dodać masło, cukier, roztrzepane jajka, wymieszać. Mąkę pszenną chlebową wymieszać z suchymi drożdżami (ze świeżymi najpierw zrobić rozczyn), dodać sól, następnie mleko wymieszane z resztą składników. Wyrobić ciasto, odpowiednio długo, by było miękkie i elastyczne. W razie konieczności dosypać 3 łyżki mąki (nie więcej). Uformować z niego kulę, włożyć do oprószonej mąką miski, odstawić w ciepłe miejsce, przykryte ściereczką, do podwojenia objętości (około 1,5 godziny).           Wyrośnięte ciasto krótko wyrobić. Formę o wymiarach 32 x 22 cm wyłożyć papierem do pieczenia. Z ciasta odjąć około 150 g ciasta, które rozwałkować na wymiar formy (będzie to spodnia warstwa naszych bułeczek, by nie wyciekał z nich dżem). Resztę ciasta rozwałkować na prostokąt o wymiarach 30 x 40 cm, delikatnie podsypując mąką. Rozwałkowane ciasto posmarować dżemem truskawkowym z wanilią (wykonanie poniżej), pozostawiając nie posmarowane 2 cm od brzegów ciasta. Ciasto zwinąć wzdłuż dłuższego boku, następnie pokroić ostrym nożem** na 15 części, z których otrzymamy 15 bułeczek - ślimaków.           Bułeczki układać w blaszce na spodzie z ciasta drożdżowego, w niedużych odległościach od siebie (mogą się stykać), przykryć ściereczką, pozostawić do ponownego wyrośnięcia (od 30 - 45 minut). Piec w temperaturze 200º przez około 25 - 30 minut. Jeszcze ciepłe polukrować.***  Metoda dla maszynistów: Wszystkie składniki na ciasto umieścić w maszynie do chleba w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h), po czym ciasto wyjąć, krótko wyrobić i dalej postępować według powyższego przepisu.  Dżem truskawkowo - waniliowy: pół kg truskawek                   1/3 szklanki cukru z wanilią (lub zwykły cukier + ziarenka z 1 laski wanilii) 1 łyżka świeżo wyciśniętego soku z cytryny            Truskawki umyć, odszypułkować, pokroić na grubsze plasterki. Zasypać cukrem w niedużym garnuszku, dodać sok z cytryny, wymieszać. Zagotować, zmniejszyć moc palnika do minimum, następnie gotować około 45 minut (lub dłużej), bez przykrycia (by woda z truskawek odparowała). Gdy objętość dżemu zmniejszy się o więcej niż połowę (będzie dość gęsty), zdjąć z palnika, przestudzić. Gdyby dżem był w dalszym ciągu mocno płynny, pogotować dłużej. Tą czynność można zrobić kilka dni wcześniej przed przygotowaniem bułeczek, można tez rozłożyć na dwa dni (wtedy gotujemy każdego dnia po np. 20 minut).           Smacznego :).           * pustej laski wanilii się nie pozbywamy; przyda się do wykonania ekstraktu z wanilii           ** dobrym patentem jest również użycie kawałka nitki, którą układamy pod zwiniętym ciastem i zaciskamy na cieście, przekrajając je; ja zawsze tak robię, jest dużo prościej niż nożem ;-)           *** lukier zrobiłam z 1 szklanki cukru pudru roztartego grzbietem łyżki z 3 łyżkami wrzątku - gęstość lukru łatwo regulować przez dodanie cukru pudru lub dolanie wody                   Źródło inspiracji - thekneadforbread.com 