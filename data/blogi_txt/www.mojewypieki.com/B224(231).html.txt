Jedno z tych ciast, które zaczynamy piec wiosną i pieczemy do końca jesieni, wymieniając tylko owoce. Bardzo smaczne, bardzo też kruche (warto je nakładać na talerzyki łopatką, by się nie kruszyło). Nie za słodkie. Mi najbardziej smakuje z kwaśnymi dżemami (czarna porzeczka, borówka, żurawina), choć oryginalny w przepisie truskawkowy również pasuje :-). Napiszę jeszcze koniecznie, iż przepis pochodzi ze zbiorów Bajaderki, a przed Wami przetestowała je masa piekących i większości bardzo, ale to bardzo smakuje ;-).   Składniki:   2 szklanki mąki pszennej  1/2 łyżeczki proszku do pieczenia  1/2 szklanki cukru pudru  185  g masła  3 duże żółtka  1 łyżka gęstej kwaśnej śmietany  1 kg rabarbaru  6 łyżek cukru  1/2 szklanki dżemu truskawkowego (użyłam dżemu z borówki, do dostania w Ikea)   Kruszonka:   185 g mąki pszennej  100 g cukru  125 g masła  cukier waniliowy (1 opakowanie)   Makę przesiać z cukrem i proszkiem do pieczenia, dodać pokrojone na kawałki masło i dokładnie posiekać. Dodać żółtka i śmietanę, zagnieść szybko ciasto (świetnie do tego nadaje się malakser), uformować w wałek, zawinac w folię i schłodzić w lodówce przez co najmniej 30 minut.  Piekarnik rozgrzać do temperatury 180ºC. Ciasto zetrzeć na grubej tarce na blaszkę o wymiarach 33 x 23 cm i dokładnie wylepić nim dno. Podpiec w piekarniku, aż będzie lekko złociste*, lekko wystudzić.  Rabarbar obrać, umyć, osuszyć i pokroić na 1 cm kawałki. Rozgrzać suchą, dużą patelnię, wrzucić do niej rabarbar i posypać cukrem. Podgrzać na ostrym ogniu mieszając, aż rabarbar puści sok - około 2 - 3 minut. Przełożyć rabarbar na durszlak i odsączyć z nadmiaru soku**.  Przygotować kruszonkę: mąkę wymieszać z cukrem i cukrem waniliowym. Masło roztopić w małym rondelku i bardzo mocno podgrzać i takim gorącym zalać suche skladniki. Dobrze wymieszać.  Przestudzone ciasto posmarować cienko dżemem, wyłożyć na nie odsączony rabarbar, posypać łyżką tartej bułki i na końcu posypać pokruszoną kruszonką.  Piec okolo 30 - 40 minut w temperaturze 180ºC. Przestudzić i posypać cukrem pudrem.  * podpiekałam ciasto około 15 - 20 minut  ** odsączony sok warto zlać i rozcieńczyć wodą - dzięki temu miałam cały dzbanuszek kompotu z rabarbaru do ciasta!  Smacznego :) 