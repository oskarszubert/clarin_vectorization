Kiedy zbyt gorąco, by odpalać piekarnik.. sięgajcie po desery i ciasta bez pieczenia. To kolejne z nich. Malinowa panna cotta w formie ciasta, na kruchym kokosowym spodzie ciasteczkowym i z warstwą śmietanki kokosowej. Śmietankę kokosową ubijamy jak śmietanę kremówkę, ubija się znakomicie tylko gdy jest porządnie schłodzona. Kokos i maliny to smaki, które świetnie się uzupełniają, deser jest nieprzeciętny i smakuje świeżo. Warto się skusić :-)   Składniki na spód:                    150 g ciastek kokosowych (użyłam dokładnie takich) 30 g wiórków kokosowych                   60 g masła, w temperaturze pokojowej lub roztopionego            Wiórki kokosowe podprażyć na suchej patelni, mieszając, do zezłocenia. Dodać ciastka, masło i zmiksować/pokruszyć w malakserze do otrzymania masy ciasteczkowej o konsystencji mokrego piasku. Formę o średnicy 20 - 21 cm wyłożyć papierem do pieczenia. Na spód formy wysypać masę ciasteczkową, wyrównać np. dnem kubka lub grzbietem łyżki, schłodzić przez 30 minut w lodówce. Składniki na masę malinową (panna cotta):                    350 g malin (świeżych lub mrożonych)                   sok wyciśnięty z 1 cytryny                   100 g cukru 525 ml śmietany kremówki 36%                   175 ml mleka 5 i 1/4 łyżeczki żelatyny w proszku                   1/3 szklanki gorącej wody            W garnuszku umieścić maliny, sok z cytryny, cukier. Doprowadzić do wrzenia, wymieszać, zdjąć z palnika. Przestrzeć przez sitko by pozbyć się pesteczek. Żelatynę rozpuścić w gorącej wodzie.           Do drugiego garnuszka wlać śmietanę kremówkę, mleko, doprowadzić do wrzenia, zdjąć z palnika. Dodać przetarte maliny, rozpuszczoną żelatynę, dokładnie wymieszać. Wystudzić w temperaturze pokojowej. Garnuszek umieścić w lodówce, mieszając od czasu do czasu. Gdy zacznie gęstnieć przelać na schłodzony kokosowy spód. Odstawić do lodówki na całą noc, do zgęstnienia.  Ponadto: 5 ciastek kokosowych                   2 łyżki wiórków kokosowych                   250 ml śmietanki kokosowej 22% (schłodzonej przynajmniej 24 h wcześniej)                   2 łyżeczki cukru pudru                   200 g świeżych malin Ciastka i wiórki umieścić w malakserze, zmiksować na okruchy. Obsypać boki i wierzch deseru (ciasteczka raczej nie będą trzymały się boków deseru).            Śmietankę kokosową ubić na sztywno, pod sam koniec ubijania dodając cukier puder. Wyłożyć na wierzch deseru. Obsypać malinami. Przechowywać w lodówce.           Smacznego :-). 