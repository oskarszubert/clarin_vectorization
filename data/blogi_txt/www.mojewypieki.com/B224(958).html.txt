Smaczne słodkie bułeczki z dodatkiem twarożku, który wydłuża ich świeżość. Przyznaję, że wydawały mi się dość cieżkie, jak na ten rodzaj pieczywa i to jest ich jedyna wada. Idealne dla dzieci do szkoły na drugie śniadanie - bardzo sycące :). Polecam. Składniki na około 14 sztuk:   440 g mąki pszennej  20 g świeżych drożdży lub 10 g drożdży suchych  75 g masła, roztopionego  250 ml mleka  100 g twarożku (zmielonego na serniki, quarku itp)  2,5 łyżki cukru  1/2 łyżeczki soli  120 g suszonej żurawiny   Ponadto:   1 jajko roztrzepane z 1 łyżką mleka do posmarowania*   Mąkę wymieszać z suchymi drożdżami (ze świeżymi najpierw zrobić rozczyn). Dodać pozostałe składniki (poza żurawiną) i dokładnie wyrobić, dodając pod koniec roztopiony tłuszcz i żurawinę. Ciasto jest dobrze wyrobione, gdy łatwo odchodzi od ścianek naczynia, jest gładkie i elastyczne. Zostawić w ciepłym miejscu do wyrośnięcia (podwojenia objętości) przykryte lnianym ręczniczkiem.  Uformować gładkie i równe bułeczki (około 75 g każda). Ułożyć na blaszce, odstawić do napuszenia, przykryte, na około 30 minut. Kiedy wyrosną posmarować jajkiem roztrzepanym z 1 łyżką mleka.  Piec około 10 minut w temperaturze 220ºC. Wystudzić na kratce.  * pominąć przy diecie bezjajecznej, wtedy posmarować tylko mlekiem  Metoda dla maszynistów:  Wszystkie składniki umieścić w maszynie do pieczenia według kolejności: płynne, sypkie, na końcu drożdże. Żurawinę dodajemy po sygnale dźwiekowym lub pod koniec wyrabiania. Nastawić program do wyrabiania i wyrastania ciasta 'dough'. Po tym czasie  ciasto wyjąć, uformować bułeczki i dalej postępować według powyższego przepisu.  Smacznego :)  Przepis pochodzi z książki 'Encyklopedia wypieków i pieczenia' wydawnictwa Rea. 