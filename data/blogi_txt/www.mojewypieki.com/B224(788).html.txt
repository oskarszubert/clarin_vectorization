Puszyste, wiosenne, drożdżowe bułeczki. Chyba jedne z lepszych, jakie zrobiłam. Pachną tak cudownie i orzeźwiająco, że w połączeniu z pięknym słońcem za oknem, można przysiąc, że wiosna przyszła!  Zmodyfikowany przepis pochodzi z tej strony. Musicie się skusić ;-).    Składniki na 12 dużych drożdżówek:   3/4 szklanki letniej maślanki  6 łyżek masła, roztopionego i przestudzonego  3 duże jajka  4 i 1/2 szklanki mąki pszennej chlebowej  1/4 szklanki cukru  1/2 łyżeczki soli  2,5 łyżeczki drożdży suchych (10 g) lub 20 g drożdży świeżych   Składniki na nadzienie:   80 g twarożku - typu Philadelphia, quarku lub półtłustego jak na serniki (niekoniecznie musi być zmielony)  40 g masła, w temperaturze pokojowej  1 żółtko  skórka otarta z 2 dużych pomarańczy  2/3 szklanki drobnego cukru do wypieków Składniki na lukier:   sok i skórka otarta z 1 średniej pomarańczy  1 - 1,5 szklanki cukru pudru   Dodatkowo:   1 jajko roztrzepane z 1 łyżką mleka do posmarowania bułeczek przed pieczeniem   Mąkę wymieszać z suchymi drożdżami (ze świeżymi najpierw zrobić rozczyn), dodać pozostałe składniki i wyrobić, pod koniec dodając roztopiony tłuszcz. Wyrabiać tak długo, aż ciasto będzie gładkie i elastyczne. Przełożyć do miski, przykryć ręczniczkiem lnianym, pozostawić do podwojenia objętości (około 90 minut).   W międzyczasie przegotować nadzienie: wszystkie składniki włożyć do miski i zmiksować. Jeśli masa będzie za gęsta (w przypadku użycia tradycyjnego twarogu) należy dodać więcej masła lub soku z pomarańczy.  Wyrośnięte ciasto krótko wyrobić, rozwałkować na prostokąt o wymiarach 30 x 40 cm, delikatnie podsypując mąką. Rozwałkowane ciasto posmarować przygotowanym nadzieniem. Ciasto zwinąć wzdłuż dłuższego boku, dokładnie skleić, następnie pokroić ostrym nożem* na 12 części (otrzymamy ślimaczki). Każdego ślimaczka wziąć w dłonie i rozciągnąć na szerokość, następnie przekręcić, jak na zdjęciach. Tak uformowane bułeczki układać w dużych odległościach od siebie (sporo urosną) na wyłożonych papierem blaszkach (potrzebowałam dwóch blaszek o wymiarach 30 x 30 cm). Przykryć ściereczką, pozostawić do ponownego wyrośnięcia (około 30 minut). Przed samym pieczeniem posmarować roztrzepanym jajkiem.  Piec w temperaturze 180º przez około 22 - 35 minut. Jeszcze ciepłe polukrować.   Lukier: składniki rozetrzeć grzbietem łyżki; gęstość lukru łatwo można regulować przez dodanie cukru pudru lub dolanie soku.   Metoda dla maszynistów:  Wszystkie składniki na ciasto umieścić w maszynie do chleba w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h), po czym ciasto wyjąć, krótko wyrobić i dalej postępować wg powyższego przepisu. Smacznego :-).  * Dobrym patentem jest również użycie kawałka nitki, którą układamy pod zwiniętym ciastem i zaciskamy na cieście, przekrajając je. Ja zawsze tak robię, jest dużo prościej niż nożem. 