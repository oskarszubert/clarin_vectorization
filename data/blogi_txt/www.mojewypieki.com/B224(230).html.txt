Ciasto, które ma dużą szansę na zawrotną blogową karierę ;-). Choć wywodzi się ze Stanów Zjednoczonych, zyskało sporą popularność w Europie. Jeśli lubicie ciasto marchewkowe lub bananowy chlebek - to jest przepis dla Was! Znakomite połączenie ananasa z bananami i orzechami, przełożone słodkim kremem. Ciasto koliber jest wilgotne, miękkie i długo utrzymuje świeżość - dzięki dodatkowi oleju. Bardzo sycące. Jeden mały kawałek wystarczy za cały podwieczorek :-). Świetne jako tort urodzinowy!    Składniki na ciasto:                    200 ml oleju rzepakowego                   3/4 szklanki drobnego cukru do wypieków                   3 jajka, białka i żółtka oddzielnie                   3 łyżki mleka                   100 g świeżego ananasa                    2 bardzo dojrzałe banany 300 g mąki pszennej                   1 łyżka proszku do pieczenia                   1 łyżeczka cynamonu 75 g orzechów pekan, posiekanych*            Wszystkie składniki powinny być w temperaturze pokojowej. Mąkę przesiać z proszkiem do pieczenia, odłożyć.           Do naczynia przelać olej. Dodać cukier, mleko i żółtka, wymieszać rózgą kuchenną.            W malakserze (lub blenderem) zmiksować ananasa i banany na puree. Puree dodać do mieszanki z olejem i wymieszać widelcem lub rózgą kuchenną. Dodać przesianą mąkę z proszkiem, wymieszać szpatułką. Na sam koniec wmieszać cynamon i orzechy,           W osobnym naczyniu ubić białka, na sztywną pianę. Pianę dodać do wcześniej przygotowanego ciasta i delikatnie wymieszać szpatułką. Dwie foremki o średnicy 20 cm wysmarować masłem, wyłożyć papierem do pieczenia, samo dno. Ciasto podzielić na dwie równe części, następnie przelać do foremek.           Piec w temperaturze 170ºC przez około 30 - 40 minut, do tzw. suchego patyczka. Wyjąć, wystudzić.  Krem:                    150 g masła                   120 g cukru pudru                   450 g serka kremowego typu philadelphia                   1 łyżeczka ekstraktu z wanilii            Wszystkie składniki powinny być w temperaturze pokojowej.           W misie miksera utrzeć masło z cukrem pudrem do puszystości. Stopniowo dodawać serek kremowy, cały czas miksując. Dodać ekstrakt z wanilii i zmiksować. Ponadto:                    dwie garści posiekanych orzechów pekan*   Wykonanie:           Na paterze ułożyć pierwszy blat ciasta. Na niego wyłożyć 1/4 kremu i wyrównać. Przykryć drugim blatem ciasta. Wierzch i boki ciasta równo przykryć pozostałym kremem. Ozdobić posiekanymi orzechami.           Przechowywać w lodówce. Wyjać z niej minimum 30 minut przed podaniem. * Oryginalnie do ciasta dodawane są orzechy pekan - są one stosunkowo miękkie i maślane w smaku. Można je zastąpić orzechami włoskimi.           Smacznego :-). Źródło przepisu - "Annie Bell's Baking Bible' Annie Bell 