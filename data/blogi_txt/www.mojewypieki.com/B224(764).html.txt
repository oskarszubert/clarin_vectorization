Poważna konkurencja dla niemieckich lebkuchen (które kochacie!), na które przepis już od dawna jest na blogu :-). Tym razem z Norymbergi, inne lebkuchen, zwane również pierniczkami Elizy, których tradycja wypiekania sięga XIV wieku. Norymberga była wtedy jednym z głównych miast na szlaku handlowym w Europie. Dzięki temu łatwiejszy był dostęp do anyżu, imbiru, migdałów, wszelkich egzotycznych dóbr.. również dzięki temu norymberskie pierniczki były rozwożone przez handlarzy i słynne na cały świat. Wypiekane na opłatkach (Oblaten), dzięki którym nie przywierają do blaszki i dłużej utrzymują świeżość. Ciasto na pierniczki składa się prawie wyłącznie z bakalii: orzechów, głównie migdałów, kandyzowanych skórek cytrusowych i bardzo małej, wręcz znikomej ilości mąki. Miękkie od razu po upieczeniu, na drugi dzień rozpływały się w ustach i były jeszcze smaczniejsze.. Po upieczeniu lukrujemy je lub pokrywamy czekoladą. I nie zapominamy o migdałach, które zawsze zdobią pierniczki z Norymbergi!   Składniki na 20 dużych pierniczków (9 cm średnicy):                    150 g miałkiego brązowego cukru 50 g płynnego miodu*                   120 g białka (u mnie z 3 dużych jajek)                   250 g zmielonych migdałów, podpieczonych na suchej patelni                   50 g posiekanych orzechów laskowych, podpieczonych na suchej patelni 20 g mąki pszennej                   20 g przyprawy korzennej do pierników                   10 g proszku do pieczenia 50 g masy marcepanowej, startej na tarce                   25 g kandyzowanej skórki pomarańczowej, drobno posiekanej 25 g kandyzowanej skórki cytrynowej, drobno posiekanej Ponadto:                    20 opłatków do pierniczków o średnicy 9 cm (zamiast można użyć wafli)                   60 migdałów bez skórki, do dekoracji            W naczyniu wymieszać białka (nie ubijamy ich wcześniej) z miodem i cukrem, do połączenia. Dodać zmielone migdały, posiekane orzechy, mąkę pszenną, przyprawy korzenne, proszek do pieczenia, masę marcepanową, kandyzowane skórki z cytrusów. Dobrze wymieszać, do połączenia (można mikserem). Powstałe ciasto powinno mieć konsystencję pasty. Jeśli ciasto jest zbyt rzadkie należy dodać niedużo zmielonych migdałów lub mąki, jeśli zbyt gęste - odrobinę białka.           Na dwie blachy do pieczenia wyłożyć opłatki. Na opłatki wyłożyć ciasto o grubości około 1.2 - 1.5 cm, pozostawiając 1 cm od brzegu opłatka wolny (pierniczek podczas pieczenia będzie rósł i przykryje cały opłatek). W każdy pierniczek wetknąć 3 migdały.           Blaszki pozostawić w temperaturze pokojowej na 24 godziny (nie przykrywając niczym), pierniczki powinny przeschnąć.           Po tym czasie piec w temperaturze 180 - 190ºC przez około 12 - 15 minut do zbrązowienia (nie za długo, by pierniczki nie były gorzkie). Podczas pieczenia 2 lub 3 razy otwierać piekarnik by wypuścić parę wodną. Po upieczeniu pierniczki będą bardzo miękkie. Pozostawić je do przestudzenia na blaszce, następnie przenieść na kratkę. Wystudzone polukrować.  Lukier:                    1 szklanka cukru pudru                   3 łyżki gorącej wody Cukier rozprowadzić z wodą grzbietem łyżki do otrzymania płynnej konsystencji.           * Miód o stałej konsystencji należy podgrzać do uzyskania stanu płynnego, przestudzić. Pierniczki można przechowywać do 3 miesięcy w zamkniętym pojemniku. Przez cały czas pozostają miękkie. Smacznego :-).        Źródło przepisu. 