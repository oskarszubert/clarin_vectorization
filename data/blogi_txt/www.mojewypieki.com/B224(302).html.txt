Mocno czekoladowe ciasto ze śliwkami nasączonymi w brandy. Bardzo śliwkowe. Podobne w strukturze do brownies, choć od niego dużo lżejsze, wykonane na samych białkach, niewielkiej ilości masła i mąki. Można również upiec wersję bezglutenową tego ciasta, zastępując mąkę zmielonymi orzechami włoskimi lub migdałami. To czego mi w nim brakowało, to gęsta, lepiąca polewa czekoladowa na wierzchu.. Ciasto nie jest wysokie, upieczone w większej foremce piecze się dość krótko, bez proszku do pieczenia - rośnie dzięki dodatkowi białek delikatnie wymieszanych z resztą składników. Smak rewelacyjny! Bardzo polecam :-).   Składniki:                    250 g śliwek kalifornijskich                   4 łyżki brandy 25 g kakao                   100 g gorzkiej czekolady (70%) 50 g masła                   175 g drobnego cukru do wypieków 100 ml gorącej wody                   4 duże białka 85 g mąki pszennej                   1 łyżeczka cynamonu Śliwki przepołowić, zalać brandy, pozostawić na 30 minut do namoczenia.           W małym garnuszku umieścić kakao, połamaną na drobne kawałki gorzką czekoladę, masło, 140 g drobnego cukru i 100 ml gorącej wody. Pogrzać do rozpuszczenia składników, wymieszać. Lekko przestudzić.           Białka ubić na sztywno, pod koniec ubijania dodawać resztę cukru, ubijając. Dodać przesianą mąkę, cynamon i delikatnie wymieszać szpatułką. Dodać przestygniętą masę czekoladową i równie delikatnie wymieszać do połączenia.           Ciasto przelać do formy o średnicy 23 cm wyłożonej papierem do pieczenia. Wyrównać. Na wierzchu równomiernie rozłożyć śliwki, skropić ciasto resztą brandy. Piec w temperaturze 180ºC przez około 30 minut, lub lekko dłużej, do tzw. suchego patyczka. Wyjąć, ostudzić. Podawać z bitą śmietaną lub z polewą czekoladową. Smacznego :-)      Przepis z magazynu 'GoodFood'. 