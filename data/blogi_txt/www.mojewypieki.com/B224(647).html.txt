Smak świąt i ulubionego piernika spakowany w postaci małych muffinek. Pachną i smakują lepiej niż niejeden piernik. Są miękkie, aromatyczne, nie za słodkie, o głębokim i intensywnym zapachu przypraw korzennych. Można zajadać się jeszcze ciepłymi, a z polewą czekoladową smakują nawet lepiej...   Składniki na 10-12 muffinek:   1,5 szklanki mąki pszennej  1/2 szklanki mąki pszennej razowej  1 łyżeczka proszku do pieczenia  1 łyżeczka sody oczyszczonej  pół szklanki ciemnego brązowego cukru  1 łyżka przyprawy korzennej do piernika  szczypta soli  50 ml oleju  pół szklanki maślanki  pół szklanki mleka  pół szklanki miodu  1 jajko  100 g posiekanej gorzkiej lub mlecznej czekolady 1 średniej wielkości jabłko (starte na tarce o dużych oczkach) W średniej wielkości naczyniu wymieszać składniki suche: mąkę pszenną, mąkę razową, cukier, proszek do pieczenia, sodę oczyszczoną, sól, przyprawę korzenną. W drugim naczyniu wymieszać składniki mokre: roztrzepane jajko, olej, maślankę, mleko, miód. Zawartość obu naczyń połączyć, wymieszać z grubsza, dodając na koniec posiekaną czekoladę i starte jabłko.  Blachę do muffinek wyłożyć papilotkami. Ciasto wyłożyć do 3/4 wysokości każdej foremki. Piec około 25 minut w temperaturze 190ºC. Poczekać chwilę zanim przestygną, potem wyciągać z formy. Studzić na kratce. Polać  ulubioną polewą czekoladową, ozdobić. Smacznego :) 