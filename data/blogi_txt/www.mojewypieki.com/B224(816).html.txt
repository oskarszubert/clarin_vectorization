Tak robię je ja, podobnie robi je Mama mojego Męża. Spróbowała moich i pochwaliła ;-). Najważniejsza sprawa w takich pyzach to odpowiedni stosunek ziemniaków ugotowanych do surowych, mączysta odmiana ziemniaków i szybka produkcja ;-), by zamiast jasnych i smacznych pyz nie wyszły nam szare, rozgotowane kluchy. Takie pyzy można zrobić też z nadzieniem mięsnym (wcześniej ugotowanym) lub grzybowym, podawać z cebulką i skwarkami. Ponieważ 'Moje Wypieki' to blog słodki, u mnie w klasycznej wersji.   Podobne w smaku, lecz wymagające mniejszego nakładu pracy są kluski zwane śląskimi (z dziurką). Przedstawiłam je kiedyś (dawno, dawno..) na byłym blogu wytrawnym. Przepis na kluski śląskie możecie znaleźć tutaj.   Składniki: 3 kg ziemniaków (mączystych, nie wodnistych)                   1 jajko                   3 - 4 łyżki mąki (skrobi) ziemniaczanej + do formowania                   sól do smaku            1 kg ziemniaków obrać, ugotować (posolone), ostudzić. Można zrobić to dzień wcześniej. Przed samym przygotowaniem pyz ziemniaki zemleć.           2 kg ziemniaków obrać, zetrzeć na tarce o najdrobniejszych otworach, jak na placki ziemniaczane. Starte ziemniaki mocno odcisnąć przez lnianą szmatkę (najwygodniej przeznaczyć na to osobny, czysty ręcznik kuchenny). Odciśnięty sok zachować, odstawić.           Ugotowane ziemniaki natychmiast wymieszać z surowymi i odciśniętymi, dodając jajko, mąkę ziemniaczaną i sól. Skrobię, która osiądzie się z soku odcedzonego z ziemniaków również dodać do masy. Wszystko dokładnie wymieszać, ciasto nie powinno się mocno kleić.* [na zdjęciu - pyzy przed gotowaniem; wyglądają jak małe cytrynowe trufelki, prawda?]           Z masy ziemniaczanej formować kulki dowolnej wielkości (mniejsze szybciej się zagotują). Formując kulki pomagać sobie otaczając je w mące ziemniaczanej (mniej się kleją). Wrzucać na wrzącą i osoloną wodę i gotować  7 - 10 minut od momentu wypłynięcia, dłużej, jeśli pyzy są większe (najlepiej wyjąć jedną i spróbować). Wyjmować łyżką cedzakową i ciepłe podawać.           * wszystko w tym momencie zależy od odmiany ziemniaków, te mączyste zawierają więcej skrobi i dlatego należy skrobię ziemniaczaną (dodatkowe 3 - 4 łyżki w przepisie) dodawać stopniowo i z rozwagą; zbyt wiele skrobi spowoduje, że pyzy będą zbyt twarde I.. niech Was nie przerazi ilość ziemniaków użytych do przepisu. Jest to porcja na 4 osoby.           Smacznego :-).  Ważne: ziemniaki mączyste zawierają dużo skrobi, są sypkie po ugotowaniu.  Mączyste odmiany ziemniaków w UK:          Estima, King Edward, Maris Piper, Desiree Mączyste odmiany ziemniaków w Polsce:          Beryl, Mila, Arkadia, Irga, Anielka, Aster, Barycz, Bryza, Ibis, Karlena, Koral, Kos, Lena, Mila, Salto 