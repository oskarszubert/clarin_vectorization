Maślana baba z wiosennym, orzeźwiającym smakiem limonki. Puszysta i nie sucha. Piekąca się do pięknego, złotego koloru. Do tej babki, jak i do każdej innej na Wielkanoc polecam prawdziwe masło - tylko ono da Wam prawdziwy maślany smak, nie do zastąpienia przez sztuczne aromaty. Jeśli nie przepadacie za limonką, możecie upiec wersję cytrynową lub pomarańczową. Polecam :-).   Składniki:                    250 g masła 1 szklanka drobnego cukru do wypieków                   4 jajka 300 g mąki pszennej                   1 łyżeczka proszku do pieczenia                   1 łyżeczka sody oczyszczonej skórka otarta z 3 - 4 limonek                   180 ml świeżo wyciśniętego soku z limonki                   szczypta soli Wszystkie składniki powinny być w temperaturze pokojowej. Mąkę pszenną, proszek do pieczenia, sodę oczyszczoną, sól - przesiać, odłożyć.           W misie miksera utrzeć masło, pod koniec ucierania dodając stopniowo cukier, łyżka po łyżce. Masa powinna być jasna i puszysta. Wbijać jajka, jedno po drugim, miksując do połączenia się składników po każdym dodaniu. Dodać skórkę z limonki i zmiksować.           Do tak ubitej masy dodawać na zmianę sok z limonki i przesiane suche składniki (w trzech turach), mieszając szpatułką, tylko do połączenia się składników.           Formę do babki (o pojemności około 2300 ml) wysmarować masłem, oprószyć mąką. Ciasto przelać do formy, do 3/4 jej wysokości.           Piec w temperaturze 160ºC przez około 1 godzinę, do tzw. suchego patyczka. Wyjąć, lekko przestudzić w formie, przełożyć na paterę.           Smakuje idealnie z lukrem limonkowym: 1 szklankę cukru pudru rozprowadzić z 3 łyżkami świeżo wyciśniętego soku z limonki (dodatkowego). Jeśli lukier jest zbyt rzadki, dodać więcej pudru, jeśli zbyt gęsty -soku.           Smacznego :-). Źródło inspiracji - The Australian Women's Weekly. 