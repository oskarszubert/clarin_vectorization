Czekoladowy torcik piętrowy - w zasadzie to tylko jedno piętro ;-) ale i tak było to dla mnie spore wyzwanie. To mój pierwszy tort piętrowy, a teraz jeszcze bardziej doceniam wszystkie osoby, które potrafią piec i dekorować takie torty!  Torcik przygotowałam z dwóch osobnych ciast, które są czekoladową wersją tradycyjnego angielskiego Victoria Sponge Cake. Obawiałam się, że zwykły biszkopt, przełożony dużą ilością kremu, owoców i galaretki, nie udźwignie ciężaru dodatkowego torciku na górze (bez wspierania tortu na specjalnych filarkach lub podstawkach). Ciasto czekoladowe jest wilgotne, nie wymaga dodatkowego nasączania. Przełożone kremem waniliowym z dodatkiem galaretki, którą dzieci kochają - to taka mała niespodzianka w środku :-). I oczywiście owoce - borówki amerykańskie, choć będą tutaj pasowały wszystkie letnie owoce: truskawki, maliny, jeżyny.. Tort dla Was w podziękowaniu za polubienie profilu Moich Wypieków na Facebooku i równej rocznicy 100 tysięcy Lubisiów! Dziękuję i.. zapraszam, każdemu z Was należy się kawałek :-). Składniki na większy tort (blaty czekoladowe): 280 g mąki pszennej (z tej ilości mąki odjąć 5 łyżek, w to miejsce dodając 6,5 łyżki kakao)                   2 łyżeczki proszku do pieczenia                   280 g masła lub margaryny do pieczenia                   200 g drobnego cukru do wypieków 5 jajek            Wszystkie składniki powinny być w temperaturze pokojowej. Mąkę, kakao i proszek do pieczenia przesiać, odłożyć.           W misie miksera umieścić masło/margarynę do pieczenia i cukier, zmiksować do otrzymania jasnej, puszystej masy. Dodawać jajka, jedno po drugim, miksując po każdym dodaniu do całkowitego połączenia się składników i otrzymania gładkiej masy.            Dodać przesiane składniki i wymieszać szpatułką do połączenia.            Formę o średnicy 23 cm wyłożyć papierem do pieczenia, sam spód. Ciasto przełożyć do formy, wyrównać.            Piec w temperaturze 170ºC przez około 45 - 55 minut lub do tzw. suchego patyczka. Wyjąć, wystudzić w formie. Ciasto urośnie z górką. Po wystudzeniu ciasto odwrócić w ten sposób, by spód znalazł się na górze. Odłożyć (po około godzinie ciasto się mniej więcej wyrówna). Przekroić na dwa blaty.  Składniki na mniejszy tort (blaty czekoladowe):                    170 g mąki pszennej (z tej ilości mąki odjąć 3 łyżki, w to miejsce dodając 4 łyżki kakao) 1 i 1/4 łyżeczki proszku do pieczenia                   170 g masła lub margaryny do pieczenia                   120 g drobnego cukru do wypieków                   3 jajka Wszystkie składniki powinny być w temperaturze pokojowej. Mąkę, kakao i proszek do pieczenia przesiać, odłożyć.           W misie miksera umieścić masło/margarynę do pieczenia i cukier, zmiksować do otrzymania jasnej, puszystej masy. Dodawać jajka, jedno po drugim, miksując po każdym dodaniu do całkowitego połączenia się składników i otrzymania gładkiej masy. Dodać przesiane składniki i wymieszać szpatułką do połączenia. Formę o średnicy 18 cm wyłożyć papierem do pieczenia, sam spód. Ciasto przełożyć do formy, wyrównać.            Piec w temperaturze 170ºC przez około 45 - 55 minut lub do tzw. suchego patyczka. Wyjąć, wystudzić w formie. Ciasto urośnie z górką. Po wystudzeniu ciasto odwrócić w ten sposób, by spód znalazł się na górze. Odłożyć (po około godzinie ciasto się mniej więcej wyrówna, nie będzie potrzeby odcinania górki). Przekroić na dwa blaty.  Krem waniliowy:                    500 g serka mascarpone, schłodzonego                   900 ml śmietany kremówki 36%                   3 łyżki cukru pudru 1 łyżeczka pasty z wanilii lub ziarenka z 1 laski wanilii W misie miksera umieścić serek mascarpone, kremówkę i pastę z wanilii, następnie ubić do utrzymania gęstego kremu. Pod sam koniec ubijania dodać cukier puder i ubić. Nie ubijać zbyt długo by krem się nie zwarzył.  Ponadto:                    300 g + 200 g borówek amerykańskich (lub jagód)                   2 galaretki z owoców leśnych             Wieczór wcześniej należy przygotować 2 galaretki z owoców leśnych według przepisu na opakowaniu, zużywając do nich połowę sugerowanej wody. Galaretkę przelać do plastikowego pojemniczka lub foremki, wyłożonej folią spożywczą. Schłodzić w lodówce do całkowitego stężenia. Przed przygotowaniem tortu galaretkę wyjąć na deskę i pokroić w kostkę.  Wykonanie           Na paterze ułożyć pierwszy z większych blatów. Posmarować dużą ilością kremu waniliowego, wyłożyć połowę galaretki pokrojonej w kostkę, wysypać 150 g borówek, przykryć kremem waniliowym, wyrównać. Na górę położyć kolejny duży blat czekoladowy.            Przygotować pierwszy mniejszy blat czekoladowy - od spodu lekko posmarować go kremem, przykleić do dużego tortu. Na mniejszy blat wyłożyć dużą ilość kremu waniliowego i - podobnie jak w torcie większym - galaretkę w kostce i 150 g borówek amerykańskich. Na wierzch wyłożyć dużą ilość kremu waniliowego, wyrównać, przykryć ostatnim blatem. Wierzch i boki całego tortu wysmarować grubą warstwą kremu waniliowego. Schłodzić w lodówce.           Udekorować wiórkami z czekolady, posypać pozostałymi (200 g) borówkami.  Wiórki czekoladowe:                    100 g czekolady gorzkiej, mlecznej lub białej            Czekoladę roztopić w kąpieli wodnej. Płynną, rozsmarować równą i cienką warstwą na stalowej blaszce lub marmurowym blacie. Kiedy czekolada zastygnie, ale jednoczesnie będzie wciąż plastyczna przy pomocy ostrego stalowego przyrządu kuchennego (np. noża) formować rurki z czekolady: trzymając ostrą stroną do dołu, prawie pionowo, nachylając lekko do zewnątrz zeskrobywać czekoladę z blaszki lub blatu. Latem dobrze taką blaszkę z czekoladą włożyć na chwilę do lodówki - znacznie przyspieszy to pracę.           Tort przechowywać w lodówce.           Smacznego :-). 