Pamiętacie, jak przy torcie brzoskwiniowym topliśmy batoniki Milky Way? Dzisiaj przyszła pora na topienie Michałków. Wszak wiosna już tuż-tuż i nie zawsze musi być to Marzanna, prawda? ;-) Dzisiaj walijskie święto, więc i okazji do uśmiechu jakby trochę więcej. I przede wszystkim weekend! Babeczki są niesamowite. Tak mocno kakaowe, że prawie czekoladowe. Z zatoponymi w cieście kawałeczkami Michałków i pysznym kremem z ich udziałem. Wykorzystałam do przepisu białe Michałki, które nie smakują mi aż tak mocno jak tradycyjne, i to był dobry pomysł, by znikły z szafki ;-). Na weekend przymierzam się do tortu z takim samym motywem.. :-).   Składniki na około 11 babeczek:                    120 g masła 110 g drobnego cukru do wypieków                   2 duże jajka 150 g mąki pszennej                   50 g kakao 2 łyżeczki proszku do pieczenia                   3 łyżki likieru kawowego (45 ml)                   120 g białych "Michałków", z grubsza posiekanych            Wszystkie składniki powinny być w temperaturze pokojowej. Mąkę przesiać z proszkiem do pieczenia i kakao, odłożyć.           W misie miksera utrzeć masło z cukrem na puszystą, jasną masę. Dodawać jajka, jedno po drugim, miksując po każdym dodaniu. Wsypać przesianą mąkę z proszkiem i kakao, wymieszać szpatułką. Wlać likier kawowy, posiekane "Michałki" i wymieszać.           Formę do muffinek (wielkość klasyczna) wyłożyć papilotkami. Ciasto przełożyć do papilotek wypełniając je do 3/4 ich wysokości. Piec w temperaturze 180 - 190ºC przez około 15 minut lub dłużej, do tzw. suchego patyczka. Wyjąć, wystudzić na kratce.  Krem michałkowy:                    500 ml śmietany kremówki 36% 140 g białych "Michałków", pokrojonych na mniejsze kawałki Śmietanę kremówkę przelać do garnuszka. Podgrzać. Dodać pokrojone "Michałki" i podgrzewać, mieszając, do ich rozpuszczenia.            Zdjąć z palnika, lekko wystudzić, przykryć folią spożywczą i schłodzić w lodówce, najlepiej przez całą noc.           Zimny krem przed samym podaniem babeczek ubić na sztywno (końcówką do ubijania białek). Przełożyć do rękawa cukierniczego z tylką w kształcie głęboko wciętej gwiazdki (np. Wilton 1M) i udekorować babeczki. Oprószyć drobno posiekanymi solonymi orzeszkami ziemnymi.           Uwaga: krem jest delikatny, więc należy dekorować przed samym podaniem. Później babeczki przechowywać w lodówce.           Smacznego :-). 