Crumble z rabarbarem jest boskie, niepowtarzalne i (dla mnie) jednym z najlepszych. Wszystko oczywiście przez charakterystyczne połączenie smaku kwaśnego ze słodkim. Słodka, chrupiąca kruszonka, a pod nią ciepły, mięciutki rabarbar z sokiem. To jedna z moich słabości ... Przepis jest Nigelli i pochodzi z 'Feast'.   Składniki:    750 g rabarbaru pociętego w 1 cm kawałki    50 g drobnego cukru (caster sugar)    1 łyżka masła     1 łyżka ekstraktu z wanilii    1 łyżka skrobi ziemniaczanej lub kukurydzianej    Na crumble:    150 g mąki pszennej    1 łyżeczka proszku do pieczenia (wg mnie jest zbędny, do kruszonki wszak proszku nie dodajemy)    110 g zimnego masła w kawałkach    3 łyżki cukru waniliowego lub zwykłego    3 łyżki cukru demerara     Pokrojony na centymetrowe kawałki rabarbar wrzucić do garnka z cukrem, masłem, wanilią i skrobią. Całość wymieszać i podgrzewać na małym ogniu przez około 5 minut - do momentu, gdy masło się roztopi, a całość będzie apetycznie różowa. Przełożyć wszystko do formy; jeśli forma nie jest szczelna, lepiej uszczelnić ją folią aluminiową. Mąkę i proszek do pieczenia wsypać do naczynia, dodać schłodzone i pokrojone w kostkę masło i rozetrzeć je z mąką. Ciasto powinno przypominać kruszonkę. Wsypać cukry, widelcem wymieszać je z ciastem. Masę z rabarbarem posypać powstałą w ten sposób kruszonką.  Piec w temperaturze 190ºC przez około 35- 45 minut do złocistego brązu. Może się zdarzyć, że trochę rabarbarowego soku wypłynie na kruszonkę. Przed podaniem ochłodzić przez około 15 minut.  I rabarbar, i crumble można przygotować wcześniej, natomiast nie łaczyć ich razem aż do momentu, gdy chcemy całość zapiec.  Podawać z budyniem, bitą śmietaną lub lodami waniliowymi.  Smacznego :) 