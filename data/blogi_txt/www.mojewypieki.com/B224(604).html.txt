Ciasteczka amaretti to moje ukochane ze wszystkich makaroników :). Dlatego postanowiłam je wykorzystać w crumble. I powiem Wam szczerze, że najlepiej  migdałowe crumble pasuje z dojrzałymi, soczystymi gruszkami lub miękkimi i słodkimi  śliwkami węgierkami, a maliny ... tak gdzieś pod koniec listy owocowej, po prostu miałam je akurat w nadmiarze ... Nie zmienia to faktu, że kruszonka z amaretti to czysta poezja i na pewno chętnie będziecie do niej wracać :).   Składniki:   10 małych ciastek amaretti (około 30 g)  5 łyżek zmielonych migdałów  7 łyżek cukru demerara  60 g masła  3 czubate łyżki zmielonych płatków owsianych (oatmeal)*  2 łyżki płatków migdałowych  kilka kropel aromatu migdałowego   Ponadto:   40 dag owoców (w tym przypadku maliny, najlepsze gruszki lub śliwki)  2 łyżki cukru demerara do posypania  1 łyżka płatków migdałowych do posypania   Wszystkie składniki na crumble umieścić w food procesorze i zmiksować. Jeśli kruszonka byłaby zbyt mokra, dosypać zmielonych płatków owsianych* i jeszcze raz zmiksować. Można również kruszonkę zrobić ręcznie: wszystkie składniki sypkie umieścić w naczyniu, dodać miękkie masło i wyrobić między palcami.  W naczyniu żaroodpornym umieścić owoce. Na wierzch wyłożyć kruszonkę. Na górę posypać dodatkowym cukrem i płatkami.  Piec w temperaturze 200ºC przez około 15 - 20 minut, do złocistego koloru. Podawać gorące, z lodami waniliowymi lub sosem waniliowym, budyniem, itp.  Smacznego :)  * można zastąpić mąką pszenną lub pełnoziarnistą 