Flo Braker - zapamiętajcie proszę to imię i nazwisko. Będę do przepisów tej Pani często wracała na blogu, bo są genialne i proste, a takie lubię najbardziej. To jeden z nich. Special Spritz Cookies. Macie okazję zabawić się w fabrykę ciastek i miło spędzić popołudnie z dziećmi! Jeśli tylko macie maszynki do wyciskania możecie tworzyć ciasteczka, jakie Wasze oczy do tej pory widziały tylko w ciastkarniach. Uwaga: to wciąga ;-). Bardzo polecam!   Składniki na 3 blachy ciasteczek:   225 g masła, w temperaturze pokojowej  2/3 szklanki drobnego cukru (polecam dać odrobinę mniej)  1/4 łyżeczki soli  290 g mąki pszennej  2 duże żółtka  1 łyżeczka ekstraktu z wanilii  1/4 łyżeczki ekstraktu z cytryny  1/4 łyżeczki ekstraktu z migdałów Masło utrzeć mikserem na jasną, puszystą masę. Dodać cukier i sól, dalej ucierając mikserem. Po kolei dodawać żółtka, ucierając, następnie ekstrakty. Wsypać mąkę i zmiksować.   Masę nakładać do maszynki do ciastek* i wyciskać wzorki na blaszkę wyłożoną papierem do pieczenia. Podczas nakładania jednej partii ciastek, pozostałe ciasto powinno być przechowywane w lodówce. Piec w temperaturze 180ºC przez 12 - 14 minut, obracając blaszkę w trakcie pieczenia, by ciasteczka były równo wypieczone. Studzić na kratce.  Smacznego :)  * ciasteczka można również wyciskać na blachę przez rękaw cukierniczy      Przepis pochodzi z książki Flo Braker 'Baking for all occasions'. 