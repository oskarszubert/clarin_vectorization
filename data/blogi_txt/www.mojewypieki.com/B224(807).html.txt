Przytulone dyniowe bułeczki drożdżowe z powidłami śliwkowymi. Delikatne, puszyste, bez dodatku jajek. Pieczone z dużej tortownicy, jedna przy drugiej, z dużą ilością maślanej kruszonki. W sam raz na jesienny podwieczorek :-).   Składniki: 2,5 szklanki mąki pszennej                   10 g drożdży suchych lub 20 g drożdży świeżych                   pół szklanki mleka                   3/4 szklanki puree z dyni* 3 łyżki masła, roztopionego                   1 łyżeczka cynamonu                   skórka otarta z 1 pomarańczy 4 łyżki cukru                   1/4 łyżeczki soli Wszystkie składniki powinny być w temperaturze pokojowej, mąka przesiana.           Mąkę pszenną wymieszać z suchymi drożdżami (ze świeżymi najpierw zrobić rozczyn), dodać resztę składników. Wyrobić ciasto, odpowiednio długo, by było miękkie i elastyczne. Przełożyć je do oprószonej mąką miski, odstawić w ciepłe miejsce, przykryte ściereczką, do podwojenia objętości (około 1,5 godziny).           Po tym czasie ciasto mocno uderzyć, wyrobić krótko jeszcze raz.           Formę o średnicy 25 cm wyłożyć papierem do pieczenia, samo dno.           Podzielić na 10 - 11 równych części, uformować z nich kule. Każdą rozpłaszczyć w dłoniach, na środek nałożyć pełną łyżeczkę z czubem powideł śliwkowych, dokładnie zlepić, by nadzienie się nie wydostało. Tak przygotowane bułeczki ułożyć w formie jedna obok drugiej, pozostawiając pomiędzy nimi małe przerwy (bułeczki przytulą się podczas pieczenia). Posypać kruszonką. Przykryć lnianym ręczniczkiem, pozostawić w cieple do podwojenia objętości, na około 30 minut.            Piec w temperaturze 190ºC przez 35 minut. Wyjąć, lekko przestudzić w formie, następnie uwolnić z obręczy.  Nadzienie:                    3/4 szklanki powideł śliwkowych   Składniki na kruszonkę: 60 g masła, roztopionego                   100 g mąki pszennej 50 g cukru z wanilią            Wszystkie składniki wymieszać i wyrobić między palcami na kruszonkę.  Metoda dla maszynistów: Wszystkie składniki na ciasto umieścić w maszynie do chleba w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h), po czym ciasto wyjąć, krótko wyrobić i dalej postępować według powyższego przepisu.           * Można wykorzystać gotowe puree z puszki lub zrobić je samemu - w tym celu niedużą dynię umyć i przekroić na kilka mniejszych części, wydrążyć łyżką środek z nasionami. Tak przygotowaną dynię ułożyć w naczyniu żaroodpornym i przykryć pokrywką; piec w temperaturze 180ºC przez około 90 minut, do miękkości. Ostudzić, obrać ze skóry i zmiksować blenderem na puree.           Smacznego :-). 