'Banana bread' jest jednym z najbardziej popularnych słodkich chlebków w Stanach Zjednoczonych. W przeciwieństwie do chleba tradycyjnego jest bardziej wilgotny, słodszy, czesto używa się też przypraw, by wzmocnić jego smak. Z pewnością plusem jest fakt, że banany są obecnie dostępne praktycznie przez cały rok. Jest szybki w przygotowaniu, a zamiast drożdży używa się sody oczyszczonej. Różne wariacje tego chlebka zezwalają na dodatki w postaci owoców, przypraw i orzechów. Pomimo, że nie przechowuje się dobrze w pokojowej temperaturze, może być mrożony przez dłuższy okres czasu.   Na moim blogu jeszcze na pewno nie raz do niego wrócę. Tym razem przedstawiam najprostszy chlebek bananowy, bez dodatków. Tu znajdziecie źródło przepisu. Jest mięciutki, rozpływa sie w ustach. I tak wspaniale bananowy! Składniki:    3 lub 4 dojrzałe banany, rozgniecione  1/3 szklanki roztopionego masła  3/4 szklanki cukru (można dać mniej, chlebek jest dość słodki)  1 roztrzepane jajko  1 łyżeczka ekstraktu z wanilii  1 łyżeczka sody oczyszczonej szczypta soli  1,5 szklanki mąki pszennej    W przepisie tym nie trzeba używać miksera. W dużym naczyniu wymieszać roztopione masło z rozgniecionymi bananami. Wmieszać cukier, roztrzepane jajko, wanilię. Na końcu dodać mąkę wymieszaną z sodą i szczypta soli. Wymieszać.   Piec przez godzinę czasu w piekarniku nagrzanym do 170°C, w formie keksówce o wymiarach 10 x 20 cm. Smacznego :) 