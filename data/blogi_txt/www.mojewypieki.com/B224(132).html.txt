Z przepisu Babi. Chlebek jest puchaty, w smaku jak drożdżówka, bardziej jak chałka, lecz zdecydowanie mniej słodki. Idealny na ciepło z masełkiem. Byłam zaskoczona jego niebywałą miękkością, nawet na drugi dzień (trzymałam pod przykryciem z folii spożywczej). Prezentuje się niesamowicie, a jak pachnie! Postanowiłam przedstawić wszystko za pomocą instrukcji obrazkowej, by ułatwić i zachęcić do upieczenia! :)   Składniki: 1 kg mąki pszennej (i dodatkowo 2 szklanki w zapasie do podsypywania i wyrabiania)  3 duże jajka i 1 żółtko do posmarowania  3 łyżki octu winnego 6% lub 2 łyżki soku cytrynowego  3 łyżki oleju słonecznikowego  3 łyżki cukru  1 łyżeczka soli  2 szklanki letniego mleka  125 g masła  40 g świeżych drożdży    Wszystkie składniki powinny mieć pokojową temperaturę.   Drożdże rozetrzeć z łyżką cukru, łyżką mąki i odrobiną mleka. Odstawić do wyrośnięcia. Roztrzepać jajka, dodać sól, mleko, cukier, olej. Powoli wsypywać mąkę, ocet i wyrośnięte drożdże. Wymieszać dokładnie wszystkie składniki. Ciasto wyłożyć na stół i wyrabiać, podsypując dodatkowo mąką. Wyrabiać tak długo, aż zacznie odstawać od rąk.   Wyrobione ciasto uformować w kulę i włożyć do miski. Przykryć ręczniczkiem i pozostawić w ciepłym miejscu, by urosło (około godziny czasu). Kiedy ciasto podwoi objętość podzielić je na 4 kulki i dodatkowo, każdą z 4 kulek na kolejne 4. Powstanie 16 kulek ciasta.      Teraz moment wymagający najwięcej czasu. Rozwałkować 4 kulki na placki cienkie jak naleśniki, wielkości talerza, podsypując maką, by się nie kleiły do stołu. Każdy placek posmarować roztopionym masłem. Złożyć 4 placki razem i zwinąć w rulonik.    Trochę rozciągnąć rulonik wzdłuż. To samo zrobić z pozostałymi kulkami ciasta. Powinniśmy otrzymać 4 ruloniki - każdy składa się z 4 rozwałkowanych placków posmarowanych masłem.     Ruloniki należy pociąć w trójkąciki. Z końcówek ruloników zrobić małe kulki.    Formę posmarować masłem, oprószyć bułka tartą, układać trójkąty ostrą częścią do środka. Małe kulki ułożyć na samym środku. Zostawić do wyrośnięcia na 30 minut.      Ciasto posmarować żółtkiem, posypać czarnuszką, słonecznikiem lub sezamem. Piekarnik nagrzać do 200°C. Piec około 30 minut (pierwsze 20 minut piekłam pod przykryciem z folii aluminiowej, by się nie spiekło, na ostatnie 10 minut zdjęłam folię, by "złapało" kolor), do tzw. suchego patyczka.  Z przepisu wychodzą 2 formy o średnicy 30 cm.  Et voila! Nic tylko jeść :). Smacznego :) 