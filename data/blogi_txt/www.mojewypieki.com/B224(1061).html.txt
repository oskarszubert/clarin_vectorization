Tort orzechowy, elegancki, niezbyt słodki, dobrze nasączony, wilgotny, wcale nie trudny do wykonania. Przełożony masą z serka mascarpone, która jest dużo lżejsza od kremów maślanych, przez co można sobie pozwolić na dodatkowy kawałek ... Całość polana prawdziwą czekoladą, ozdobiona skromnie - samymi orzechami, i w tym też tkwi jego urok. Polecam! Przepis pochodzi z 'Lubię gotować (ciasta świąteczne)'.    Składniki na ciasto:    13 dag mąki pszennej  8 jajek  15 dag cukru  20 dag zmielonych orzechów laskowych, na pył (mogą być włoskie)   1 cukier waniliowy (16 g) 2 łyżki mocnej, zimnej kawy  skórka otarta z 1 cytryny  pół łyżeczki proszku do pieczenia  szczypta soli    Białka ubić z solą na sztywną pianę. Pod koniec ubijania dodawać porcjami cukier i cukier waniliowy, dalej ubijając. Dodać żółtka i ubić. Wymieszać z kawą i skórką cytrynową. Mąkę wymieszać ze zmielonymi orzechami, dokładnie, by nie było grudek, dodać proszek do pieczenia, wymieszać. Mąkę wmieszać delikatnie do masy żółtkowej.   Tortownicę o średnicy 21 - 23 cm (u mnie 21 cm) wyłożyć papierem do pieczenia. Wlać ciasto, wyrównać. Piec w temperaturze 170ºC przez około 1 godzinę, do tzw. suchego patyczka. Wystudzić. Ciasto może urosnąć z lekką górką, ale można to wyrównać nożem.   Do nasączenia ciasta (prawdziwi kawosze zapewne zechcą nasączyć tort bardziej):    100 ml mocnej, zimnej kawy  2 łyżki czystej wódki lub brandy  Krem do przełożenia:   50 dag serka mascarpone  20 dag śmietanki kremówki  5 - 6 łyżek mleka  1 łyżka soku cytrynowego  3 opakowania cukru waniliowego (48 g)  2 łyżki startej czekolady Kremówkę ubić  na sztywno, pod koniec ubijania dodać cukier waniliowy, ubijać. Mascarpone utrzeć z mlekiem i sokiem cytrynowym (mikserem), dodać ubitą kremówkę i startą czekoladę. Wymieszać.   Wystudzone ciasto przekroić na 3 krążki. Krążki nasączyć kawą i przekładać kremem. Ilość kremu jest duża, dlatego spokojnie wystarczy do przełożenia tortu jak i jego dekoracji. Ja jednak udekorowałam polewą czekoladową (200 g gorzkiej czekolady rozpuścić w kąpieli wodnej lub mikrofali, dodać 120 g masła, wymieszać do rozpuszczenia; jeśli polewa będzie mało lejąca, dodać więcej masła, podgrzać w kąpieli wodnej).  Tort udekorować  - dowolnie.   Smacznego :) 