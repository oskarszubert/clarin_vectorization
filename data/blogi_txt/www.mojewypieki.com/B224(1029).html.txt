Uznałam, że po tęczowym torcie należy zrobić krok dalej i tak powstał.. tęczowy sernik! Upieczony jak i poprzedni sernik na blogu z dodatkiem słodkiego mleczka skondensowanego. Sernik po upieczeniu jest prosty jak stół, nie pęka, ma również idealną konsystencję pozwalającą na ładne rozchodzenie się tęczowych warstw. Śmietankowa chmurka dodaje mu lekkości :-). Osoby, które nie tolerują barwników spożywczych w żywności, mogą wykonać go w klasycznej, biało - waniliowej wersji. Jest to jeden z delikatniejszych i smaczniejszych serników, jakie ostatnio jedliśmy. Najlepszy na wesołe imprezy. Polecam :-).   Składniki na spód:                    120 g ciastek digestive (lub innych ciastek pełnoziarnistych)                   50 g masła, roztopionego            Ciastka bardzo drobno pokruszyć, wymieszać z masłem (można w malakserze). Wymieszać, do otrzymania masy o konsystencji i wyglądzie mokrego piasku. Formę o średnicy 20 cm wysmarować masłem, wyłożyć papierem do pieczenia. Na spód formy wysypać masę ciasteczkową, dobrze wcisnąć w dno, wyrównać. Schłodzić w lodówce przez czas przygotowywania masy serowej.  Składniki na masę serową: 500 g twarogu półtłustego lub tłustego, zmielonego przynajmniej dwukrotnie                   250 g serka mascarpone 3 jajka                   1 puszka mleka skondensowanego słodzonego (ok. 400 g)                   1 łyżeczka ekstraktu z wanilii                   1 łyżka mąki ziemniaczanej barwniki spożywcze: czerwony, różowy/pomarańczowy, żółty, zielony, niebieski, fioletowy*            Wszystkie składniki powinny być w temperaturze pokojowej.           W misie miksera umieścić wszystkie składniki (oprócz barwników spożywczych), zmiksować (lub utrzeć ręcznie) do połączenia się i uzyskania gładkiej masy serowej. W masie nie mogą pozostać grudki. Przygotowaną masę rozdzielić równo pomiędzy 6 miseczek. Do każdej z nich dodać minimalną ilość barwnika (dosłownie na końcu łyżeczki, barwy wydają się intensywniejsze po upieczeniu!), wymieszać.           Schłodzony spód wyjąć z lodówki. Zaczynając od fioletowego koloru, kolejno i powoli wylewać masy serowe na sam środek formy (jak w 'zebrze'). Nie mieszać.           Piec w temperaturze 170ºC (bez termoobiegu) z parą** przez około 60 minut. Wystudzić w lekko uchylonym piekarniku. Wyjąć, włożyć do lodówki na kilka godzin lub całą noc.  Śmietankowa chmurka: 250 ml śmietany kremówki 30 lub 36%, schłodzonej 1 łyżka cukru pudru            Śmietanę kremówkę ubić na sztywno (uważając, by jej nie przebić). Pod sam koniec ubijania dodać cukier puder i przez chwilę ubijać.           Schłodzony sernik wyjąć z lodówki. Łyżką wyłożyć na niego masę śmietankową. Ozdobić kolorową posypką cukrową.           * użyłam dokładnie takich barwników spożywczych, w postaci żelu/pasty, w kubeczkach ** sernik pieczemy w kąpieli wodnej lub umieszczając poziom niżej w piekarniku żaroodporne naczynie z wrzącą wodą; przed pieczeniem sernika w kąpieli wodnej formę należy dwukrotnie uszczelnić folią aluminiową owijając ją od zewnątrz Smacznego :-).           Pieczesz sernik po raz pierwszy? A może chcesz wiedzieć, jak upiec perfekcyjny sernik? Zapraszam do przeczytania notki o serniku idealnym. 