Na pewno nie jest to sernik dla wszystkich. Na przykład znowu nie dla mnie, ale już dla mojego Męża - tak ;). Trzeba bardzo lubić masło orzechowe, ponieważ dokładnie tak jak ono smakuje i pachnie. A ja jakoś ze fistaszkami nie przepadam.. Ponadto, podobno masło orzechowe + czekolada to jedna z lepszych kombinacji. Sernik jest mocno kremowy (mimo iż użyłam dość ciężkiego sera twarogowego), słodko - słony, nie trudny w wykonaniu. Ale powiedziałabym - jednak dla smakoszy. I im go dedykuję :).   Składniki na spód:   200 g ciastek digestive  50 g solonych orzeszków ziemnych  100 g gorzkich drobinek czekoladowych (chocolate chips) lub posiekanej gorzkiej czekolady  50 g masła, w temperaturze pokojowej   Wszystkie składniki umieścić w malakserze i zmiksować na masę o strukturze mokrego piasku. Tortownicę o średnicy 23 cm wyłożyć papierem do pieczenia (dno i boki). Masę ciasteczkową wyłożyć na dno i boki tortownicy (do połowy wysokości), wyrównać.* Odłożyć do lodówki do czasu przygotowania masy serowej.  Składniki na masę serową: 500 g sera twarogowego zmielonego przynajmniej dwukrotnie lub sera kremowego typu Philadelphia  3 jajka  3 żółtka  200 g drobnego cukru**  125 ml gęstej kwaśnej śmietany (przynajmniej 18%)  250 g gładkiego masła orzechowego   Wszystkie składniki umieścić w mikserze badź w malakserze i zmiksować na gładką masę. Wylać na spód z ciastek.  Piec w temperaturze 170ºC przez około 50 minut***, do momentu, gdy sernik będzie ścięty i wypieczony z wierzchu. W międzyczasie przygotować polewę na wierzch.  Składniki na polewę:   250 ml kwaśnej gęstej śmietany (przynajmniej 18%)  100 g gorzkich drobinek czekoladowych (chocolate chips) lub posiekanej gorzkiej czekolady  30 g brązowego cukru   Wszystkie składniki umieścić w małym garnuszku. Lekko podgrzewać, do roztopienia i połączenia się składników, cały czas mieszając. Gotową polewę natychmiast zdjąć z palnika.  Wyjać upieczony sernik z piekarnika, równo i delikatnie rozprowadzić po jego wierzchu polewę czekoladową, włożyć ponownie do piekarnika na 10 minut, na dalsze pieczenie. Po tym czasie piekarnik wyłączyć, sernik studzić w lekko uchylonym piekarniku. Sernik wyjąć z piekarnika, schłodzić przez noc w lodówce.  Ważna uwaga:  Sernik z tego przepisu nie opada, wychodzi prosty jak stół.  Ważne, by stosować się do rad, które zamieściłam w notce o serniku doskonałym. Najważniejsze z nich to:  - wszystkie składniki powinny być o temperaturze pokojowej (przynajmniej 2 h wcześniej wyjmujemy z lodówki),  - masę serową miksujemy tylko do połączenia składników, nie dłużej,  - sernik studzimy z minimalnie uchylonymi drzwiami piekarnika.  Smacznego :)  * użyłam 3/4 ilości składników na spód i wyłożyłam jedynie spód tortownicy  ** warto nieznacznie zmniejszyć ilość cukru (u mnie 30 g mniej)  *** choć Nigella tego nie sugeruje, piekłam sernik z parą wodną - na ruszcie w piekarniku obok sernika ustawiłam naczynie żaroodporne z wrzącą wodą i cały czas tak piekłam      Przepis pochodzi z "Kitchen. Recipes from the heart of the home". Autor: Nigella Lawson. 