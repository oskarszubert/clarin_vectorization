Lekki tort kawowy, wręcz chciałoby się powiedzieć - w klimacie letnim. Na leciutkim orzechowym spodzie biszkoptowym. Z kremem kawowym na bazie śmietanki i białej czekolady. Osłodzony malinami. Tort nie jest przesłodzony, raczej mało słodki, więc jest bardzo w moim stylu. Deser ten będzie doskonałym uwieńczeniem każdego przyjęcia, a plusem jest fakt, że należy go przygotować dzień wcześniej, by zdążył się 'przegryźć'. Do tortu, po daniu głównym, można przygotować więcej sosu malinowego i podać go np. z lodami lub naleśnikami.. Bardzo polecam!             Sos malinowy i masę do kremu kawowego należy przygotować dzień/wieczór przed pieczeniem tortu. Składniki na sos malinowy:                    1 szklanka świeżych lub mrożonych malin                   1 szklanka dżemu malinowego            Maliny mrożone wcześniej odmrozić i odsączyć z soku na papierowym ręczniczku kuchennym. Przetrzeć je przez sitko razem z dżemem, usunąć pesteczki. Odstawić.* Składniki na krem kawowy z białej czekolady: 600 ml śmietany kremówki 36%                   260 g białej czekolady, dobrej jakości                   3 łyżki i 1 łyżeczka kawy rozpuszczalnej            Czekoladę posiekać na drobne kawałki.           Kremówkę przelać do garnuszka, dodać czekoladę, kawę, postawić na palnik i podgrzewać, aż czekolada i kawa się rozpuści i powstanie gładka masa. Zdjąć z palnika, przykryć folią spożywczą, ostudzić. Włożyć do lodówki na całą noc (12 h).           Przed samym wykonaniem tortu powyższą masę wyjąć z lodówki, przelać do misy miksera i ubić do momentu powstania gęstego kremu (jak bitą śmietanę, przystawką do ubijania białek), uważając by nie ubijać zbyt długo, by masa się nie zwarzyła.           Gotowy krem przechowywać cały czas w lodówce.  Składniki na 3 blaty biszkoptowo - orzechowe: 1 szklanka orzechów laskowych, podprażonych, obranych 1 szklanka mąki pszennej, przesianej                   1 i 1/4 szklanki drobnego cukru do wypieków                   1 łyżeczka kawy rozpuszczalnej                   1/4 łyżeczki soli 6 dużych jajek, białka i żółtka osobno                   1/4 szklanki wody                   1 łyżeczka ekstraktu z wanilii Wszystkie składniki powinny być w temperaturze pokojowej. W misie malaksera umieścić orzechy, mąkę, 1/4 szklanki cukru, kawę i sól. Zmiksować do momentu, aż orzechy będą całkowicie zmielone.**           W misie miksera utrzeć żółtka z 1/2 szklanki cukru na gęstą, jasną masę (przystawką do ubijania białek na sztywno). Dodać 1/4 szklanki wody (zimnej) i ekstrakt z wanilii. Zmiksować. Dodać mąkę z orzechami, wymieszać. W osobnym naczyniu ubić na sztywno białka. Stopniowo, łyżka po łyżce, dodawać pozostały cukier (1/2 szklanki), miksując. Ubite białka dodawać do masy z żółtkami, stopniowo, wymieszać szpatułką.           3 okrągłe formy o średnicy 23 cm wysmarować masłem i wyłożyć papierem do pieczenia (samo dno). Pomiędzy nie równo rozdzielić masę biszkoptowo - orzechową. Wyrównać. Piec w temperaturze 175ºC przez około 18 - 22 minuty, do tzw. suchego patyczka. Wyjąć z piekarnika, wystudzić (mogą delikatnie opaść), uwolnić z formy.  Wykonanie:           Na paterze położyć pierwszy z blatów biszkoptowych, posmarować go 1/3 szklanki sosu malinowego, poczekać 20 minut, wyłożyć 3/4 szklanki kremu kawowego, wyrównać. Na wierzch położyć drugi blat ciasta, posmarować sosem malinowym, odczekać 20 minut i wyłożyć kolejne 3/4 szklanki kremu kawowego. Przykryć ostatnim blatem ciasta. Wierzch i boku ozdobić pozostałym kremem. Dowolnie udekorować.           * dodatkowo można zredukować ilość sosu gotując go przez kilka minut (bez pokrywki), ja tak zrobiłam, ponieważ wydawał mi się zbyt rzadki; z braku malin można zamiast tej warstwy wykorzystać 2/3 szklanki dżemu malinowego bezpestkowego (lub przetartego przez sitko)           ** jeśli nie posiadacie malaksera można dodać już zmielonych orzechów laskowych i wymieszać z podanymi składnikami; Smacznego :)      Zmodyfikowany przepis z Bon Appétit 'Desserts' Barbary Fairchild. 