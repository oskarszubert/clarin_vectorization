Ośmielam się nazwać je najlepszym. Jest pyszne! Miękkie, sprężyste, świeże również dnia następnego, z dużą ilością owoców. Ze wspaniałym maślanym aromatem i kruszonką. Upiekłam ze świeżymi truskawkami i zapach, który roznosił się po kuchni był.. nie do opisania; czułam, jakby do kuchni weszło lato! Część została zjedzona na gorąco, zaraz po wyjęciu z piekarnika, o ostatnie kawałki dzieci się 'kłóciły' do szkoły ;-). Przepis warty zapamiętania i przekazania dalej. Szczególnie, że sezon owocowy przed nami !            Przepis pochodzi z książki "Ciasta, ciastka i takie tam" Agaty Królak. Od wydawnictwa mały prezent :-). Osoba zalogowana, która zostawi komentarz nr 30 dostanie taką książkę dla siebie :). (jeśli komentarz nr 30 zostawi osoba niezalogowana, nagroda przechodzi na pierwszą po tym komentarzu zalogowaną osobę).    Składniki: 200 g masła                   szczypta soli 160 g drobnego cukru do wypieków                   4 duże jajka 200 g mąki pszennej                   40 g mąki ziemniaczanej lub 1 opakowanie budyniu śmietankowego lub waniliowego bez cukru 1 łyżeczka proszku do pieczenia                   600 g dowolnych owoców (np. truskawek, odszypułkowanych i przekrojonych)*            Wszystkie składniki powinny być w temperaturze pokojowej.           Mąkę pszenną, ziemniaczaną, proszek do pieczenia - przesiać, odłożyć.           W misie miksera utrzeć masło z cukrem, na jasną i puszystą masę. Dodać szczyptę soli, dalej ucierając. Wbijać jajka, jedno po drugim, ucierając po każdym dodaniu. Dodać przesiane składniki suche i wymieszać szpatułką, do połączenia się składników. Blachę o wymiarach 20 x 30 cm wyłożyć papierem do pieczenia. Przełożyć do niej ciasto, wyrównać. Na ciasto wyłożyć owoce, rozcięciami ku górze. Posypać równomiernie kruszonką. Piec w temperaturze 175ºC przez około 45 minut, do tzw. suchego patyczka.  Kruszonka:                    150 g mąki pszennej 100 g masła, schłodzonego                   50 g cukru pudru Wszystkie składniki wrzucić do naczynia, szybko posiekać, następnie rozetrzeć między palcami na kruszonkę. Jeśli kruszonka będzie zbyt mokra, dosypać trochę mąki.           Smacznego :-). * ciasto wspaniale piecze się również z mrożonymi owocami - owoców nie rozmrażamy przed dodaniem do ciasta, oprószamy je w mące ziemniaczanej i takie wykładamy na ciasto; ciasto należy piec trochę dłużej, ale zawsze do tzw. suchego patyczka (na zdjęciu poniżej pieczone z zamrożonymi owocami lata) 