Nie jestem w stanie nie upiec ciastek, które mają w składzie płatki owsiane. Domowe ciastka kojarzą mi się właśnie z nimi i dużą ilością bakalii. Dodatkowo to jedne z ulubionych ciasteczek Bajaderki, mojej ulubionej mistrzyni w wypiekach (jej przepisy m.in. można znaleźć na forum MniamMniam lub Cincin). I są dokładnie takie, jak je opisuje - mięciutkie (nawet po kilku dniach, jeśli przetrwają ;), lekko korzenne, z waniliowym akcentem. Bardzo polecam!   Składniki:   2 jajka  1 łyżeczka ekstraktu z wanilii  1 szklanka rodzynków   1 i 2/3 szklanki mąki pszennej  1 łyżeczka sody oczyszczonej  szczypta soli   3/4 łyżeczki mielonego kardamonu  1/2 łyżeczki cynamonu  1/4 łyżeczki mielonego ziela angielskiego  250 g miękkiego masła  1 i 1/2 szklanki brązowego cukru  2 szklanki płatków owsianych Jajka dobrze roztrzepać z wanilią, dodać rodzynki i zostawić na około 1 godzinę.  Dwie płaskie blachy wyłożyć papierem pergaminowym lub posmarować masłem. Przesiać mąkę, sól i przyprawy. Masło dobrze ubić mikserem, aż będzie puszyste, dodać cukier i ubić na gładką masę. Dodać rodzynki z jajkami i dobrze wymieszać. Dodać mąkę z przyprawami i płatki owsiane i dobrze połączyć.  Łyżką stołową układać kopczyki na przygotowanych blachach, lekko je spłaszczyć.  Piec w temperaturze 180ºC, aż będą lekko zarumienione, około 10 - 12 minut. Zostawić na blachach do lekkiego przestygnięcia, potem przenieść na kratkę. Smacznego :) 