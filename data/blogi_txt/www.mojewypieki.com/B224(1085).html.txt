Śmiało mogę powiedzieć, że jest smaczniejsza niż najlepsze lody truskawkowe;-). I mniej kaloryczna. Podczas gdy lody wymagają najczęściej posiadania maszynki do lodów lub miksera, by napuszyć masę lodową, wszystko co potrzeba do wykonania granity to... widelec! Granita to nic innego jak pokruszony lód. Można ją podawać jako deser, np. z bitą śmietaną, lub jako przystawkę przed wykwintną kolacją we dwoje. Jest na winie, czyli w tej wersji dla dorosłych (zamiast można dodać szampana). Dla dzieci zróbmy z dodatkiem wody. Polecam nie tylko z truskawkami (świetna będzie z wiśniami lub malinami).   Składniki: 500 g truskawek, umytych i odszypułkowanych 125 ml czerwonego wytrawnego lub półsłodkiego wina 90 g cukru                   1 łyżka soku z cytryny Wszystkie składniki zmiksować blenderem (cukier powinien całkowicie się rozpuścić). Przelać do w miarę płaskiego pojemnika, włożyć do zamrażalnika i co 30 minut przemieszać dokładnie widelcem, by rozbijać tworzące się kryształki lodu. W rezultacie granita powinna mieć konsystencję pokruszonego lodu. Wersja w winem zamraża się około 8 godzin, z wodą trwa to krócej.           Podawać np. z kleksem bitej śmietany. Smacznego :) 