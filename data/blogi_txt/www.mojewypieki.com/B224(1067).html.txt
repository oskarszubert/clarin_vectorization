Witam serdecznie po długiej przerwie :). Choć sezon truskawkowy już dawno się rozpoczął, zdążyłam jeszcze przygotować ulubione ciasto truskawowe moich dzieci: biszkopt + masa śmietankowa + świeże owoce. Tort, który na pewno sami robiliście wiele razy ;-). Jest banalny, najprostszy, ale zawsze smakuje. Nie korzystam z żelatyny, masę śmietankową wykonuję z bitej śmietany i serka mascarpone - ma akuratną konsystencję i bez szwanku dla całości wytrzyma w lodówce do 3 dni. Kroi się idealnie i jest dość wilgotny. Zamiast truskawek możecie wykorzystać każde owoce lata: czereśnie, wiśnie, maliny.. w zasadzie każde. Tort udaje się zawsze :-).   Składniki na biszkopt:                    6 jajek                   niepełna szklanka drobnego cukru do wypieków                   3/4 szklanki + 2 łyżki mąki pszennej 1/4 szklanki + 1 łyżka mąki ziemniaczanej            Biszkopt (ze zmienionymi proporcjami) z tego przepisu.           Białka oddzielić od żółtek, ubić na sztywną pianę. Pod koniec ubijania stopniowo dodawać cukier, dalej ubijając. Dodawać po kolei żółtka, nadal ubijając. Mąki wymieszać, przesiać i delikatnie wmieszać do ciasta (na bardzo wolnych obrotach miksera lub lepiej szpatułką).           Tortownicę o średnicy 23 - 24 cm wyłożyć papierem do pieczenia. Boków formy niczym nie smarować, papierem wyłożyć tylko dno. Do formy wyłożyć ciasto. Piec w temperaturze 160 - 170ºC około 40 minut (lub dłużej, do tzw. suchego patyczka).           Gorące ciasto wyjąć z piekarnika, z wysokości około 60 cm opuścić je (w formie) na podłogę lub blat. Odstawić do uchylonego piekarnika do ostygnięcia. Całkowicie wystudzić. Wyjąć z formy. Biszkopt przekroić na 3 blaty. Uwaga: boki biszkoptu oddzielać nożykiem od formy dopiero jak biszkopt będzie  wystudzony.  Do nasączenia biszkoptu: 1 szklanka truskawek                   1,5 szklanki wody 3 łyżki cukru            Z podanych składników ugotować kompot truskawowy: truskawki odszypułkować, zalać zimną wodą, wymieszać z cukrem. Gotować tylko do momentu zagotowania, ściągnąć z palnika i wystudzić. Odcedzić.  Masa śmietankowa: 400 ml śmietany kremówki (36%)                   500 g serka mascarpone (2 opakowania)                   5 pełnych łyżek cukru pudru (lub więcej, do smaku)                   około 1 kg świeżych truskawek, przekrojonych na pół            Śmietanę kremówkę (schłodzoną) ubić na sztywną masę, pod koniec ubijania dodając cukier puder. Dodać do niej serek mascarpone i dokładnie wymieszać, by nie było grudek. Ja to robię w dalszym ciągu mikserem, potrzebujemy zaledwie kilka jego obrotów, by masa się nie zwarzyła. Najbezpieczniej zrobić to drewnianą łyżką. Wykonanie tortu:           Jeden z przygotowanych blatów tortowych położyć na paterze. Nasączyć 1/2 szklanki kompotu. Wyłożyć 1/3 masy śmietankowej a na nią równo pokrojone truskawki. Na wierzch położyć kolejny blat tortu, nasączyć 1/2 szklanki kompotu. Wyłożyć 1/3 masy śmietankowej, warstwę truskawek, przykryć ostatnim blatem biszkoptu i naponczować resztą kompotu. Wierzch i boki wysmarować pozostałą masą śmietankową, boki dowolnie udekorować - u mnie są to płatki migdałów i drobno posiekane migdały. Ozdobić truskawkami. Schłodzić.           Smacznego :-). 