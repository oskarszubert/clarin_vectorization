Przesłodkie świąteczne cake popsy w postaci grubaśnych bałwanków :-). Moje dziewczyny je kochają więc tak naprawdę nie mam wymówki, by ich nie robić.. tym bardziej, że sprawiają niesamowitą radochę podczas przygotowywania! Potrzebujecie patyczki do lizaków, białą czekoladę lub tzw. candy melts, odrobinę barwników i okruszki z ciasta.. Doskonała zabawa gwarantowana  :-).   Składniki na około 20 sztuk cake popsów: 400 g suchego ciasta, pokruszonego (jasne ciasto babkowe, przepis poniżej)                   120 g serka mascarpone 70 g białej czekolady, roztopionej                   400 g białych candy melts*, do obtoczenia                   kilka kostek gorzkiej czekolady, roztopionej                   3 łyżki tłuszczu roślinnego typu Planta lub oleju (tylko przy użyciu candy melts firmy Wilton*)                   barwnik w żelu (oczy, nosek, uśmiech) i barwnik w pudrze (policzki) Przygotować krem: mascarpone wymieszać z roztopioną białą czekoladą.           Kawałki pokruszonego ciasta dokładnie wymieszać z kremem, tworząc dużą kulę. Zawinąć w folię spożywczą, schłodzić przez 15 minut w zamrażarce. Wyjąć, odmierzając równe kawałki ciasta przy pomocy np. łyżki do lodów, następnie uformować w dłoniach kulki. Ułożyć je na blaszce wyłożonej papierem do pieczenia (by nie przykleiły się do blachy) i schłodzić w zamrażarce przez kolejne 15 minut. Końcówkę patyczka do lizaków zanurzyć w roztopionej gorzkiej czekoladzie i natychmiast wetknąć w środek kulki, dochodząc mniej więcej do jej połowy. Poukładać cake pops na blaszce patyczkami do góry i znów schłodzić przez około 15 minut. Białe candy melts roztopić z 3 łyżkami tłuszczu roślinnego lub oleju w kąpieli wodnej. Przygotować patyczki.            Wyjąć cake pops z zamrażarki, zanurzać w roztopionej polewie, czekając, aż skapie jej nadmiar. Układać na blaszce wyłożonej folią aluminiową i poczekać do zastygnięcia polewy. Udekorować - przypudrować policzki barwnikiem w pudrze; oczy, noski, uśmiech namalować przy pomocy patyczka do szaszłyków maczanego w barwnikach żelowych (uwaga - nakładać cienką warstwę barwnika).           Przechowywać w lodówce, choć do kilku godzin wytrzymują w temperaturze pokojowej.  Składniki na przykładowe jasne ciasto do cake pops:                    1 szklanka mąki pszennej                   3/4 łyżeczki proszku do pieczenia                   110 g masła, w temperaturze pokojowej                   pół szklanki drobnego cukru do wypieków                   2 duże jajka                   1 łyżeczka ekstraktu z wanilii                   1/4 szklanki mleka            Wszystkie składniki powinny być w temperaturze pokojowej. Mąkę, proszek do pieczenia przesiać, odłożyć. W misie miksera utrzeć masło z cukrem, na jasną, puszystą masę. Dodawać jajka, jedno po drugim, miksując po każdym dodaniu. Dodać ekstrakt i zmiksować.            Do masy maślano - jajecznej dodać mąkę z proszkiem, mleko, wymieszać na małych obrotach miksera, tylko do połączenia się składników, nie dłużej.           Dowolną małą keksówkę wysmarować masłem, oprószyć mąką. Przełożyć ciasto.           Piec w temperaturze 170ºC przez około 40 minut lub krócej, do tzw. suchego patyczka. Wyjąć z piekarnika, wystudzić. pokruszyć.           Z powyższego przepisu otrzymamy około 460 g jasnych okruszków do przygotowania ciasteczkowych lizaków.            * Candy melts (np. firmy Wilton, Merckens) to polewa podobna w konsystencji do czekolady, w postaci kolorowych, dużych groszków. Najlepiej roztapiać je w plastikowej miseczce w mikrofali, podgrzewając na niedużej mocy, po 30 sekund, za każdym razem mieszając. Candy melts firmy Wilton są zbyt gęste do obtaczania cake popsów, więc dla otrzymania odpowiedniej konsystencji polewy należy dodać 1 łyżkę tłuszczu roślinnego typu Planta lub oleju na około 130 g candy melts.            Smacznego :-).      Źródło inspiracji. 