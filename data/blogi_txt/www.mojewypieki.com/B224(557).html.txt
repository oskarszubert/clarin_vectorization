Lukier królewski do ciasteczek przygotowuję kilka razy w roku, a na Wielkanoc i Boże Narodzenie już koniecznie. Nie dekoruję dużej ilości ciasteczek, zazwyczaj wystarcza mi lukier z dwóch - trzech białek, na jaki przepis możecie znaleźć poniżej. Dlaczego lukier królewski, a nie zwykły - z cukru pudru i wody? Jest bardzo trwały, szybko zastyga, nadaje się do szczegółowych dekoracji. Jeśli obawiacie się surowych białek możecie skorzystać z białek sproszkowanych lub gotowych już mieszanek białka w proszku i cukru pudru. Barwniki możecie użyć dowolne - w płynie, w proszku lub w żelu/paście, naturalne lub sztuczne. Chociaż taki prosty przepis na lukier białkowy przedstawiłam Wam już wcześniej, przy dekoracji pierniczków w 2009 roku, dzisiejszy jest dopracowany i bardzo dobry. Powstał dzięki pomocy Agnieszki, która pobierała nauki dekoracji lukrem u samego Mistrza, Eddiego Spence. Lukier jest niezawodny, wypróbowany, nie kruszy się, a dekoracje z niego wykonane wytrzymują lata.. Myślę, że się przyda już niedługo, na najbliższe święta :).    Składniki na lukier królewski: 90 g białka                    445 g cukru pudru 5 - 7 kropli soku z cytryny (może być w butelce) lub 4 - 5 kropli białego octu winnego            Białka oddzielić od żółtek z jednodniowym wyprzedzeniem. Przelać je do czystego, suchego naczynia, przykryć folią spożywczą i pozostawić w lodówce na całą noc. Dzięki temu białko się wzmocni. Przed samym ubijaniem przecedzić białko przez drobne sitko, np. od herbaty. W misie miksera umieścić wszystkie składnki na lukier. Ucierać przez 10 - 20 minut na najniższych obrotach miksera przy użyciu końcówki mieszającej w kształcie litery 'K'. Nie wolno ubijać zbyt szybko - spowoduje to napowietrzenie cukru i utworzą się pęcherzyki powietrza, które powodują pękanie lukru. W gotowym lukrze nie powinno być najmniejszych grudek. Gotowy lukier nie spływa ze szpatułki, ale delikatnie się na niej zagina. Jest to podstawowy przepis do lukrowania dużych, płaskich powierzchni na ciasteczkach, dobrze się rozprowadza.            Z papieru do pieczenia zrobić tutkę, odciąć końcówkę, wypełnić lukrem królewskim i dekorować ciasteczka. Ja do dekoracji używam jednorazowych rękawów cukierniczych i tylek.   Uwaga: do wyciskania kształtów, kwiatków, postaci, szczegółów - na każde 175 g gotowego powyższego lukru należy dodać 1 łyżkę przesianego cukru pudru i wymieszać (nie ubijać). Wtedy lukier jest bardziej gęsty.            W każdym przypadku, jeśli uważacie, że lukier jest zbyt rzadki - należy dodać więcej cukru pudru, jeśli zbyt gęsty - więcej białka.           Korzystałam z przepisu na najlepsze waniliowe kruche ciasteczka do wycinania. Niektóre z ciasteczek, oprócz lukru zostały przykryte warstwą drobnego cukru do wypieków, dla dodania dodatkowej tekstury. 