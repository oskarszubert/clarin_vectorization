Czekoladowe cupcakes, z pysznym kremem czekoladowym na bazie kremówki. Krem jest lżejszy niż najczęściej używany do babeczek krem maślany, dobrze znosi przechowywanie w temperaturze pokojowej i utrzymuje nadany mu szprycą kształt. Dzięki dodatkowi gorzkiej czekolady jest bardziej wytrawny; w wersji dla dzieci użyjmy jednak czekolady mlecznej. Polecam :-). Składniki na około 10 babeczek:                    110 g masła 110 g drobnego cukru do wypieków                   2 jajka 150 g mąki pszennej                   1 łyżeczka proszku do pieczenia                   25 g kakao                   55 ml mleka                   55 ml śmietany kremówki 30% Wszystkie składniki powinny być w temperaturze pokojowej. Mąkę, proszek, kakao - przesiać, odłożyć na później.           W misie miksera utrzeć masło z cukrem na puszystą i jasną masę. Wbijać jajka, jedno po drugim, miksując do połączenia się składników po każdym dodaniu.           Do masy maślanej dodać suche składniki, mleko, kremówkę, wymieszać szpatułką. Formę na muffinki wyłożyć 10 papilotkami. Ciasto rozdzielić pomiędzy papilotki, wyrównać.           Piec w temperaturze 190ºC przez około 20 - 25 minut, do tzw. suchego patyczka. Wyjąć, wystudzić na kratce. Ozdobić  kremem czekoladowym, wyciskając go z rękawa cukierniczego z końcówką w kształcie gwiazdki.  Krem czekoladowy:                    250 ml śmietany kremówki 36%                   200 g czekolady (gorzkiej lub mlecznej), posiekanej na kawałki            Śmietanę podgrzać w garnuszku, prawie do wrzenia. Zdjąć z palnika, dodać czekoladę, wymieszać do jej rozpuszczenia.  Odstawić do wystudzenia. Schłodzić w lodówce przez całą noc.            Kolejnego dnia wyjąć z lodówki i ubić jak ubijamy samą kremówkę - na pyszny, gęsty krem.           Smacznego :-).        Źródło inspiracji - magazyn 'Cupcake Heaven'. 