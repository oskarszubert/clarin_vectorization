Gorąco i piec się nie chce... a może sernik lodowy? Pracy z nim nie dużo, za to na pewno się uda i nie opadnie ;-). Smakuje jak sernikowe lody kakaowe z mocno nutellowym spodem, i... choć kalorii z pewnością mu nie brak, skądś przecież trzeba wziąć siłę, by dojść na plażę...   Składniki na spód:   300 g ciastek digestive z czekoladą  120 g nutelli   Formę o średnicy 21 cm wyłożyć papierem do pieczenia (dno). Ciastka i nutellę umieścić w malakserze (food procesorze) i zmiksować. Powstałą masą wyłożyć dno i boki formy, wyrównać. Włożyć do lodówki. Składniki na masę serową:   400 g twarogu zmielonego przynajmniej 2-krotnie (może być śmietankowy np. Presidenta) 100 ml śmietany kremówki (można zastąpić jogurtem)  300 g lodów waniliowych, miękkich  1/4 szklanki cukru pudru (lub więcej, do smaku)  300 g nutelli   Wszystkie składniki na masę włożyć do misy miksera i zmiksować na gładką masę. Masę przelać do formy z ciasteczkowym spodem. Formę przykryć folią spożywczą (nie powinna dotykać sernika). Włożyć do zamrażarki najlepiej na całą noc, minimum około 7 godzin.   Przed podaniem na górę sernika wyłożyć ubitą kremówkę, dowolnie ozdobić. Kroić ciepłym nożem.* Ponadto:   200 ml śmietany kremówki  1,5 łyżki cukru pudru Kremówkę ubić z cukrem, wyłożyć na górę zamrożonego sernika. Smacznego :)  *w razie długiego pobytu w zamrażarce, wyciągnąć wcześniej, by zdążył zmięknąć 