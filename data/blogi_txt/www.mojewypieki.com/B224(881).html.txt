Semifreddo to deser lodowy, który jest dużo prostszy w przygotowaniu od lodów i nie wymaga maszyny. Powinien być podawany na wpół zamrożony, dzięki czemu jest bardziej aksamitny w konsystencji. Ten przepis nie zawiera jajek, więc nie jest to typowy przepis na semifreddo, ale wierzę, że Wam posmakuje :). Przepis pochodzi z magazynu 'Good Food'.   Składniki:   100 g malin (mogą być mrożone, wtedy wcześniej trzeba je rozmrozić na bibułce)  85 g drobnego cukru  300 ml śmietany kremówki  4 łyżki limoncello (lub innego likieru cytrynowego)  400 ml creme fraiche*   Maliny i połowę cukru rozgnieść widelcem. Kremówkę ubić, dodając pod koniec ubijania cukier i limoncello. Creme fraiche również ubić (nie ubije się tak dobrze, jak kremówka). Ubitą kremówkę wymieszać z creme fraiche. Dodać maliny i wymieszać tylko kilka razy, by dały efekt marmurka.  Formę keksówkę o wymiarach 19 x 12 cm wyłożyć folią aluminiową. Wlać masę, wyrównać. Przykryć folią, zamrozić.  Sos malinowy (coulis):   220 g malin (mogą być mrożone, wtedy wcześniej trzeba je rozmrozić na bibułce)  2 łyżki drobnego cukru  2 łyżki limoncello   Maliny, cukier i likier połączyć, rozgnieść wildelcem, przetrzeć przez sitko.  Zarówno semifreddo jak i coulis mogą być zamrożone do miesiąca czasu. Przed podaniem semifreddo przełożyć do lodówki na godzinę. Podawać z malinami. Smacznego :)  * creme fraiche - jest rodzajem kwaśnej śmietany; mniej kwaśna niż tradycyjna, bardziej kremowa i bardzo gęsta, zawierająca około 30 procent tłuszczu. Można ją zrobić w warunkach domowych - wystarczy zakwasić śmietanę kremówkę (36%) niewielką ilością maślanki, pozostawić na kilka godzin w temperaturze pokojowej, aż bakterie 'przetrawią' kremówkę /źródło Wikipedia/. 