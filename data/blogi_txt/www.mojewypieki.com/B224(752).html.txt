Moja ulubiona pianka jogurtowa. Lekka, delikatna, bez pieczenia, idealna na ciepłe, letnie dni. Spód wykonany jest z czekoladowych ciasteczek Oreo. W przepisie ubijamy jogurt grecki - nie polecam zastępować go jogurtem naturalnym. Nie tylko ze względu na smak, ale i na konsystencję pianki. Koniecznie wypróbujcie - kokos, jogurt i jagody to smak tego lata :-). Składniki na spód:                    300 g ciastek Oreo z nadzieniem czekoladowym (2 opakowania)                   60 g masła, roztopionego lub bardzo miękkiego            Składniki umieścić w malakserze i zmiksować do otrzymania masy o konsystencji mokrego piasku.           Formę kwadratową o boku 23 (do 26 cm) wyłożyć papierem do pieczenia. Wysypać do niej ciasteczkową masę, wyrównać, wygładzić i dokładnie, ściśle wgnieść w dno formy. Schłodzić przez 30 minut w lodówce. Pianka jogurtowo - kokosowa:                    500 ml śmietanki kokosowej (22%), schłodzonej*                   1000 g jogurtu greckiego 10%, w temperaturze pokojowej                   6 łyżek cukru pudru (lub wedle smaku)                   7 łyżeczek żelatyny w proszku rozpuszczonej w 1/3 szklanki gorącej wody Żelatynę zalać gorącą wodą, wymieszać, by nie było najmniejszych grudek. Lekko przestudzić.           W misie miksera umieścić schłodzoną śmietankę kokosową. Ubić (przy pomocy miksera z końcówkami do ubijania białek) na sztywną pianę (uwaga: śmietanka kokosowa po ubiciu nie jest aż tak sztywna jak ubita śmietana kremówka).           Dodawać jogurt, łyżka po łyżce, cały czas ubijając. Ubijać na najwyższych obrotach przez kilka minut - nie ma obaw o zwarzenie się masy (tylko przy użyciu śmietanki kokosowej). Na sam koniec dodać cukier puder i zmiksować.           Do żelatyny dodać 2 łyżki masy jogurtowej, dobrze rozprowadzić. Cienką strużką wlewać do ciągle ubijanej masy jogurtowej, miksując.           Schłodzony spód z Oreo wyjąć z lodówki, przelać na niego masę jogurtową, wyrównać. Schłodzić w lodówce przez 12 godzin lub do całkowitego stężenia pianki.   Ponadto:                    1 galaretka z owoców leśnych, rozpuszczona w 300 ml wody                   250 g jagód lub borówek amerykańskich                   3/4 szklanki wiórków kokosowych            Przygotować galaretkę - rozpuścić ją w 300 ml wrzącej wody, całkowicie wystudzić.            Na stężoną piankę wyłożyć równo jagody, zalać zimną galaretką. Odstawić do lodówki do steżęnia.            Po stężeniu galaretki deser posypać wiórkami kokosowymi.           * można zastąpić śmietaną kremówką 30%; polecam śmietankę kokosową ze względu na mniejszą zawartość tłuszczu i delikatny kokosowy aromat           Smacznego :-). 