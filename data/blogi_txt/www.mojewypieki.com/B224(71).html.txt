Bajgle to popularne na całym świecie drożdżowe pieczywo w kształcie oponek. Często są mylone z obwarzankami, które są skręcone spiralnie i mniej puszyste. Bajgle natomiast są mięciutkie w środku, dlatego idealnie nadają się na śniadanie, przekąskę lub piknik. Z tego przepisu wyjdą Wam przepyszne bajgle! I nie zrażajcie się ich dłuższym przygotowaniem, bo naprawdę warto! Polecam. Przepis Sary Lewis z 'The bread book'. Składniki na 10 sztuk:    500 g mąki pszennej chlebowej  2 łyżki cukru (1 + 1)  1 łyżeczka soli   1¼ łyżeczki suchych drożdży (5 g) lub 10 drożdży świeżych  300 ml wody  1 żółtko do glazury  3 łyżki ziaren do posypania     Do dużego naczynia wsypać mąkę, 1 łyżkę cukru, sól, drożdże. Wlać wodę i wyrobić ciasto. Wyrabiać przez 5 minut, aż ciasto będzie gładkie i elastyczne. Przykryć ściereczką i pozostawić w ciepłym miejscu do podwojenia objętości (około 1,5 h).  Po tym czasie ciasto wyjąć na oprószoną mąką powierzchnię, podzielić na 10 równych kawałków. Każdy kawałek uformować w kulkę/bułeczkę, następnie omączonym palcem zrobić w kulce otwór o szerokości 3,5 cm (najpierw jednym palcem, kręcimy ciasto wokół palca, jak się rozszerzy - to dwoma palcami).  Tak przygotowane bajgle kłaść na powierzchnię oprószoną mąką i zostawić do wyrośnięcia na 30 - 40 minut. Kiedy są prawie gotowe w szerszym garnku zagotować 2 litry wody, do której dodać pozostałą 1 łyżkę cukru. Doprowadzić do wrzenia. Ostrożnie kłaść na wodzie wyrośnięte bajgle, gotować 1-2 minuty z każdej strony.Wyjąć z wody i położyć na np. folię aluminiową do osuszenia.  Przygotować blachę do pieczenia, oprószyć mąką lub wyłożyć papierem. Kłaść odcieknięte bajgle (mogą być jeszcze ciepłe). Posmarować żółtkiem wymieszanym z 1 łyżką wody, posypać nasionami.  Piec w temperaturze 200ºC przez 12 - 15 minut, aż będą lekko złote. Studzić na kratce.  Smacznego :)  Metoda dla maszynistów:  Do maszyny odmierzyć wodę, dodać mąkę, 1 łyżkę cukru, sól, na końcu drozdże. Nastawić program 'dough' do wyrabiania i wyrośnięcia ciasta (ok. 1,5 h). Następnie wyjąć wyrośnięte ciasto, podzielić na 10 części i dalej postępować wg przepisu. 