Delikatny, mocno czekoladowy torcik bezowy, przełożony aksamitnym crème patissière. Niekłopotliwy w wykonaniu, jak wszystko u Nigelii ;). A smak? Nie na darmo sama autorka mówi o nim 'chocolate heaven'... Przepis z 'How to be z domestic goddess'.    Składniki na blaty bezowe:     6 dużych białek  250 g drobnego cukru  3 łyżki kakao  1 łyżeczka octu (np. winnego) Blachę do pieczenia wyłożyć papierem, na którym narysować 3 okręgi o średnicy 20 cm (najprościej odrysować jakiś talerzyk lub miseczkę). Ubić białka na sztywno, dalej ubijając dodawać cukier, łyżka po łyżce, co bardzo ważne - stopniowo!. Na końcu delikatnie wmieszać kakao i ocet (ja to delikatnie zmiksowałam tą sama przystawką do ubijania białek).  Masę wyłożyć na narysowane koła (uwaga - podczas pieczenia masa wyjdzie poza granice koła). Piec przez 1 godzinę w 140ºC. Wyłączyć i lekko uchylić piekarnik - mają tak wystygnąć (najlepiej zrobić to na noc).  Czekoladowy crème patissière:    6 dużych żółtek  100 g drobnego cukru  2 łyżki kakao  2 łyżki mąki pszennej  300 ml pełnego mleka  300 ml kremówki  100 g dobrej jakościowo gorzkiej czekolady, roztopionej w mikrofali bądź kąpieli wodnej.  1 łyżeczka ekstraktu z wanilii  Ponadto:   20 g posiekanych niesolonych pistacji    Żółtka ubić z cukrem, aż do białości (robiłam to mikserem z przystawką do ubijania białek). Dodać kakao i mąkę, dobrze zmiksować. Mleko lekko podgrzać z kremówką (nie gotować!), dobrze wymieszać. Mleko wlać do miski z ubitymi żółtkami, zmiksować i znów przelać do garnka i ustawić na palniku. Cały czas mieszając, zagotować. Gotować do momentu, aż wszystko zgęstnieje do konsystencji budyniu, cały czas mieszając. Natychmiast ściągnąć z palnika, wlać czekoladę, ekstrakt i wymieszać. Krem odstawić, by wystygł, przykryć folią, by nie zrobił się 'kożuch'. Jak tylko będzie mało lejący, jest gotowy do przełożenia blatów.  Gotowe blaty bezowe przełożyć kremem, wykładając również krem na górę, posypać pistacjami. Poczekać (u mnie to trwało kilka godzin), aż krem zgęstnieje na tyle, że można będzie kroić.  Smacznego :) 