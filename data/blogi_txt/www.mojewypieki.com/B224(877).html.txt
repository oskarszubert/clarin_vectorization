Już kilka minut celebrujemy Dzień Jabłka. Fajnie to brzmi, prawda? :-) Ponieważ nie miałam dużo czasu na przygotowania, a kilka jabłek u mnie w domu zawsze się znajdzie, powstała zapiekanka pachnąca czasami dzieciństwa i ... studenckimi (tylko wtedy jabłka były tarte i wymieszane dodatkowo ze śmietaną). Warto powspominać ... ten smak jest tego wart.   Składniki: 1,5 szklanki mleka  200 g ryżu  4 jabłka  50 g rodzynek  4 łyżki masła  cukier - do smaku, zależy od kwaśności jabłek  cukier waniliowy - 3 łyżki  cynamon do smaku  szczypta soli  słodka śmietana (do podania)    Ryż ugotować na mleku do miękkości (około 30 minut), z dodatkiem 2 łyżek masła, 2 łyżek cukru waniliowego i szczypty soli. Całe mleko powinno wsiąknąć w ryż. Jabłka obrać, pokroić na plasterki (można zetrzeć na tarce), posypać cukrem, 1 łyżką cukru waniliowego i cynamonem. Smażyć przez kilka minut na 2 łyżkach masła. Na koniec dodać rodzynki, wymieszać.  Naczynie żaroodporne wysmarować masłem, wysypać kaszą manną. Na dno wyłożyć warstwę ryżu, następnie jabłek, ryżu ... itd, kończąc na górnej warstwie ryżem.   Zapiekać około 20 minut do lekkiego zbrązowienia w temperaturze 200ºC. Podawać na ciepło ze słodką śmietanką (można warstwę śmietany posmarować również jako ostatnią i tak zapiekać).  Smacznego :) 