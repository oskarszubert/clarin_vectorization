Tort tęczowy, tym razem na znanym już Wam 'rzucanym' biszkopcie. Prostszy w wykonaniu niż tort tęczowy z poprzedniego przepisu, lżejszy, delikatny i bardziej puszysty. U mnie o smaku cytrynowym, z otartą skórką z cytryny i z orzeźwiającym smakiem cytrynowego ponczu. Skromnie ozdobiony. Jeśli nie piekliście jeszcze żadnego tortu tęczowego, polecam poniższy przepis :). Mała errata: pomyliłam się w kolejności układania blatów już przy przekładaniu tortu, proszę o wyrozumiałość ;-).   Składniki na 2 kolorowe blaty biszkoptowe (o średnicy 20 - 22 cm): 3 duże jajka                   150 g drobnego cukru do wypieków 75 g mąki pszennej                   30 g mąki ziemniaczanej barwniki spożywcze, w żelu/paście lub w proszku            lub przeliczone poniżej proporcje na większe blaty  Składniki na 2 kolorowe blaty biszkoptowe (o średnicy 23 - 25 cm): 4 duże jajka                   200 g drobnego cukru do wypieków 100 g mąki pszennej                   40 g mąki ziemniaczanej barwniki spożywcze, w żelu/paście lub w proszku Wszystkie składniki powinny być w temperaturze pokojowej. Mąki wymieszać, przesiać.           Białka oddzielić od żółtek, ubić na sztywną pianę (uważając, by ich nie 'przebić'). Pod koniec ubijania dodawać partiami cukier, łyżka po łyżce, ubijając po każdym dodaniu. Dodawać po kolei żółtka, nadal ubijając. Do masy jajecznej wsypać przesiane mąki. Delikatnie wmieszać do ciasta szpatułką, by składniki się połączyły, a piana nie opadła.            Ciasto podzielić na pół, do każdej części dodać odrobinę wybranego barwnika, delikatnie wymieszać. Dwie tortownice lub inne okrągłe formy o średnicy 20 - 22 cm wyłożyć papierem do pieczenia (samo dno), nie smarować boków. Delikatnie przełożyć do nich ciasto. Piec w temperaturze 160ºC przez około 20 - 22 minuty lub do tzw. suchego patyczka. Gorące biszkopty wyjąć z piekarnika, z wysokości około 60 cm upuścić je (w formie) na podłogę. Przestudzić w temperaturze pokojowej.  Uwaga: boki biszkoptu oddzielamy nożykiem od formy dopiero po jego wystudzeniu.           W taki sam sposób upiec 4 pozostałe kolorowe blaty (czyli na cały tort tęczowy o średnicy blatów 20 - 22 cm będziemy potrzebować biszkopty z 9 jajek, a na tort o średnicy blatów 23 - 25 cm będziemy potrzebować biszkopty z 12 jajek).     Krem cytrynowy z bitej śmietany i mascarpone: 500 ml śmietany kremówki (30 lub 36%)                   500 g serka mascarpone                   3 łyżki cukru pudru, do smaku świeżo otarta skórka z 1 (najlepiej niewoskowanej) cytryny Składniki powinny być schłodzone.           Śmietanę kremówkę i serek mascarpone umieścić w misie miksera i ubić, używając trzepaczki do ubijania białek, pod koniec ubijania dodając cukier puder i skórkę z cytryny .   Cytrynowy poncz: sok wyciśnięty z 1 - 2 cytryn                   woda Sok z cytryn przelać do szklanki i dopełnić wodą do otrzymania 1/2 lub 2/3 szklanki ponczu (wg uznania).  Wykonanie Poszczególne blaty ciasta przekładać kremem i nasączać cytrynowym ponczem: blat fioletowy położyć na paterze, skropić małą ilością ponczu (będzie podstawą tortu, więc nie można przesadzić z nasączeniem) i posmarować kremem,następnie to samo uczynić z niebieskim, zielonym, żółtym, pomarańczowym, czerwonym, wierzch i boki tortu również posmarować kremem śmietankowym (u mnie połowa kremu z małym dodatkiem niebieskiego barwnika).           Cały tort schłodzić w lodówce przez minimum 3 godziny.           Smacznego :-). 