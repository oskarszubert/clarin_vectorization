Dziś już Mikołajki.. moje dzieci zamiast szykować się do szkoły, odpakowują prezenciki znalezione pod poduszką.. ;-). Jeśli dalej nie macie świątecznych prezentów, możecie sami je upiec! Każde pierniczki, pralinki lub ciasteczka przygotowane własnoręcznie będą najbardziej cieszyć Waszych bliskich. A może w tym roku prezent w kształcie.. prezentu?..    Składniki na 2 prezenty (1 forma):                    160 g masła                   3/4  - 1 szklanki cukru                   4 jajka                   160 ml smietany kremówki 30%                   240 g mąki pszennej 2,5 łyżeczki proszku do pieczenia                   pół łyżeczki ekstraktu z migdałów            Wszystkie składniki powinny być w temperaturze pokojowej.           Do naczynia przesiać mąkę i proszek do pieczenia.           Przy pomocy miksera utrzeć masło z cukrem na jasną i puszystą masę. Dodać ekstrakt z migdałów, ucierając. Wbijać jajka, jedno po drugim, ucierając po każdym dodaniu. Do ciasta dodawać przesiane suche składniki na zmianę z kremówką, wymieszać szpatułką, tylko do połączenia się składników.  Formę w kształcie dwóch prezencików posmarować masłem, oprószyć delikatnie mąką. Do formy przelać przygotowane ciasto, wypełniając nim formę lekko ponad 3/4 jej wysokości. Piec w 170°C przez około 40 minut lub dłużej, do tzw. suchego patyczka. Wystudzić w formie, następnie wyjąć przełożyć na kratkę.           Dowolnie udekorować. Prezenty na zdjęciach zostały udekorowane przy pomocy lukru królewskiego oraz posypki cukrowej.           Smacznego :-).           ps. Często w mailach pytacie mnie o przepisy do różnych foremek świątecznych; przepisy na ciasta, które dobrze zachowają wzorki z foremek. Powyższy przepis jest jednym z nich. Do takich foremek najlepiej wykorzystać przepisy na ciasta babkowe lub babeczkowe, np. babeczki jogurtowe  babeczki waniliowe  babeczki czekoladowe Takie ciasto rośnie najczęściej 'z górką', którą po upieczeniu i wystudzeniu trzeba ściąć ostrym nożem, by Wasze prezenty były płaskie.             Przepis z opakowania foremki, lekko zmodyfikowany. ------------------------------------------------ /*wpis zawiera lokowanie produktu/ 