Nie mogę wchodzić na bloga Liski, nie mogę i już... bo bez przepisu nie wychodzę... ;). Tak jak te bułeczki, podpatrzone, a na drugi dzień zrobione.   Są wspaniałe, miękkie, białe, maślane, ciężkie. Dobre zarówno do domowych hamburgerów, jak i na śniadanie. Bardzo mi smakowały. Z przepisu Marthy Stewart. Składniki na 8 dużych bułeczek:    3/4 szklanki ciepłej wody 1/3 szklanki mleka w proszku  2 łyżki masła, roztopionego i ostudzonego  1,5 łyżki cukru  3/4 łyżeczki soli  1 łyżeczka drożdży instant (4 g) lub 8 g drożdży świeżych  1 jajko  2,5 szklanki mąki pszennej    Ponadto:    1 żółtko  1 łyżka mleka sezam do posypania    Wodę, mleko, masło i cukier umieścić w misce i wymieszać. Dodać drożdże, zamieszać i odstawić na 10 minut. Dodać jajko, połowę mąki i sól, zagnieść ciasto. Powoli dodawać resztę mąki. Zagnieść gładkie ciasto - powinno być elastyczne i nie może się lepić, ale nie należy dodawać zbyt dużo dodatkowej mąki (ja dałam w sumie 2 i 1/4 szklanki). Ciasto przełożyć do miski, przykryć ściereczką i odstawić do wyrośnięcia na 1 godzinę.  Po tym czasie uformować 8 bułeczek, które po uformowaniu w kulkę należy mocno spłaszczyć dłonią. Bułeczki ułożyć na blaszce wyłożonej papierem do pieczenia, przykryć ściereczką i pozostawić do wyrośnięcia na 45 minut. Wyrośnięte bułeczki posmarować żółtkiem wymieszanym z mlekiem, posypać sezamem.  Piec w temperaturze 200ºC przez 12 - 15 minut. Metoda dla maszynistów:  Wszystkie składniki umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie  ciasto wyjąć, uformować bułeczki i dalej postępować według powyższego przepisu.  Smacznego :) 