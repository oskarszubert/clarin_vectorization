Musiałam to napisać: jest najlepsze. Naprawdę. Wilgotne, miękkie, aromatyczne, nie za słodkie, proste w wykonaniu - nie potrzeba nawet miksera. Dla mamy takiej jak ja, mieszkającej w UK, upieczenie znakomitego 'carrot cake' to absolutny priorytet. W UK znajdziecie je w każdym praktycznie sklepie czy restauracji, na każdym dziecięcym party czy kiermaszu. Słowa Poli po pierwszym dniu w przedszkolu (kilka lat temu, a pamiętam jak dziś) były: 'Mamuś, upieczesz mi carrot cake?' :) Znane powszechnie i lubiane, koniecznie z frostingiem z lekko słonego serka kremowego. Przepis tak naprawdę jest od dawna na blogu, ale nie wiem, czy wiele osób z niego korzystało, był to przepis na muffinki marchewkowe. A na weekend zadanie domowe: upieczenie najlepszego ciasta marchewkowego!   Składniki: 2/3 szklanki mąki pszennej                   pół szklanki drobnego cukru                   1 łyżeczka sody oczyszczonej 3/4 łyżeczki proszku do pieczenia                   1 łyżeczka cynamonu                   1/4 łyżeczki zmielonych goździków 1/4 łyżeczki gałki muszkatołowej                   1/4 łyżeczki ziela angielskiego                   1/4 łyżeczki soli 1/3 szklanki oleju rzepakowego lub z orzechów włoskich 2 jajka, roztrzepane                   1 szklanka posiekanych orzechów włoskich                   pół szklanki posiekanych, odsączonych ananasów (z puszki lub świeżych)                   1 szklanka startej na średnich oczkach marchewki Wszystkie składniki powinny być w temperaturze pokojowej. W jednym naczyniu wymieszać składniki suche: mąkę, cukier, sól, proszek, sodę, przyprawy. Przesiać.           W drugim naczyniu roztrzepać jajka z olejem.           Połączyć zawartość obu naczyń, dodać marchewkę, orzechy i ananasy, wymieszać łyżką. Formę o średnicy 20 cm wyłożyć papierem do pieczenia. Do formy wyłożyć ciasto, wyrównać.           Piec w temperaturze 175ºC przez 40 - 45 minut lub do tzw. suchego patyczka. Wystudzić w formie, następnie wyjąć i wystudzić na kratce.  Krem z serka philadelphia:                    300 g serka philadelphia 6 łyżek masła, w temperaturze pokojowej                   1,5 szklanki cukru pudru, przesianego                   1 łyżeczka ekstraktu lub pasty z wanilii            Wszystkie składniki umieścić w mikserze i utrzeć na gładką masę. Wystudzone ciasto przekroić wzdłuż. Połową kremu przełożyć ciasto, resztę rozsmarować na górze. Ozdobić orzechami włoskimi, delikatnie oprószyć cynamonem.           Smacznego :-). 