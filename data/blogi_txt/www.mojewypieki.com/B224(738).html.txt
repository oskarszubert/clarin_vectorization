Jeśli Tłusty Czwartek to dla Was zbyt mało, zawsze możecie się dołączyć do dzisiejszego świętowania Dnia Pancake'a :). Tradycyjnie, jak co roku, 40 dni przed Wielką Nocą, Brytyjczycy (i kilka innych narodowości) objadają się pancakes'ami, bawią i świętują. Ostatni moment, by popuścić pasa przed Wielkim Postem ;). A Wy, ile pancakes'ów jesteście w stanie zjeść?    Składniki na około 15 placków:    190 g mąki pszennej  pół łyżeczki sody oczyszczonej  pół łyżeczki proszku do pieczenia  50 g drobnego cukru (caster sugar)  1 łyżeczka cynamonu  1 jajko  200 ml mleka 2 nieduże jabłka, obrane i starte na tarce o dużych oczkach   1 łyżeczka masła, roztopionego    * zamiast zwykłej mąki i sody i proszku można dodać 200 g self-raising flour  W naczyniu wymieszać mąkę, sodę, proszek, cukier, cynamon. Jajko roztrzepać razem z mlekiem, dodać do mąki. Delikatnie wymieszać składniki. Na końcu wmieszać starte jabłka i masło (dodałam dodatkowo 2 łyżki mleka).   Rozgrzać patelnię. Na suchej (smażymy bez tłuszczu) formować pancakes'y. Nie będzie to trudne, ponieważ ciasto jest gęste, nie rozlewające się. Smażyć na średnim ogniu z obu stron na jasny brąz (około 40 sekund do minuty z każdej strony). Jeśli na powierzchni pancakes'a ukaże się dużo pęcherzyków powietrza, przewracamy na druga stronę. Jeśli będą zbyt brązowe, zmniejszyć ogień.  Podawać z syropem klonowym, golden syrupem, miodem lub czekoladą ...  Smacznego :) 