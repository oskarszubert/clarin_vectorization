Nie smakuje jak klasyczny sernik. Przez dodatek mąki i kaszy mannej smakuje jak ... knedle! Przynajmniej u mnie w domu robiło się takie knedle z owocami, z ogrooomną ilością białego sera. Lekki (dla odchudzających się :), bo bez masła. Tą lekkość czuć wyraźnie, bo jest delikatny. Dlatego spód z ciasta lub digestive by tu nie pasował. Ale jeśli już uprzecie się, że spód jednak musi być (a w przepisie go nie ma), to najlepiej użyć ciastek typu petitki. No a jeżyny ... mam pod domem w ilościach niemal hurtowych, więc korzystam :-). Spróbujcie, warto!  Przepis z The Australian Women's Weekly "Cheesecakes, pavlovas   trifles". Składniki:    200 g jeżyn (mogą być również mrożone, ale wtedy należy je wcześniej rozmrozić na bibułce, która pochłonie wodę) 200 g serka wiejskiego (cottage cheese)  250 g serka kremowego, może być 3 - krotnie mielony  2 łyżeczki ekstraktu waniliowego 3/4 szklanki cukru pudru (165 g)  2 jajka  1/3 szklanki kaszy mannej (55 g)  1/4 szklanki mąki wymieszanej z 1/4 łyżeczki proszku do pieczenia (35 g)  1/4 szklanki maślanki lub kefiru, może być nawet kwaśna śmietana (60 ml)    Serek wiejski potraktować blenderem, by był gładki, zmiksować z serkiem kremowym i cukrem pudrem. Dodać jajka, po jednym i miksować. Wmieszać kaszę manną, makę z proszkiem, na końcu maślankę i ekstrakt z wanilii. Dokładnie wymieszać.  Całość wlać do tortownicy o średnicy 21 cm, dokładnie uszczelnionej folią aluminiową. Na wierzch wyłożyć jeżyny.  Piec w temperaturze 170°C przez około 45 minut (uwaga: nie pieczemy do tzw. suchego patyczka, tyle czasu powinno wystarczyć). Przykryć również folią od góry, by sernik pozostał jasny, a owoce się nie wysuszyły. Podawać oprószony cukrem pudrem.   Smacznego :) 