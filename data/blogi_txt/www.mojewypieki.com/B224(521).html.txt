To będą jedne z moich ulubionych ciasteczek :). Koniecznie z lemon curd - robiłam również partię z dżemem, ale to już nie to samo... Kruche, cytrynowe, boskie! Lemon curd po upieczeniu robi się trochę galaretkowaty, nie przypala się i nie zmienia koloru, idealnie przylega do ciastek. Dzięki temu są takie słoneczne! Ponadto cytryna świetnie równoważy słodkość. Przepis pochodzi z tej strony. Polecam!   Składniki na 40 dość dużych ciastek: 180 g miękkiego masła  pół szklanki cukru pudru  1/4 szklanki drobnego cukru  1 duże jajko  1 łyżeczka otartej skórki z cytryny  1 łyżka soku z cytryny  1 łyżeczka ekstraktu z wanilii 1 łyżeczka proszku do pieczenia  2 szklanki mąki pszennej  1 szklanka lemon curd   Masło utrzeć mikserem do białości. Dodać cukry i dalej miksować. Miksując dodawać jajko, skórkę i sok z cytryny, wanilię.  Mąkę wymieszać z proszkiem do pieczenia, dodać do masy maślanej. Zmiksować.  Gotowe ciasto owinąć w folię spożywczą, schłodzić przez godzinę w lodówce. Lemon curd nałożyć do rękawa cukierniczego (można również nakładać go łyżeczką). Przygotować blachę, pokryć ją papierem do pieczenia. Ze schłodzonego ciasta robić nieduże kulki (moje ważyły ok. 13 g), układać na blaszce w odstępach (urosną). Każde ciastko lekko spłaszczyć i zrobić w nim głębokie i szerokie wgłębienie (niemal do samej blachy; inaczej ciasto urośnie a lemon curd wypłynie z ciastka; ja robiłam zakrętką od alkoholu). Wypełnić lemon curd (około 1 łyżeczki na 1 ciastko).  Piec w temperaturze 180ºC przez około 15 minut. Przestudzić na kratce.  Smacznego :)  * dałam trochę mniej cukru 