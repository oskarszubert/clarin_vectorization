Dziś u mnie na blogu zimowo.. Makowiec przekładany jabłkami, na cieście kruchym, bez konieczności wcześniejszego podpiekania spodu. Dla tych, którym znudziło się oklepane połączenie makowca z sernikiem (choć czy to się może znudzić? ;-). Ciasto jest dość wilgotne i bardzo interesujące smakowo. Jubilatowi bardzo smakowało :-).                   Za przepis bardzo dziękuję Aleksandrze!   Składniki na kruchy spód:                    250 g mąki pszennej                   125 g masła, schłodzonego 60 g cukru pudru                   1 jajko szczypta soli            W naczyniu umieścić mąkę, masło, cukier, sól, jajko i szybko zagnieść (najszybciej zrobić to malakserem). Ciasto owinąć folią, spłaszczyć i włożyć na 30 minut do lodówki.  Składniki na masę jabłkową: 750 g jabłek szarlotkowych                   sok z połowy cytryny                   3 łyżki cukru                   4 łyżki zimnej wody                   szczypta cynamonu 50 g rodzynków                    1 łyżeczka mąki ziemniaczanej Jabłka obrać, pokroić na plasterki. Wrzucić do garnka, dodać sok z cytryny, cukier, cynamon. Całość zagotować, a następnie dusić przez 5 minut, pod przykryciem, na małym ogniu. Gdyby jabłka nie były zbyt soczyste, można dodać trochę wody. Powinny się trochę rozgotować. Dodać rodzynki i wymieszać. Mąkę ziemniaczaną rozrobić w 4 łyżkach zimnej wody i wlać do gotującej się masy. Wymieszać i odstawić aby nadzienie jabłkowe przestygło. Składniki na masę makową:                    250 g zmielonego maku*                   370 ml mleka                   60 g cukru                   1 cukier wanilinowy lub miąższ z 1 laski wanilii                   1 jajko                   50 g posiekanych migdałów bez skórki lub płatków migdałowych Zagotować mleko i zalać nim zmielony mak. Dodać cukier, cukier wanilinowy (lub miąższ z wanilii), jajko, migdały. Wymieszać. Tortownicę o średnicy 23 cm wyłożyć papierem do pieczenia. Dno tortownicy wylepić schłodzonym kruchym ciastem. Na ciasto wyłożyć połowę masy makowej. Następnie całą masę jabłkową i resztę masy makowej. Wyrównać.           Piec w temperaturze 180ºC przez około 50 - 60 minut.           Wystudzić, dowolnie udekorować.           Smacznego :-).           * jeśli nie posiadasz suchego maku już zmielonego, wtedy wieczór wcześniej zalej suchy mak gorącym mlekiem, kolejnego  dnia zmiel w maszynce do mięsa ze specjalnym, drobniejszym sitkiem ** moje modyfikacje: do masy jabłkowej dodałam 3 łyżeczki mąki ziemniaczanej, pominęłam wodę; masę makową zrobiłam tradycyjnie z aromatem migdałowym i dodałam kilka łyżek miodu, ponieważ dla mnie masa była mało słodka 