Rzeczywiście, prościej być nie może. Składniki proste, wykonanie proste, a sam chlebek rośnie jak na drożdżach ;). A bochenek wręcz familijny - ogroomny, do tego mięciutki, zachowujacy świeżość do kolejnego śniadania. Przepis z 'The big book of bread' Anne Sheasby. Polecam!   Składniki na 1 bochenek:    700 g mąki pszennej chlebowej    2 łyżeczki soli    25 g miękkiego masła    1 saszetka suchych drożdży (7 g)    1 łyżeczka cukru 150 ml ciepłego mleka    300 ml ciepłej wody    W większej misce wymieszać mąkę z solą, dodać masło. Dosypać drożdże i cukier. Dodać mleko, wodę i wyrobić ciasto. Ciasto wyrabiać na oprószonej powierzchni, aż będzie gładkie i elastyczne, starając się nie dosypywać mąki. Pozostawić w misce, przykryte ściereczką, do dwukrotnego powiększenia objętości.  Ciasto po urośnieciu uderzyć pięścią, lekko wyrobić, uformować owalny bochenek, wyłożyć na blachę oprószoną mąką. Przykryć ponownie, pozostawić na 30 minut, lub dłużej do podwojenia objętości i napuszenia.  Używając ostrego noża naciąć chleb kilkakrotnie, oprószyć mąką.     Piekarnik rozgrzać do 230ºC i piec bochenek przez 10 minut. Następnie zredukować temperaturę do 200ºC i piec kolejne 20 - 25 minut. Gotowy chleb powinien być wyrośnięty, brązowy i brzmieć głucho po uderzeniu od spodu. Studzić na kratce.  Smacznego :) 