Ile razy ciasto, które przygotowywaliście dla gości okazało się wielkim rozczarowaniem, przytrafił się zakalec (ups ...:), muffiny okazały się nie-zjadliwe, a sąsiadka podrzuciła drożdżowe, na które brakuje chętnych? ... Jeśli choć raz przytaknęliście głową na powyższą wyliczankę, warto przypomnieć sobie przepis na bajaderki, czyli jak je nazywa mój M. - ciasto z odzysku ;). Teraz już nic się nie zmarnuje :). Bajaderki są miękkie, bogate w bakalie, za każdym razem mogą być nieco inne - w zależności od użytego ciasta. Ale za to smakują i wyglądają - wybornie! Przepis Mariemadeline z MniamMniam. Polecam! (choć mam nadzieję, że ciasta z tego bloga Wam jednak wychodzą i po ten przepis będziecie sięgać nie za często ;)    Składniki:    80 - 90 dag pokruszonych ciastek, ciast, muffinek, itp. (bez masy kremowej, bez żelatyny, bez owoców, mogą być z bakaliami)   pół szklanki mleka  pół szklanki cukru (jeśli ciasta były słodkie - pominąć)  pół szklanki rodzynków, wcześniej namoczonych (można zastąpić innymi bakaliami)  1 słoik dżemu, marmolady, powideł (powinien być gęsty), około 350 - 400 g  pół kostki masła (125 g)  olejek lub ekstrakt rumowy, migdałowy - do smaku (można dodać odrobinę alkoholu)  4 łyżki kremu orzechowego lub czekoladowego (typu Nutella)  3 - 4 łyżki kakao (jeśli użyliście dużo ciemnych /czekoladowych resztek ciast można dać mniej) Do obtoczenia:    posiekane orzechy lub wiórki kokosowe  polewa czekoladowa (wasza ulubiona - u mnie jest to 200 g gorzkiej czekolady rozpuszczone w kąpieli wodnej ze 125 g masła) Ciastka, ciasta drobno pokruszyć, część można zostawić w większych kawałkach; wszystko wsypać do naczynia (ja przepuściłam ciasta przez maszynkę do tarcia warzyw). Jeśli bajaderka robiona jest tylko z resztek ciast warto dodać do niej trochę suchych herbatników.  Zagotować razem mleko, cukier, masło i kakao. Lekko przestudzić i wymieszać z pokruszonymi ciastami, dżemem, kremem orzechowym, olejkiem, ewentualnie z alkoholem. Dodać rodzynki bądź inne ulubione bakalie. Wszystko ugnieść na jednolitą masę.  Z przygotowanej masy formować kulki, obtoczyć je w polewie czekoladowej a następnie w orzechach lub wiórkach. Odstawić do stężenia. Jeśli otrzymana masa okaże się zbyt miękka, wystarczy ją schłodzić w lodówce lub dosypać trochę ciastek.  Smacznego :)  *robiłam z połowy porcji, z całości wychodzi baaardzo dużo bajaderek 