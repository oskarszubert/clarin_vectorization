Najlepsze ciasto na majówkę, tuż obok nieśmiertelnego biszkoptu z truskawkami ;-). Teraz jeszcze prostsze w wykonaniu i bez pieczenia. Tylko dzięki użyciu gotowych ciasteczek z nadzieniem czekoladowym. Wypełnienie ciasta to banany i bita śmietana, którą ubiłam z serkiem mascarpone, by nie dodawać do ciasta żelatyny. Przygotujecie je w kilkanaście minut, od podstaw, dzięki czemu na majówce będzie można poświęcić więcej czasu potrawom wytrawnym, rodzinie, gościom i wypoczynkowi.. :-). Składniki na spód:                    350 g ciastek czekoladowych z nadzieniem czekoladowym (np. oreo lub neo z nadzieniem czekoladowym)                   70 g masła Składniki umieścić w malakserze i zmiksować do otrzymania masy o konsystencji mokrego piasku.           Formę do tarty o średnicy 25 cm wysmarować masłem. Wysypać do niej ciasteczkową masę, wyrównać, wygładzić i dokładnie, ściśle wgnieść w dno i boki formy. Schłodzić przez 30 minut w lodówce.   Ponadto: 7 średniej wielkości bananów                   1 łyżka soku z cytryny                   500 ml śmietany kremówki 36%, schłodzonej                   250 g serka mascarpone, schłodzonego                   1 łyżeczka pasty z wanilii lub ekstraktu z wanilii                   2 - 3 łyżki cukru pudru 80 g mlecznej czekolady, drobno posiekanej                   250 g ciastek czekoladowych z nadzieniem czekoladowym (np. oreo lub neo z nadzieniem czekoladowym)            Spód do tarty przenieść na paterę. Obrane banany skropić sokiem z cytryny, poukładać obok siebie na spodzie ciasteczkowym. W misie miksera umieścić śmietanę kremówkę i serek mascarpone. Ubić na sztywno, pod koniec dodając cukier puder. Dodać czekoladę, pastę z wanilii i wymieszać. Wyłożyć w kształcie kopca na banany.           Ciasteczka zmiksować w malakserze do otrzymania masy o konsystencji grubego piasku. Posypać po górze ciasta, schłodzić.           Smacznego :-). 