Znakomity w smaku chleb pszenno - żytni, który nie jest najprostszy do formowania ... dlatego piekę go zawsze w foremce (oszczędza to moje nerwy ;). Smakuje idealnie, charakterystycznie 'zakwasowo', przy tym ma miękki i klejący miąższ, taki, jaki lubię ... jaki wszyscy w domu lubimy. Przepis Tatter z 'Tatter o chlebie'.   Składniki:   270 g żytniego zakwasu  135 g żytniej mąki razowej (użyłam mąki pszennej razowej)  180 g mąki pszennej *  200 g wody, letniej  1 g suchych drożdży (1/4 łyżeczki) lub 2 g drożdży świeżych  9 g soli   Wszystkie składniki wymieszać w misce i pozostawić na 45 minut, nastepnie złożyć ciasto (można jedynie przemieszać)** i znów zostawić na 45 minut. Nastepnie uformować podłużny bochenek i złączeniem w górę ułożyć go w omączonym koszu***. Pozostawić do wyrośnięcia (około 1,5 - 2 h; ciasto ma prawie podwoić swoją objętość). Rozgrzać piekarnik wraz z kamieniem do 260ºC. Wyrośnięty chleb przełożyć na łopatę, szybko naciąć i zsunąć na rozgrzany kamień.  Piec z parą przez 10 minut (250ºC) następnie obniżyć temperaturę do 220ºC i piec jeszcze 35 minut. Studzić na kratce.  Metoda dla maszynistów:  Wszystkie składniki na chleb umieścić w maszynie w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough', po wymieszaniu ciasta i odczekaniu 45 minut zresetować maszynę, nastawić program od nowa. Po wyrobieniu i kolejnych 45 minutach wyrastania ciasto wyjać, uformować i wyłożyć do formy/koszyka. Dalej postępować według przepisu.  Smacznego :) * zawsze dosypuję około pół szklanki mąki więcej  ** ciasto jest bardzo luźne, zdecydowanie do wymieszania, nie składałam  *** z powyższego powodu piekłam chleb w formie, więc ułożyłam w niej chleb od razu (forma wysmarowana masłem i wysypana otrębami o wymiarach 14 x 26 cm lub mniejsza) 