Pumpernikiel jest ciemnym, razowym chlebkiem z dodatkiem mąki żytniej pełnoziarnistej (dzięki temu bogatym w błonnik), prawdopodobnie mającym rodowód w Niemczech. Aby chleb miał głęboki aromat i czysty, rozpoznawalny smak, oryginalnie piecze się go 16 - 24 godzin w bardzo niskiej temperaturze. Chlebek jest wilgotny, ciężki, zwarty i długo utrzymuje świeżość. Sprzedawany  jest w postaci pokrojonych już kromek, szczelnie zapakowanych. Najlepszy dla osób odchudzających się, choć wiadomo - wszystko z umiarem;). Przepis Anne Sheasby z 'The big book of bread'. Polecam!     Składniki na 2 małe bochenki: 280 g mąki żytniej  175 g mąki chlebowej razowej  115 g mąki chlebowej pszennej  1,5 łyżeczki soli  7 g drożdży suchych lub 14 g drożdży świeżych  1 łyżka ciemnego brązowego cukru  85 g melasy  1 łyżka oleju słonecznikowego  350 ml  ciepłej wody    W misce mąkę wymieszać z solą, dodać drożdże suche i cukier, wymieszać (ze świeżymi najpierw zrobić rozczyn). W środku zrobić dołek, wlać melasę, olej, wodę i wyrobić na miękkie, klejące ciasto. Wyrabiać około 10 minut, aż ciasto będzie gładkie i elastyczne. Przykryć, pozostawić w cieple do podwojenia objętości (około 1,5 h).  Po tym czasie ciasto wyjąć z miski, jeszcze chwilę wyrobić, podzielić na pół. Dwie foremki keksówki (małe) o wymiarach dolnych 9 x 18 cm natłuścić, wysypać otrębami. Każdą porcję uformować w bochenek pasujący do foremki. Chlebki przykryć, pozostawić w cieple kolejny raz, około 30 minut, do podwojenia objętości.  Piec w temperaturze 200ºC przez około 30 minut, aż będzie brązowy i postukany od dołu wyda głuchy dźwięk. Ostudzić na kratce, zawinąć w papier do pieczenia i podawać po 24 godzinach.   Metoda dla maszynistów:  W maszynie umieścić składniki w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h). Po tym czasie ciasto wyjąć, krótko wyrobić, dalej postępować wg powyższego przepisu.  * chlebek najlepiej pokroić po upływie 1 doby, i tak przechowywać Smacznego :) 