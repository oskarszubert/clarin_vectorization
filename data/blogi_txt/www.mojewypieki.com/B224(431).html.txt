Kasztanki to nie tylko słynne czekoladki, kandyzowane kasztany czy trufelki. Mi - wychowanej w Słupsku - na myśl przychodzą od razu pączusie, bez nadzienia, skąpane w lukrze, sprzedawane na wagę przez okrągły rok. Postanowiłam usmażyć je w Walii :-). Skorzystałam z najstarszego przepisu na pączki, jaki znajduje się na blogu, trochę go modyfikując. Kasztanki smażymy trochę inaczej niż pączki (o czym mowa w przepisie poniżej), choć również w głębokim tłuszczu. Zdjęcie wykonałam im w papierkach na babeczki, byście mogli zobaczyć, jakie są naprawdę malutkie :-). Przez to trochę więcej z nimi pracy, ale warto.. Składniki na pełną ogromną miskę pączusiów: 500 g mąki pszennej chlebowej                   1 szklanka mleka 3 żółtka                   1 jajko                   50 g drobnego cukru do wypieków                   3 łyżki oleju słonecznikowego                   1 łyżka rumu lub wódki sok z połowy cytryny                   20 g świeżych drożdży lub 10 g suchych drożdży                   cukier puder i wrząca woda - na lukier                   olej lub inny tłuszcz do smażenia            Mąkę pszenną przesiać, wymieszać z suchymi drożdżami (ze świeżymi najpierw zrobić rozczyn*). Dodać pozostałe składniki i wyrobić, pod koniec dodając olej. Wyrabiać kilka minut, aż ciasto będzie gładkie i miękkie (starając się nie dosypywać mąki, mimo iż ciasto będzie się lekko kleić; polecam wyrabiać mikserem z hakiem do ciasta drożdżowego lub w maszynie do pieczenia chleba). Wyrobione ciasto uformować w kulę, włożyć do oprószonej mąką miski, przykryć i odstawić w ciepłe miejsce do podwojenia objętości (około 1,5 h). Po tym czasie ciasto wyjąć na oprószony mąką blat. Rozwałkować na grubość około 1 - 1,3 cm. Wykrajać pączusie małą foremką o średnicy około 3 cm i odkładać na oprószony blat, przykryte, do drugiego wyrośnięcia (około 10 -  13 minut).           Po wyrośnieciu kasztanki smażyć do złotego koloru w oleju rozgrzanym do temperatury 175ºC. Jeśli są smażone we frytkownicy, wtedy smażymy je przykrywając je koszyczkiem, by całe były zanurzone w tłuszczu; jeśli są smażone w garnku, wtedy przykrywamy je pokrywką mniejszą niż średnica garnka, by całe były zanurzone w tłuszczu.           Jeszcze ciepłe lukrować (w całości).  Lukier:                    1 szklanka cukru pudru 4 - 5 łyżek gorącej wody            Cukier puder utrzeć z wodą do gładkości. Gęstość lukru regulować przez dodatek wody lub cukru, powinien być w miarę rzadki, by łatwo można było 'kąpać' w nim kasztanki.  Metoda dla maszynistów:           Wszystkie składniki umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie ciasto wyjąć, lekko zagnieść, i dalej postępować wg przepisu.           * rozczyn z drożdży świeżych wykonujemy według instrukcji zawartych w notce o cieście drożdżowym           Smażysz pączki po raz pierwszy? Koniecznie przeczytaj jak zrobić to perfekcyjnie! Z notki dowiesz się między innymi jakich błędów nie popełniać, jak prawidłowo nadziewać pączki i jakiego użyć tłuszczu do smażenia. Smacznego :-). 