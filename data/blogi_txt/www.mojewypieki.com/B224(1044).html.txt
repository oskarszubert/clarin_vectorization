Zaskakująco smaczny i efktowny torcik bezowy, o smaku czekoladowo - miętowym! Aromat mięty nie jest dominujący, choć wprowadza sporo świeżości i świetnie współgra z czekoladą :-). Deser jest szybki i prosty w wykonaniu - jeśli kiedyś piekliście już Pavlovą, nie powinno być tutaj żadnych niespodzianek i tremy. Powodzenie wypieku zależy w głównej mierze od idealnie ubitych białek z cukrem - cukier powinien być dodawany do sztywnych białek krok po kroku, cały czas ubijając. Wtedy beza zachowa swój kształt i nie rozleje się na blaszce. Owoce porzeczki (lub granatu, jak w oryginalnym przepisie) przełamują słodkość bezy i wyglądają niczym rubinki na śniegu :-). Polecam! Składniki:                    4 białka                   220 g drobnego cukru do wypieków                   pół łyżeczki ekstraktu miętowego*                   2 łyżeczki mąki ziemniaczanej                   150 g gorzkiej czekolady (70% kakao), posiekanej                   300 ml śmietany kremówki, schłodzonej                   1 łyżka cukru pudru owoce porzeczki lub granatu, do dekoracji listki mięty do dekoracji (opcjonalnie)            W misie miksera umieścić białka i ubić je na sztywną pianę. Pod koniec ubijania dodawać cukier, łyżka po łyżce, cały czas ubijając. Na sam koniec dodać przesianą mąkę ziemniaczaną, ekstrakt miętowy i chwilę zmiksować. Dodać 80 g czekolady, delikatnie wymieszać. Na płaską blaszkę wyłożyć papier do pieczenia. Narysować na nim okrąg o średnicy 23 cm. Na powstałą powierzchnię koła wyłożyć 3/4 masy bezowej, lekko wyrównując wierzch. Pozostałą masę bezową umieścić w rękawie cukierniczym, powyciskać małe beziki (na tej samej blaszce, jeśli jest miejsce, lub na nowej). Piec w temperaturze 120ºC przez około 50 minut (lub dłużej). Beza powinna być sztywna przy dotknięciu. Wyłączyć piekarnik, uchylić drzwiczki, pozostawić do całkowitego przestudzenia (około 3 godzin).           Wystudzoną dużą bezę wyłożyć na paterę.           W kąpieli wodnej roztopić pozostałą czekoladę. Zanurzając widelec w płynnej czekoladzie ozdobić dużą bezę i małe beziki. Odczekać, do momentu zastygnięcia czekolady (najszybciej w lodówce).           Przy pomocy miksera ubić śmietanę kremówkę, pod koniec ubijania dodając cukier puder. Bitą śmietanę wyłożyć na dużą bezę, na nią poukładać małe beziki. Udekorować owocami porzeczki (lub granatu) i listkami mięty.           Listki mięty - warto przygotować 'ośnieżone'. Posmarować je delikatnie białkiem, następnie oprószyć drobnym cukrem i odłożyć do wysuszenia.           Przechowywać w lodówce.           Smacznego :-).           * smak bezy będzie zależeć od użytego ekstraktu, czasem warto dodać więcej, by aromat mięty nie był zbyt mało wyrazisty;               Źródło przepisu - taste.com.au 