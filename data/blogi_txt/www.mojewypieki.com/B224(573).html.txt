Słodkości dla prawdziwych smakoszy gorzkiej czekolady. Jak już się przekonaliście (bo czy jest osoba, która jeszcze nie piekła sernikobrownies z malinami? :), maliny i czekolada to tak samo zgrany duet jak czekolada i pomarańcza. Czemu więc nie spróbować? Podpasowały moim kubkom smakowym jak rzadko które, ale ja po prostu kocham gorzką czekoladę ... Ktoś się pisze? Jeszcze nawet połowy nie zjadłam, a rodzinka trochę nosem kręci (nie lubią gorzkiej czekolady) ... ;). Przepis wyszperany na blogu Dagmary 'A cat in the kitchen'. Polecam!   Składniki: 250 g gorzkiej czekolady  125 g malin (mogą być mrożone)  50 ml skoncentrowanego soku z malin  100 ml śmietany kremówki (w UK double cream lub whipping cream)  3 łyżki cukru  różowa posypka - do dekoracji   Czekoladę posiekać. W niedużym garnuszku wymieszać maliny, syrop, kremówkę i cukier. Dusić (pod przykryciem) na minimalnym ogniu przez 15 minut. Przecedzić przez sitko. Następnie gotować bez pokrywki, aż zostanie około 50 ml płynu. Dodać kawałki czekolady i mieszać, aż czekolada się roztopi (zrobiłam to w kąpieli wodnej). Zdjąć z palnika i lekko przestudzić. Przełożyć do małych papilotek na trufelki (najlepiej zrobić to przy pomocy rękawa cukierniczego). Natychmiast posypać różowymi drobinkami (czekoladki badzo szybko zastygają).  Smacznego :) 