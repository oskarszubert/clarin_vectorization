Pyszny chleb na zakwasie z dodatkiem mąki żytniej. Z ciemną, przypaloną skórką, sprężystym wnętrzem. Dla mnie może lekko za słodki, z mocno wyczuwalnym kminkiem. Wart zachodu. Przepis z blogu Tatter, za którą cytuję.   Składniki na zaczyn:   20 g zakwasu żytniego razowego  250 g wody (28ºC)  250 g mąki żytniej razowej  1 łyżka nasion kminku   Składniki na zaczyn wymieszać dokładnie i pozostawić przykryte w temperaturze pokojowej na 16 godzin.  Ciasto właściwe:   370 g wody (22ºC)  100 g mąki żytniej  650 g mąki pszennej chlebowej  1/2 łyżeczki suszonych drożdży  1 łyżka soli  3 łyżki rozpuszczonego masła  2 łyżki melasy  1 łyżka ciemnego cukru muscovado   Cały zaczyn (minus 20 g) rozmieszać z wodą, dodać mąki i pozostałe składniki. Zagnieść delikatnie lepkie, plastyczne ciasto. Zostawić do wyrośnięcia w naoliwionej misce na nieco ponad 1 godzinę. Odgazować i podzielić na dwie części. Zostawić je na 10 minut, następnie ukształtować dwa podłużne bochenki. Ułożyć je w koszach złączeniem w górę. Zostawić do wyrośnięcia na 1 h 15 minut. W tym czasie rozgrzać piekarnik z kamieniem.  Gotowe bochenki przełożyć na łopatę, szybko naciąć i wsunąć do pieca. Piec w temperaturze 240ºC przez 35 minut. Skórka chleba jest delikatnie przypalona (cukier i melasa w cieście), nie pogarsza to jednak smaku pieczywa (można ewentualnie przykryć chleby folią aluminiową po 20 - 25 minutach). Wystudzić na kratce.  Smacznego :) 