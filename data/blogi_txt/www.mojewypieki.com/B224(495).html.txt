Maleństwa. Kruche, lekkie, delikatne, słodkie. Urocze na spotkania przy kawce ;). Dodadzą uroku każdemu przyjęciu dla dzieci. W sam raz na jedno połknięcie i na poprawę nastroju ... Najwięcej czasu zajmuje wylepienie foremek a dekorowanie, to już sama przyjemność (uwielbiam zabawę z rękawem cukierniczym :). Polecam!   Składniki na babeczki:   2 szklanki mąki pszennej (odejmujemy 3 łyżki mąki i w to miejsce dodajemy 3 łyżki kakao) 200 g chłodnego masła lub margaryny  1/3 szklanki cukru pudru  2 żółtka   Składniki posiekać nożem, szybko zagnieść, włożyć do lodówki na 30 minut.  Ciastem wylepić około 20 foremek do babeczek (tradycyjnych) lub około 50 małych, wysmarowanych uprzednio tłuszczem (najlepiej roztopić tłuszcz i delikatnie wysmarować pędzelkiem każdą z foremek). Piec około 13 - 15 minut w temperaturze 200 stopni, w mniejszych foremkach około 10 minut. Wystudzić.  Krem karmelowy:   1 puszka masy kajmakowej - 400 g (można kupić gotową w sklepie; w UK firmy Nestle pod nazwą 'Carnation Caramel' - dulce de leche)*  90 g miękkiego masła Masło rozetrzeć mikserem na jasną i puszystą masę. Stopniowo, po łyżce, dodawać masy kajmakowej, cały czas miksując. Schłodzić przez pół godziny. Masę przełożyć do rękawa cukierniczego, wycisnąć do upieczonych babeczek. Przechowywać w lodówce, choć bardzo dobrze sprawują się również w umiarkowanie ciepłych temperaturach, np. podczas imprezy.  Smacznego :)  * masę taką można otrzymać przez gotowanie zamkniętej puszki mleka skondensowanego słodzonego przez 2 godziny, przez cały czas zanurzonej w wodzie podczas gotowania; należy ją przestudzić, wiec najlepiej zrobić to dzień wcześniej;  ** można się również pokusić o wymianę masła w kremie na bitą śmietanę,  masa będzie lżejsza i mniej maślana, lecz masło jest bardziej pewne w przechowywaniu; 