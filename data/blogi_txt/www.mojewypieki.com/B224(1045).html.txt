Najsmaczniejszy wiosenny tort bezowy :-). Z rabarbarem i truskawkami, które swoim lekko kwaśnym smakiem równoważą słodycz bezy. To aż 4 delikatne blaty bezowe przełożone bitą śmietaną i owocami. Prawdziwa uczta dla podniebienia, rozpływajace się w ustach smaki, do których na pewno wrócicie!  Składniki na 4 blaty bezowe:                    6 dużych białek 300 g drobnego cukru do wypieków                   1 łyżeczka soku z cytryny lub octu winnego                   2 łyżeczki skrobi ziemniaczanej            Dwie płaskie blachy do pieczenia wyłożyć papierem lub matą teflonową.           W misie miksera ubić białka na sztywno, pod koniec ubijania dodając cukier, łyżka po łyżce (co bardzo ważne - stopniowo) i cały czas ubijając.  Na końcu dodać przesianą skrobię i sok z cytryny, zmiksować.           Masę wyłożyć na przygotowane blaszki w postaci 4 okrągłych blatów bezowych o średnicy około 20 cm, po dwa na blaszce, zostawiając między nimi przerwę.           Piec z termoobiegiem (obie blaszki jednocześnie) przez 1,5 godziny w temperaturze 120ºC. Wyłączyć i lekko uchylić piekarnik - mają tak wystygnąć (najlepiej zrobić to na noc).  Sos rabarbarowo - truskawkowy:                    400 g rabarbaru (najlepiej różowego, w UK - forced rhubarb)                   250 g truskawek                    4 łyżki cukru                   5 łyżek wody   Dodatkowo:                    600 ml śmietany kremówki 36%, schłodzonej                   2 łyżki cukru pudru kilka truskawek - do dekoracji            Rabarbar umyć, pokroić w kostkę (nie ma potrzeby obierania). Truskawki odszypułkować, przepołowić, wymieszać z rabarbarem.           Do garnuszka wrzucić przygotowany rabarbar i truskawki, zasypać cukrem, zalać wodą. Przykryć, zagotować, co pewien czas mieszając. Gotować pod przykryciem przez kilka minut, tylko do zmięknięcia rabarbaru. Jak tylko rabarbar zacznie się rozpadać, natychmiast zdjąć z palnika. Przełożyć na sitko, do odsączenia z soku i całkowitego wystudzenia. Schłodzić w lodówce. Odsączony sok wypić, można zachować kilka łyżek do polania gotowego tortu :-). Śmietanę kremówkę ubić na sztywno, pod koniec ubijania dodając cukier puder.   Wykonanie           Na paterze umieścić pierwszy z blatów bezowych. Na wierzchu wyłożyć 1/4 ilości bitej śmietany i wyrównać, następnie 1/4 ilości sosu rabarbarowo - truskawkowego. Przykryć kolejnym blatem. Czynności powtarzać. Zakończyć na wierzchu bitą śmietaną i resztą sosu rabarbarowo - truskawkowego. Ozdobić truskawkami.           Przechowywać w lodówce.            Tort nie jest trwały, najlepiej przygotowywać go bezpośrednio przed podaniem. Zarówno blaty bezowe jak i sos rabarbarowo - truskawkowy można przygotować dzień wcześniej.            Smacznego :-). 