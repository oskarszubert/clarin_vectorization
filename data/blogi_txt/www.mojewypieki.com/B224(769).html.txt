już jutro z rana..           ..w podziękowaniu za Wasze słowa otuchy i pocieszenia w obliczu mojej straty; te wszystkie liczne komentarze w poprzednim poście i każdy pojedynczy, który czytałam kilka razy; wszystkie maile, na które nie zdążyłam odpowiedzieć i już też czasu nie znajdę, bo nawet nie wiem, jak dobierać słowa, by nie bolało; za ofiarowaną pomoc, choć już czasu na nią nie było; za bycie ze mną myślami w ostatnim tygodniu.. ------------------------------------------------------- Piernikowe serce - to torcik dla miłośników czekolady i pierniczków. Powstał na wzór Tortu Sachera, przełożyłam go najlepszą domową konfiturą morelową z amaretto. Smakuje jak.. miękkie, czekoladowe, nadziewane pierniczki w wersji king size ;-). Skromnie podany, polany polewą czekoladową i ozdobiony jadalnymi gwiazdkami. Wiem, że i Wam posmakuje!   Składniki: 125 g masła                   150 g gorzkiej czekolady (min. 70% kakao)                   125 g drobnego cukru do wypieków 4 duże jajka, białka i żółtka oddzielnie                   115 g mąki pszennej                   1 łyżka przyprawy korzennej do piernika (np. domowej)                   1 łyżka likieru migdałowego amaretto                   3/4 szklanki konfitury morelowej z amaretto*            Wszystkie składniki powinny być w temperaturze pokojowej.           Mąkę i przyprawę korzenną przesiać, odłożyć. Czekoladę roztopić w kąpieli wodnej, lekko przestudzić.           W misie miksera utrzeć masło ze 100 g cukru na lekką, jasną i puszystą masę. Stopniowo dodawać żółtka, jedno po drugim, ucierając. Dodać lekko przestudzoną czekoladę i zmiksować. Dodać likier, zmiksować. Wsypać przesianą mąkę z przyprawami, wymieszać szpatułką tylko do połączenia się składników. Masa będzie dość gęsta.           W osobnym, suchym naczyniu ubić białka, na sztywno. Pod koniec ubijania dodawać stopniowo pozostały cukier, łyżeczka po łyżeczce. Ubite białka delikatnie wmieszać do przygotowanego wcześniej ciasta. Formę okragłą o średnicy 20 - 21 cm (lub niedużą formę w kształcie serca) wyłożyć papierem do pieczenia (samo dno). Przełożyć do niej ciasto, wyrównać.           Piec w temperaturze 160ºC przez około 30 minut lub trochę dłużej, do tzw. suchego patyczka. Wyjąć, przestudzić w formie. Wystudzone ciasto przeciąć wzdłuż na pół. Jedną część posmarować podgrzaną konfiturą, przełożyć.  Polewa czekoladowa:                    40 g masła                   120 g gorzkiej czekolady (min. 70% kakao)            W niedużym garnuszku roztopić masło, zdjąć z palnika. Dodać posiekaną czekoladę, wymieszać, do jej rozpuszczenia. Natychmiast polać ciasto po wierzchu i po bokach. Poczekać, aż lekko zastygnie, ozdobić jadalnymi gwiazdkami. Nie przechowywać w lodówce (twardnieje i mięknie dopiero w temperaturze pokojowej). Można jednak przygotować wcześniej i przechować przez kilka dni w lodówce, pamiętając, by wyjąć z niej ciasto kilka godzin przed podaniem.           Smacznego :-).           * jeśli nie zdążyliście latem przygotować domowej konfitury morelowej z likierem migdałowym, należy kupić dobrej jakości dżem morelowy i podgrzać 3/4 szklanki dżemu z 1 łyżką amaretto, nastepnie przełożyć nim torcik.      Źródło inspiracji - 'Good Housekeeping' magazine. 