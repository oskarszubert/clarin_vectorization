Kruche orzechowe wafelki, nutella, orzechy laskowe, czekolada - czy to mogłoby razem smakować źle? ;-). A może trochę Wam w smaku przypominać będą znane pralinki Ferrero Rocher..? Sami ocenicie. Ale ostrzegam - bardzo uzależniają i praktycznie nie da rady poprzestać na jednej... Przepis znaleziony na blogu 'Almost Bourdain'.   Składniki na około 25 pralinek:   100 g wafelków z nadzieniem z orzechów laskowych, pokruszonych  150 g orzechów laskowych  200 g nutelli  250 g gorzkiej lub mlecznej czekolady (do obtoczenia)*, roztopionej w kąpieli wodnej lub w mikrofali   Orzechy laskowe podpiec w piekarniku (około 180ºC przez kilka minut, mieszając od czasu do czasu) lub na patelni. Obrać ze skórki (wystarczy potrzeć w dłoni, z podpieczonych orzechów skórka bardzo łatwo schodzi). Posiekać.  Wafelki (najlepsze bez polewy czekoladowej) drobno pokruszyć do miski, wsypać posiekane orzechy, dodać nutellę i wymieszać.   Z masy formować kulki wielkości niedużego orzecha włoskiego (masa będzie klejąca, ale wystarczy lekko zwilżyć dłonie, można również dosypać więcej pokruszonych wafelków), układać na talerzyku, schłodzić. Obtaczać w czekoladzie i zostawić do jej zastygnięcia.  Smacznego :)  * zużyłam mniej 