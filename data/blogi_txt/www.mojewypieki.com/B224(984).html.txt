Lekko słodki chlebek, puszysty i delikatny jak chałka, w smaku - przez posypkę - przypominający norweskie bułeczki cynamonowe. Jeszcze na ciepło odrywaliśmy jego kuleczki, do degustacji nie potrzebne było nawet masło ;). Smakował nam bardzo i szczerze polecam! Przepis Sary Lewis z 'The bread book'.   Składniki na 1 chlebek:    500 g mąki pszennej chlebowej  2 łyżki miękkiego masła  4 łyżki mleka w proszku   1 łyżeczka soli  1 łyżeczka cukru  1¼ łyżeczki suchych drożdży (5 g) lub 10 g drożdży świeżych  300 ml wody    Na posypkę (proporcje z książki, mi wystarczyła połowa tej posypki):    70 g cukru  1½ łyżeczki cynamonu  ½ łyżeczki gałki muszkatołowej    Do naczynia przesiać mąkę, dodać masło i rozetrzeć w rękach, aż całość będzie przypominała kruszonkę. Wsypać mleko w proszku, sól, łyżeczkę cukru, drożdże. Stopniowo wlewać letnią wodę i wyrobić ciasto. Ciasto wyrabiać na lekko oprószonej mąką powierzchni, powinno powstać gładkie i elastyczne. Odłożyć w ciepłe miejsce do podwojenia objętości (około 1 h).   Ciasto wyjąć z naczynia, krótko zagnieść i podzielić na 30 równych części, z których uformować kulki.  W międzyczasie wszystkie składniki na posypkę wymieszać, przygotować formę - tortownicę o średnicy 20 cm. Uformowane kulki obtaczać w posypce i układać w formie. 14 kulek kładziemy na dno, w równych odstępach, a pozostałe tworząc na nich drugi poziom, w ten sposób, jak układa się cegły (czyli w przerwach kulek dolnych kładziemy górne). Przykryć folią i pozostawić do napuszenia na 30 minut, w ciepłym miejscu (ciasto może wyrosnąć do brzegów formy).    Piec około 35 minut w temperaturze 200ºC, po 15 minutach przykrywając folią aluminiową, by się zbyt mocno nie przypiekł. Studzić na kratce, posypać pozostałym cukrem, można podawać ciepły.  Metoda dla maszynistów:  Do maszyny odmierzyć zimną wodę, masło, mleko w proszku. Dodać mąki, soli, cukru, na końcu wsypać drożdże. Nastawić program 'dough', do wyrabiania ciasta (około 1,5 h). Po tym czasie wyjąć i uformować kuleczki. Dalej postępować według przepisu.   Smacznego :) 