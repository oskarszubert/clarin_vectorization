Znakomity przepis na sernik wiedeński, czyli klasyczny sernik bez kruchego spodu. Im więcej sera w serniku i mniej ciasta - tym przez nas bardziej lubiany :-). Użyjmy wysokiej jakości sera półtłustego, najlepiej zmielonego własnoręcznie przez maszynkę. Nowym sposobem - nie dodajemy do sernika ubitych na sztywno białek, ale całe jajka ucieramy razem z masą serową. Zapobiega to mocnemu wyrastaniu sernika, a potem jego opadaniu. Dodajmy dużo rodzynków lub innych ulubionych bakalii - pycha! Składniki:                             1000 g twarogu półtłustego lub tłustego, zmielonego przynajmniej dwukrotnie 5 jajek                           100 g masła 1 łyżka mąki ziemniaczanej                           1 łyżka mąki pszennej                           1 szklanka drobnego cukru do wypieków                           2 łyżeczki ekstraktu waniliowego lub pomarańczowego* opcjonalnie - bakalie np. smażona skórka pomarańczowa, rodzynki Wszystkie składniki powinny być w temperaturze pokojowej. Mąki przesiać.                   W misie miksera utrzeć masło z cukrem, na jasną i puszystą masę. Wbijać jajka, jedno po drugim, ucierając po każdym dodaniu. Stopniowo dodawać twaróg, dalej ucierając. Wmieszać obie mąki, ekstrakty, na końcu (ewentualnie) dodać bakalie. Masę przełożyć do formy o średnicy 22 cm wyłożonej papierem do pieczenia (samo dno). Piekarnik rozgrzać do temperatury 170ºC. Włożyć do niego sernik i od razu zmniejszyć temperaturę do 150ºC, następnie piec przez kolejne 1,5 godziny, najlepiej bez termoobiegu. Studzić przy lekko uchylonym piekarniku, by nie narażać go na gwałtowną zmianę temperatury. Schłodzić przez kilka godzin.  Polewa czekoladowa:                            100 g gorzkiej lub mlecznej czekolady                           50 g masła Nad parą wodną roztopić czekoladę razem z masłem. Wymieszać delikatnie do gładkości. Ozdobić sernik.                   * zamiast można użyć aromatu waniliowego lub pomarańczowego Smacznego :-). 