Nie wiem, czy wiecie, ale w Walii ptaki ćwierkają... że w Polsce jeszcze tydzień i po truskawkach. Więc smażcie konfitury, zamrażajcie, pieczcie ciasta, róbta po prostu, co się da! Potem już tylko zostaną hiszpańskie, niestety... I nie zapomnijcie wybrać się do lasu po poziomki, u mnie już są zielone :-)  Dziś proponuję Wam pyszne drożdżówki z truskawkami. A najlepsze są do nich właśnie takie aromatyczne truskawki z kończącego się pola, takie dopiero mają smak ;). Polecam wykorzystać je do tych drożdżówek :)   Składniki na 9 sztuk:   2 i 1/4 szklanki mąki pszennej chlebowej  3/4 szklanki letniego mleka  3 czubate łyżki cukru  1 jajko  1 żółtko  1/4 łyżeczki soli  60 g miękkiego lub roztopionego masła  12 g świeżych drożdży lub 7 g drożdży suchych  4,5 łyżeczki bułki tartej (niekoniecznie, można pominąć)  400 g truskawek  1 jajko roztrzepane, do posmarowania bułeczek   Wymieszać mleko, cukier, jajko i żółtko. Dodać mąkę wymieszaną z suchymi drożdżami (ze świeżymi wcześniej zrobić rozczyn), masło i sól. Wyrobić gładkie, elastyczne, nie klejące ciasto. Pozostawić w ciepłym miejscu, przykryte, do podwojenia objętości.   Po tym czasie ciasto ponownie krótko zagnieść i podzielić na 9 równych części. Uformować w okrągłe bułeczki, ułożyć na blaszce w sporych odległościach od siebie. Przykryć, pozostawić w cieple do podwojenia objętości.  Gdy bułeczki się wystarczająco napuszą, dnem szklanki zrobić w każdej wgłębienie, przyciskając szklankę mocno, praktycznie do samej blaszki (ciasto powinno być cienkie w tym miejscu), następnie we wgłębienie nasypać 1/2 łyżeczki bułki tartej, na końcu włożyć truskawki. Bułeczki posmarować jajkiem, posypać hojnie kruszonką.    Piec w temperaturze 190ºC przez około 22 minuty. Wystudzić na kratce.  Składniki na kruszonkę:   pół szklanki mąki pszennej  5 łyżek cukru  1 opakowanie cukru wanilinowego (16 g), pominąć, jeśli używacie cukru z wanilią  60 g roztopionego masła   Wszystkie składniki na kruszonkę wyrobić między palcami.  Metoda dla maszynistów:  Wszystkie składniki na ciasto umieścić w maszynie w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h), po czym wyjąć ciasto, krótko zagnieść i uformować bułeczki. Dalej postępować wg powyższego przepisu.  Smacznego :) 