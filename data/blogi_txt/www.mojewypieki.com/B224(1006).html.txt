Królowa wśród bez. W wersji szwarcwaldzkiej - z frużeliną wiśniową, bitą śmietaną i czekoladą, nie ma sobie równych. Zdecydowanie najlepsza Pavlova, jaką w życiu jadłam! Pavlovej już Wam przedstawiać nie trzeba, chrupka beza z miękkim, piankowym wnętrzem. Prosta w przygotowaniu (wystarczy dobrze ubić białka) i pieczona w obniżonej temperaturze piekarnika. Z dodatkiem najlepszej wiśniowej frużeliny.. Smak, który zapamiętacie na długo :-).   Składniki na bezę: 6 białek                   350 g drobnego cukru do wypieków 1 łyżeczka octu winnego lub soku z cytryny                   1 łyżeczka mąki ziemniaczanej                   szczypta soli Płaską blaszkę do ciasteczek wysmarować masłem i wyłożyć papierem do pieczenia. Narysować na nim okrąg o średnicy 22 cm. Piekarnik rozgrzać do 180ºC.           W misie miksera ubić białka ze szczyptą soli na sztywną pianę. Dodawać cukier, stopniowo, łyżka po łyżce, cały czas ubijając, do powstania sztywnej, błyszczącej piany. Dodać octu winnego lub soku z cytryny oraz mąkę ziemniaczaną, zmiksować.           Masę bezową wyłożyć na zaznaczony na papierze okrąg, wyrównać łyżką boki ku górze.           Wstawić do nagrzanego piekarnika. Po 5 minutach zmniejszyć temperaturę do 140ºC i piec przez 90 minut. Beza powinna się zarumienić, może również lekko popękać, ale przy dotyku powinna być sucha i chrupka. Wyłączyć piekarnik, uchylić drzwiczki i zostawić do wystygnięcia na kilka godzin lub całą noc.  Frużelina wiśniowa:                    250 g wiśni (świeżych lub mrożonych)                   1,5 łyżeczki żelatyny rozpuszczonej w minimalnej ilości gorącej wody pół szklanki cukru                   1 łyżka soku z cytryny 1 łyżeczka mąki ziemniaczanej rozpuszczona w 1 łyżce wody W małym garnuszku wymieszać wiśnie z cukrem. Postawić na palniku o średniej mocy i podgrzewać do rozpuszczenia się cukru, nie doprowadzając do wrzenia (owoce puszczą sporo soku). Dodać cytrynę, wodę z mąką, wymieszać, zagotować i zdjąć z palnika. Rozpuszczoną żelatynę powoli wmieszać do owoców, uważając, by nie wytworzyły się grudki (można najpierw ją rozrobić z odrobiną soku z owoców, by nie była tak gęsta). Schłodzić, by sos owocowy zgęstniał. Frużelina powinna mieć konsystencję żelu-kisielu (nie może być jednak gęsta jak galaretka).  Ponadto: 150 ml śmietany kremówki 30%, schłodzonej                   80 g gorzkiej czekolady            Śmietanę kremówkę ubić na sztywną pianę (uważając, by nie ubijac zbyt długo i jej nie przebić). Przygotować czekoladowe rurki. W tym celu czekoladę roztopić w kąpieli wodnej. Płynną, rozsmarować równą i cienką warstwą na stalowej blaszce lub marmurowym blacie. Kiedy czekolada zastygnie, ale jednoczesnie będzie wciąż plastyczna przy pomocy ostrego stalowego przyrządu kuchennego (np. noża) formować rurki z czekolady: trzymając ostrą stroną do dołu, prawie pionowo, nachylając lekko do zewnątrz zeskrobywać czekoladę z blaszki lub blatu.  Wykonanie           Pavlovą przełożyć na paterę. Na wierzch wyłożyć łyżką bitą śmietanę. Po wierzchu polać frużeliną wiśniową (część można zostawić, by nie było Pavlovej zbyt ciężko i podać osobno obok deseru na talerzykach). Udekorować rurkami z czekolady.           Smacznego :-). 