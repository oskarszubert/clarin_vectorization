Malakoff - tort jak marzenie. Delikatny, lekki, w konsystencji jak tiramisu, z nutą cytrusową. Składa się z warstw biszkoptów nasączonych tradycyjnie rumem (u mnie likierem cytrusowym), przełożonych masą kremowo - maślaną i udekorowany bitą śmietaną. Do kremu dodaje się najczęściej zmielone migdały, choć równie popularna jest wersja ze zmielonymi orzechami laskowymi. Niesamowita bomba kaloryczna, dlatego polecam robić w małej formie, bo dużo nie można go zjeść.. Smakowa rewelacja i deser z klasą ;)  * uwaga: do kremu używamy surowych żółtek   Składniki: podłużne biszkopty na podwójne wyłożenie tortownicy - około 300g 4 duże żółtka  10 dag cukru pudru  10 dag miękkiego masła  150 g zmielonych migdałów  2 łyżki likieru pomarańczowego (Cointreau) 300 ml śmietany kremówki, ubitej   Poncz:   świeżo wyciśnięty sok z jednej pomarańczy  świeżo wyciśnięty sok z jednej cytryny 50 ml likieru pomarańczowego (Cointreau)   Żółtka utrzeć z cukrem pudrem na białą i puszystą masę (ja to robię mikserem na najwyższych obrotach). Stopniowo, po łyżeczce dodawać miękkie masło, cały czas miksując. Wlewać likier, stopniowo, miksując. Wsypać migdały, wymieszać. Do masy stopniowo dodawać ubitą wcześniej kremówkę, delikatnie mieszając, by masa się nie zważyła.  Tortownicę o średnicy 20 - 21 cm wyłożyć folią aluminiową (sam spód). Składniki na poncz wymieszać. Na dno formy ułożyć warstwę biszkoptów maczanych krótko w ponczu (nie powinny być jednak rozmoczone). Na nie wyłożyć połowę masy kremowej, następnie znów warstwę biszkoptów (nasączonych ponczem) i resztę masy. Tort można zakończyć również warstwą biszkoptów (ja tego nie zrobiłam, za to na wierzch starłam kilka biszkoptów na tarce, ale dopiero przed podaniem).  Tort schłodzić przez 12 godzin, przed podaniem udekorować bitą śmietaną i płatkami migdałów.  Smacznego :) 