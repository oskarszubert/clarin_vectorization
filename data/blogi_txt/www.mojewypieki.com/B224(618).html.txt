Jeżeli nie mieliście do tej pory okazji wypróbować pavlovej to nie ma co zwlekać. Lepszego i szybszego deseru bezowego nie można znaleźć. Jadłam już pavlovą białą i czekoladową, a mini- pavlova, to praktycznie to samo, ale w rozmiarze "S" :-). Zrobiłam ją specjalnie dla 'bezo-lubnej' Siostry. Chrupiąca beza na zewnątrz, mięciutka w środku, owoce... Dla próby zrobiłam też kilka małych bezików i wyszły pyszne! Przepis, klasycznie - Nigelli z "How to be a domestic goddess".   Składniki na 7-8 porcji:    8 dużych białek  szczypta soli  400 g cukru pudru (w oryginale było 500 g, ale uznałam, że to za dużo)   4 łyżeczki skrobi ziemniaczanej lub kukurydzianej  kilka kropel ekstraktu z wanilii  2 łyżeczki octu winnego (użyłam soku z cytryny)  500 ml kremówki, lub więcej, jeśli lubicie  maliny, granaty, porzeczki - na wierzch - w ilości dowolnej :-)    Białka ubić ze szczyptą soli. Dodawać po łyżeczce cukier puder, dalej ubijając. Wmieszać skrobię, wanilię i ocet. Delikatnie wymieszać.   Blaszkę wyłożyć papierem do pieczenia. Od miseczki odrysować 8 kółek o średnicy około 10 cm, zachowując odstępy. Wyłożyć na nie bezę. Można uformować ją z dołkiem w środku, by łatwiej było później nakładać bitą śmietanę i owoce.   Piekarnik rozgrzać do 180ºC. Włożyć blaszkę z bezami i natychmiast zmniejszyć nagrzewanie w piekarniku do 150ºC. Piec przez 30 minut. Wyłączyć piekarnik i trzymać w nim bezy jeszcze przez kolejne 30 minut (nie otwierając piekarnika). Po tym czasie wyjąć, ostudzić. Kremówkę ubić, można z dodatkiem cukru pudru. Wyłożyć na ostudzone bezy. Udekorować owocami.   Smacznego :) 