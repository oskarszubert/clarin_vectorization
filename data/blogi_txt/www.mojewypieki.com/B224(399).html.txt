Gugelhupf (kouglof, kugelhopf, gugelhopf?) to drożdżowa babka popularna w krajach niemieckojęzycznych oraz będąca symbolem Alzacji. Pieczona w charakterystycznej emaliowanej lub ceramicznej formie z kominkem, na kształt wieży. Puszysta i lekka. Jedno z najdelikatniejszych ciast drożdżowych, jakie piekłam. Podobna do naszych babek drożdżowych, z niedużą jednak ilością jajek i masła. W tej wersji z ekstremalną, jak na babkę, ilością czekolady ;-). Ulubiona z mlekiem. Gorąco polecam na tegoroczne święta, może będzie konkurencją dla znanej już Wam baby drożdżowej z rodzynkami?   Składniki ma ciasto drożdżowe: 500 g mąki pszennej                   pół łyżeczki soli 60 g drobnego cukru do wypieków                   20 g suchych drożdży lub 40 g drożdży świeżych                   2 duże jajka, roztrzepane                   100 g masła, roztopionego i lekko przestudzonego                   310 ml letniego mleka 400 g gorzkiej czekolady (70%), roztopionej w kąpieli wodnej i lekko przestudzonej            Do większego naczynia przesiać mąkę i sól. Dodać cukier i suche drożdże (ze świeżymi wcześniej zrobić rozczyn). Dodać roztrzepane jajka, masło i mleko. Wymieszać do połączenia, następnie wyrobić, do uzyskania gładkiego i miękkiego ciasta (ciasto na tym etapie będzie dość luźne, nie należy się tym przejmować). Oprószyć mąką, przykryć lnianym ręczniczkiem i pozostawić w ciepłym miejscu do podwojenia objętości (przez około 30 - 60 minut). Formę na babkę o pojemności minimum 2,5 litra (najlepiej 3 litry) wysmarować masłem, oprószyć mąką.           Po tym czasie wyrośnięte ciasto ponownie wyrobić. Na oprószonej mąką powierzchni, rozwałkować na prostokąt o wymiarach 30 x 40 cm, podsypując lekko mąką. Na ciasto przelać przestudzoną lekko czekoladę, rozprowadzić, pozostawiając wolne 2 cm od brzegów. Zwinąć wzdłuż dłuższego boku, jak roladę. Przełożyć do formy na babkę. Przykryć ponownie lnianym ręczniczkiem i pozostawić w cieple do podwojenia objętości na kolejne 30 minut. Piec w temperaturze 200ºC przez około 30 minut. Babka powinna mieć piękny wypieczony kolor, a postukana od spodu (od góry w formie) wydawać głuchy odgłos.  Polewa czekoladowa: 150 g gorzkiej czekolady (70%)                   40 g masła 1 łyżka golden syrupu (opcjonalnie)            Wszystkie składniki umieścić w miseczce nad kąpielą wodną i roztopić, mieszając od czasu do czasu. Po lekkim zgęstnieniu polewy udekorować babkę.  Dla maszynistów:           Wszystkie składniki na ciasto (oprócz czekolady) umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta ('dough'), po czym ciasto wyjąć, lekko wyrobić, dalej postępować według powyższego przepisu.           Smacznego :)               Źródło inspiracji - "Crave. A passion for chocolate" Maureen McKeon 