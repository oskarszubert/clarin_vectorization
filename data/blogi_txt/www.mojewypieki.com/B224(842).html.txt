Rolada soczyście cytrynowa, z moim ulubionym lemon curd :-). Przygotowana z ciasta biszkoptowego nasączonego limoncello i kremu na bazie mascarpone - by nie używać żelatyny. Krem jest przepyszny, ciężko się powstrzymać przed kolejną porcją :-). Nie nadaje się jednak do dekoracji rękawem cukierniczym, ponieważ jest zbyt mazisty; idealny natomiast do przekładania ciast. Całość ozdobiłam bitą śmietaną, choć można tylko posypać pudrem i podawać. Polecam :-).   Składniki na roladę biszkoptową:   6 jajek  6 łyżek mąki pszennej  6 łyżek drobnego cukru do wypieków ½ łyżeczki proszku do pieczenia  skórka otarta z 2 cytryn   Mąkę przesiać i wymieszać z proszkiem do pieczenia i skórką z cytryny.  Białka oddzielić od żółtek i ubić je na sztywna pianę. Dodawać cukier, partiami, dalej ubijając. Następnie dodawać żółtka, jedno po drugim i dalej ubijać. Dodać mąkę z proszkiem, delikatnie wymieszać szpatułką.  Przygotowane ciasto wylać na blachę (wyłożoną papierem do pieczenia) o wymiarach 44 x 30 cm. Piec około 13 - 15 minut, do zezłocenia, w temperaturze 190ºC (sprawdzić patyczkiem).  W trakcie pieczenia ciasta przygotować ręcznik kuchenny i rozłożyć go na płaskiej powierzchni, posypać drobnym cukrem z wanilią lub cukrem pudrem. Upieczone ciasto położyć na nim tak, aby strona z papierem do pieczenia była u góry. Zdjąć papier, pracując szybko, gorące ciasto zwinąć z ręcznikiem w roladę. Zwijamy wzdłuż krótkiego boku, czyli rolada będzie krótka i w miarę gruba. Odłożyć do całkowitego wystudzenia.  Do naponczowania:    3 łyżki limoncello wymieszane z 3 łyżkami wody.   Nadzienie:   250 g serka mascarpone  170 g lemon curd (kupnego lub domowego)   Mascarpone wymieszać łyżką z lemon curd. W razie potrzeby rozetrzeć grzbietem łyżki. Wykonanie  Wystudzoną roladę rozwinąć, naponczować. Równomiernie rozsmarować nadzienie, zwinąć, schłodzić przez kilka godzin w lodówce lub przez całą noc.   Przed podaniem dowolnie udekorować.  Smacznego :) 