Czy to jest tradycyjny mazurek?  Nie.  A czy może nim być na wielkanocnym stole?  Tak! Jak najbardziej!  Spróbujcie, a nie będziecie żałować. Pyszny, kruchy spód, słodka masa i orzechy... mnóstwo pysznych orzechów. Z przepisu Bajaderki.   Składniki na spód:   2 szklanki mąki pszennej  pół szklanki cukru pudru  250 g masła   Mąkę wymieszać z cukrem pudrem, dodać masło i posiekać, np. w malakserze (food procesorze), aż mieszanka będzie grudkowata. Wsypać do formy wyłożonej papierem do pieczenia, o wymiarach 33 x 22 cm. Rozprowadzić równomiernie i wylepić masą dno formy (moja masa nie była grudkowata, raczej malakserem wyrobiłam kulę ciasta). Ponakłuwać widelcem.  Podpiec do momentu, aż brzegi zaczną się rumienić, w temperaturze 180ºC. Odstawić do przestudzenia.  Masa:   1 puszka mleka skondensowanego słodzonego (400 g)  pół szklanki śmietany kremówki  1 łyżeczka ekstraktu z wanilii  1,5 szklanki grubo posiekanych orzechów włoskich   Ponadto:   100 g czekolady gorzkiej lub mlecznej  1 łyżeczka masła (niekoniecznie) bakalie, u mnie płatki migdałów i orzechy laskowe do posypania (najlepiej podpieczone)   Do garnuszka wlać mleko, śmietanę i ekstrakt, zagotować. Zmniejszyć ogień i gotować, aż mieszanka zgęstnieje, około 8 - 10 minut (to był dla mnie najtrudniejszy moment, mleko się strasznie przypala i trzeba non stop mieszać; wyszłam na 15 sek z kuchni i spaliłam garnek - po 5 minutach gotowania dalam sobie spokój ;). Zdjąć z ognia, dodać posiekane orzechy i wylać masę na podpieczony spód (spód może być ciepły). Włożyć do piekarnika i piec, aż ciasto będzie złotawe, około 20 - 30 minut. Wyjąć z piekarnika i wystudzić.  Czekoladę rozpuścić z masłem i ozdobić ciasto. Na ciepłą polewę wysypać bakalie. Wystudzić. Pokroić dowolnie, na małe trójkąciki lub kwadraty. Smacznego :) 