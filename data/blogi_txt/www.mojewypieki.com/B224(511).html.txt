Witam w 2011 roku :-). Zaczniemy spokojnie, bez szaleństw, wszak na pewno niedawno skończyliście Wasze świąteczne i noworoczne wypieki i desery.. I znając płeć piękną, pewnie przynajmniej 80% z Was pragnie zrzucić parę kilo.. ;-). W Nowym Roku dużych zmian na blogu nie przewiduję, czyli  w wersji optymistycznej będę piec dalej. Zagości więcej przepisów z mąki razowej i orkiszowej (to jedno z blogowych postanowień noworocznych ;-). Wezmę się także za porządkowanie spisu treści - do działu technicznego Bloxa wysłałam prośbę o przydzielenie większej liczby stron statycznych; chcę przywrócić ikonki przy przepisach w spisie treści i zrobić go bardziej czytelnym. Jeśli tylko moje prośby zostaną wysłuchane, będę tam trochę grzebać, więc proszę o wyrozumiałość.  Dziś ladyfingers - biszkopty idealne. Naprawdę idealne. Niezastąpione do tiramisu, serników na zimno lub innych deserów. Może to będą pierwsze biszkopciki Waszych pociech? Bez proszku do pieczenia i polepszaczy, a bardzo proste w wykonaniu. Kluczem do sukcesu w ich przypadku jest ścisłe trzymanie się poniższego przepisu. Korzystałam z przepisu mojego Dziadka, z tego samego, z którego robiliście bitki z makiem. Przed pieczeniem pozostawiamy je na chwilę do wysuszenia (jak makaroniki), by ich wierzch był chrupki i posypujemy pudrem. A jak smakują? Rewelacyjnie, więc polecam :)   Składniki na około 35 sztuk:   3 duże jajka (białka i żółtka oddzielnie)  80 g drobnego cukru do wypieków lub cukru pudru  75 g mąki pszennej, przesianej (koniecznie!)  cukier puder - do oprószenia   Białka oddzielić od żółtek; białka ubić na sztywną pianę. Powoli i stopniowo dodawać cukier (jak przy bezach - nie można wsypać cukru na jeden raz) i ubijać (ja ubijam dalej przystawką do ubijania białek). Dodać żółtka i ubijać, do połączenia. Powinniśmy otrzymać gęstą, bardzo puszystą żółtą masę. Wsypywać powoli  przesianą mąkę i bardzo delikatnie mieszać szpatułką lub drewnianą łyżką.   Blachę wyłożyć papierem do pieczenia lub piec na macie teflonowej (ciasteczka idealnie się na niej pieką i bez problemu odchodzą). Ciasto nałożyć do rękawa cukierniczego z grubą okragłą nasadką i wykładać na blachę biszkopty, długości około 10 cm pozostawiając odstępy między nimi. Oprószyć je cukrem pudrem i pozostawić na 5 minut, by wyschły.    Przed samym pieczeniem ponownie oprószyć pudrem. Piec w temperaturze 180ºC przez około 14 minut, aż będą lekko złote. Po upieczeniu chwilę odczekać, następnie ściągnać je z maty, przełożyć na kratkę.   Ważne: białka niedokładnie ubite lub zbyt mocno wymieszana masa jajeczna z mąką zaowocuje płaskimi i rozlewającymi się na blaszce biszkoptami (zniszczą się pęcherzyki powietrza); bardziej płaskie będą również, jeśli blacha z ciastkami będzie czekać na upieczenie pierwszej, najlepiej piec obie na jeden raz.  Smacznego :) 