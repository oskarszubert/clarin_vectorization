Już wiem jak powiecie: 'Phi! A cóż to za przepis, kto by nie umiał robić naleśników!'. Ja też zawsze robiłam naleśniki 'na oko', nie ma w tym przecież żadnego problemu, by wymieszać mąkę z mlekiem, jajkiem i smażyć. Jednak po zakupie książki Michela Roux 'Jajka', robię tylko takie ... Przekonajcie się proszę, jakie pyszne mogą być naleśniki, moje dzieci je uwielbiają! Składniki na około 16 sztuk (choć mi wychodzi zawsze mniej): 125 g mąki pszennej  15 g drobnego cukru  szczypta soli  2 jajka 325 ml mleka  100 ml śmietany kremówki  kilka kropel esencji waniliowej, pomarańczowej lub trochę startej skórki z cytryny Do smażenia:    20 g stopionego masła (używam oleju).    Mąkę, cukier i sól wsypać do miski, wymieszać. Dodać jajka, 100 ml mleka, ciągle mieszając trzepaczką. Dolewać resztę mleka i kremówkę ciągle mieszając. Odstawić ciasto w ciepłe miejsce na godzinę czasu.  Przed przystąpieniem do smażenia dodać esencję. Patelnię (22 cm średnicy) posmarować odrobiną masła i podgrzać. Nalewać cienką warstwę ciasta i smażyć około 1 minuty. Gdy na całej powierzchni ukażą sie dziurki, odwrócić nalesnik i smażyć kolejne 30-40 sekund. Przełożyć na talerz. Podawać z dowolnym słodkim nadzieniem.  Smacznego :) 