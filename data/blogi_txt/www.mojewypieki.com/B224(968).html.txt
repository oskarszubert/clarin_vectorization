Agest i beza to połączenie idealne. On - kwaśny, ona - dość słodka. Zauważyliście może, że większość ciast z agrestem jest też z bezową pierzynką? Sezon na agrest jest wyjątkowo krótki, więc chociaż jeden wypiek z nim powinien się znaleźć na naszym letnim stole :-). Polecam dzisiejsze babeczki!   Składniki na 12 babeczek:                    125 g masła lub margaryny 100 g drobnego cukru do wypieków                   1 jajko. 120 g mąki pszennej                   1/2 łyżeczki proszku do pieczenia                   36 sztuk agrestu (tak, tak, sztuk!), czyli około 20 dag   Na bezę:                    2 białka 100 g drobnego cukru do wypieków                   1 łyżeczka soku z cytryny                   1 łyżeczka skrobi ziemniaczanej Wszystkie składniki, z których przygotowujemy babeczki powinny być w temperaturze pokojowej.           Masło utrzeć mikserem do białości, pod koniec ucierania dodać cukier i nadal ucierać. Wbić jajko i ucierać. Dodać mąkę i proszek do pieczenia, wymieszać.           Blachę do muffinek wyłożyć papierowymi papilotkami (można piec również tak jak ja, bez formy, w specjalnych usztywnianych papilotkach). Między papilotki podzielić równo ciasto (ciasta będzie dość mało, ale tak ma być - mocno rośnie!). Na ciasto układać agrest, po 3 sztuki na każdą muffinkę.           Białka ubić do sztywności. Dodawać cukier, łyżka po łyżce, nadal ubijając. Dodać sok z cytryny, skrobię i ubić.           Pianę bezową wyłożyć bezpośrednio na ciasto, rozdzielając pomiędzy muffinki. Bezę wkładamy do środka papilotki - ciasto rosnąc 'wypchnie' bezę na górę. Piec w temperaturze 160ºc przez około 30 minut, lub chwilę dłużej, do tzw. suchego patyczka. Wyjąć, przestudzić na kratce. Smacznego :) 