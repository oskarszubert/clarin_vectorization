Francuski klasyk, Tarta Tatin, która swoją nazwę zawdzięcza jej twórczyni. Tarta jest odwrócona, czyli pieczemy inaczej niż zazwyczaj - owoce na dole a ciasto u góry, natomiast na talerzu wszystko wygląda normalnie ;). Tradycyjny przepis wykorzystuje jabłka, ale można je zastąpić gruszkami, morelami lub bananami. Jest prosta i szybka do wykonania, jedyną trudność może przysporzyć wykonanie samego karmelu, jeśli do tej pory nie mieliście z nim do czynienia. I to wymaga naprawdę cierpliwości... Zacznę chyba tą metodę stosować we wszystkich ciastach, w których owoce lubią mi opadać na dno ;-). Przepis z magazynu AWW.   Składniki na ciasto:   150 g mąki pszennej  80 g zimnego masła  1 łyżka drobnego cukru  1 łyżka zimnej wody Wszystkie składniki włożyć do malaksera (food procesora) i zmiksować. Ciasto owinąć w folię spożywczą i włożyć do lodówki. Ponadto:   2 łyżki soku pomarańczowego  60 g masła  140 g drobnego cukru  450 g moreli (również nadają się jabłka, gruszki lub banany)   W naczyniu żaroodpornym o średnicy 23 cm* wymieszać sok, masło, cukier. Podgrzewać na palniku, do rozpuszczenia się cukru i w dalszym ciągu karmelizować. Powinien powstać gęsty, jasnozłoty karmel.  Morele umyć, przekroić na pół, odpestkować. Ułożyć je ściśle blisko siebie w naczyniu na otrzymanym karmelu (stroną przekrojoną do góry). Podgrzewać w dalszym ciągu, aż większość płynu odparuje a karmel będzie ciemnozłoty (nawet może wchodzić w brąz), uważając, by go nie spalić, około 15 minut. Owoce bardzo delikatnie obracać w karmelu (inaczej zaczną się rozpadać). Zdjąć z palnika, odstawić na 1 godzinę, do ostudzenia.  Po tym czasie ciasto rozwałkować na placek trochę większy niż foremka (można to zrobić na papierze do pieczenia, by było łatwiej; potem tylko odwrócić do góry nogami, przełożyć na owoce i ściągnąć papier). Ciasto położyć na owocach w karmelu, wcisnąć w boki.  Piec w temperaturze 170ºC przez około 30 minut, aż ciasto będzie jasnozłote. Po upieczeniu odczekać około 5 minut, następnie wyłożyć odwrotnie na talerz - by owoce były na górze. Podawać ciepłe, najlepiej z bitą śmietaną lub lodami.  Smacznego :)  * z braku odpowiedniego naczynia żaroodpornego karmelizowałam cukier z owocami na patelni, następnie delikatnie przełożyłam do tortownicy 23 cm (dobrze uszczelnionej folią aluminiową) 