Jeden z najbardziej niesamowitych tortów, jaki jadłam. Kruchutka, słodka beza, orzeźwiająca masa cytrynowa i wszystko mrożone ... jak najlepsze lody :). Wszystko rozpływa się w ustach ... Oczywiście nie obyło się bez małego wypadku ;). W jednej z warstw bezy Pola odcisnęła swoją dłoń - przez co tej dolnej warstwy prawie nie widać, ale i tak myślę, że mimo wszystko tort zasługuje na pokazanie. Tort jest naprawdę prosty do wykonania. Bardzo polecam, jeśli go nie zrobicie, będzie się Wam śnił po nocach ... Przepis pochodzi z tej strony. Składniki na blaty bezowe:     6 białek (nie mrożonych wcześniej)  1,5 szklanki drobnego cukru   2 łyżki mąki ziemniaczanej  1 łyżeczka ekstraktu z wanilii  2 łyżeczki soku z cytryny    Białka ubić na sztywną pianę, pod koniec ubijania stopniowo (!) dodawać cukier, dalej miksując. Wmiksować mąkę ziemniaczaną, wanilię i sok z cytryny.  Blachy wyłożyć papierem do pieczenia. Na papierze narysować 4 okręgi o średnicy 22 cm. Masę bezową wyłożyć na narysowane koło, wyrównać.   Piec około 45 - 60 minut w temperaturze 150ºC. Ostudzić.  Trochę problemów może być z pieczeniem wszystkich blatów jednocześnie - jeśli nie macie wystarczająco dużej blaszki (najlepiej do pieczenia ciasteczek), polecam pieczenie w dwóch turach, ale również przygotowanie masy bezowej w dwóch turach. Ja piekłam na dwóch dużych blachach - jedna niżej, druga wyżej - jednocześnie. Składniki na masę cytrynową:     1 i 1/4 szklanki cukru  75 g masła  1 łyżka otartej skórki z cytryny  1 szklanka świeżo wyciśniętego soku z cytryny (potrzeba na to 4 - 5 cytryn)   6 jajek  1,5 szklanki śmietany kremówki (w UK w tym przypadku: whipping cream)    W garnuszku umieścić masło, cukier, sok i skórkę z cytryny. Podgrzewać, mieszając, aż wszystko się rozpuści i masa będzie gładka, natychmiast zdjąć z palnika. W miseczce ubić jajka (ja zrobiłam to mikserem z przystawką do ubijania białek, nie ma też potrzeby oddzielania białek). Do masy jajecznej wlać ciepłą masę cytrynową (nie gorącą!), wymieszać, przelać z powrotem do garnuszka. Podgrzewać, cały czas mieszając, aż masa zgęstnieje, zacznie wrzeć, pogotować na średniej mocy około 1 minuty.   Masę przelać do szerszej miseczki, przykryć folią (folia powinna dotykać masy), by nie utworzyła się skorupa. Schłodzić (masę można też przygotować dzień wcześniej). Kremówkę ubić na sztywno. Delikatnie wymieszać z zimną masą cytrynową.  Wykonanie tortu:  Tortownicę o średnicy 23 cm wyłożyć folią aluminiową (ja zrobiłam dodatkowo 'kołnierz' wokół - od środka tortownicy - na wszelki wypadek, gdyby tort był wyższy). Na dno wyłożyć najmniej ciekawy blat bezowy, na niego wylać 1/3 masy cytrynowej. Powtórzyć czynność jeszcze 2 razy. Na górę pokruszyć 4, ostatni blat. Wstawić do zamrażalnika na minimum całą noc. Po tym czasie tort będzie się miękko kroił i już nadawał do jedzenia, po 24 h będzie bardziej zmrożony i twardy - wtedy przed pokrojeniem wyjmujemy go na 45 minut do temperatury pokojowej.  Smacznego :) 