Wspaniała tarta! Słodko - kwaśna, z masą owoców i pod bezową pierzynką. Chyba nigdy się nie znudzi - aż szkoda, że sezon na agrest trwa tak krótko.. Dobra wiadomość jest taka, że można wykorzystać zamrożone owoce. Dla zagęszczenia owoców dodałam odrobinę pektyny (jak do dżemów), dzięki czemu nadzienie nie wypływa z tarty. Bardzo polecam :-).   Składniki na kruchy spód: 250 g mąki pszennej                   125 g masła, schłodzonego 1 jajko                   2 łyżki cukru pudru 1 - 2 łyżki zimnej wody            Wszystkie składniki umieścić w naczyniu i szybko zagnieść. Z ciasta uformować kulę, spłaszczyć, owinąć folią, schłodzić w lodówce przez 30 minut. Ciasto można też wyrobić w malakserze.           Po wyjęciu ciasta z lodówki rozwałkować je na papierze do pieczenia na grubość około 3 mm, następnie razem z papierem przenieść nad formę od tarty, obrócić, delikatnie odkleić papier i wylepić nim formę do tarty (o średnicy 25 cm), wysmarowaną wcześniej masłem i oprószoną mąką. Wyrównać. Na ciasto wyłożyć papier do pieczenia, a następnie na papier wysypać specjalne kulki ceramiczne, które obciążą ciasto (może to być również fasola lub ryż). Tak przygotowane ciasto wstępnie podpiec w temperaturze 190ºC przez 15 minut. Następnie papier usunąć, piec kolejne 10 minut.            Wyjąć z piekarnika.  Składniki na nadzienie agrestowe:                    800 g agrestu (700 g + 100 g) 2/3 szklanki cukru                   1 łyżka soku z cytryny 3 łyżki mąki ziemniaczanej                   pół łyżki pektyny 1 łyżka masła            W garnuszku umieścić 700 g agrestu, cukier i sok z cytryny. Postawić na małej mocy palnika, podgrzewać, mieszając cały czas, aż cukier się rozpuści, agrest zmięknie i puści dużo soku. Nie gotować do rozgotowania agrestu. Zdjąć z palnika, płyn odcedzić przez sitko. Do soku dodać 3 łyżki mąki ziemniaczanej i pektynę, dokładnie wymieszać, do ich rozpuszczenia. Owoce i sok z mąką i pektyną z powrotem umieścić w garnuszku, wymieszać i zagotować, dodając pozostałe 100 g agrestu.           Zdjąć z palnika, do jeszcze gorącego nadzienia dodać masło, wymieszać dokładnie do jego roztopienia. Lekko przestudzić.  Beza:                    3 białka 180 g drobnego cukru do wypieków                   1 łyżeczka skrobi ziemniaczanej            Białka ubić w misie miksera na sztywną pianę. Dodawać stopniowo cukier, łyżka po łyżce, cały czas ubijając na najwyższych obrotach. Gdy masa będzie sztywna i błyszcząca, dodać skrobię i zmiksować.  Wykonanie:           Na podpieczony spód od tarty wyłożyć nadzienie agrestowe. Na nie dużą łyżką wyłożyć pianę bezową.            Włożyć do piekarnika nagrzanego do temperatury 180ºC i piec przez 25 minut, do zrumienienia bezy. Wyjąć, całkowicie wystudzić (podczas studzenia nadzienie agrestowe stężeje).           Smacznego :-). 