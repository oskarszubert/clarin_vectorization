Obłędne bułeczki na płatkach owsianych. Mięciutkie, razowe, puszyste, dobrze pasujące do dżemów, serów i do wędliny. Oryginalnie uformowane w bułeczki - supełki, u mnie przybrały tradycyjną formę. Przepis Bajaderki ze strony MniamMniam. Polecam!    Składniki na 12 bułeczek:     pół szklanki płatków owsianych  1 - 2 łyżki miodu  1 łyżka (17 g) masła  3/4 łyżeczki soli  1 szklanka wrzącej wody    W dużej misce zalać płatki, miód, masło i sól wrzącą wodą, dobrze wymieszać i odstawić do wystygnięcia.  Ponadto:     1 czubata łyżeczka drożdży suchych (około 7 g) lub 14 g drożdży świeżych  3 łyżki letniej wody  2 łyżki zmielonego siemienia lnianego (dodałam 4)  1,5 szklanki mąki pszennej razowej  3/4 szklanki mąki pszennej  do posmarowania: 1 jajko roztrzepane z 1 łyżką mleka  do posypania: płatki owsiane    Drożdże rozpuścić w letniej wodzie, dostawić na 5 minut, dodać do miski z płatkami, dodać siemię lniane i dobrze wymieszać. Dodać mąkę razową i pszenną, dobrze wymieszać. Przełożyć na blat i wyrobić miękkie, elastyczne ciasto (wyrabiać przez około 8 minut, ciasto może być lekko klejące). Przełożyć do lekko natłuszczonej miski, przykryć ręczniczkiem i poczekać do podwojenia objętości. Odgazowując (uderzając lekko dłonią) i zostawić, by odpoczęło na stolnicy 5 minut. Ciasto podzielić na 12 równych części. Z każdej uformować wałeczek o długości 20 cm, zawiązać go w pojedynczy węzeł, dłuższą, wystającą część założyć pod spód i lekko przycisnąć (ja uformowałam tradycyjne bułeczki). Ułożyć na blaszce, pozostawić pod przykryciem około 30 minut, do napuszenia. Przed samym pieczeniem bułeczki posmarować jajkiem i posypać płatkami. Piec w temperaturze 200 st., przez około 15 minut, aż będą ładnie zarumienione. Wystudzić na kratce.  Metoda dla maszynistów:  W maszynie umieścić wg kolejności: nasze ostudzone płatki owsiane, potem resztę składników mokrych, składniki suche, na końcu drożdże. Nastawić program do wyrabiania i wyrastania ciasta 'dough', poczekać, aż wyrośnie w maszynie. Wyjąć, uformować bułeczki. Dalej postępować według powyższego przepisu.           Smacznego :) 