Przepis pochodzi z mojego ulubionego magazynu "The Australian Women's Weekly", a to wydanie ma tytuł "Cheesecakes, baked and chilled". Już po kupieniu myślałam, że dobrze byłoby wypróbować wszystkie te przepisy na serniki (a jest ich około 50). Ten jest dopiero trzeci ...   Dla mnie to nowość, bo po raz pierwszy piekłam sernik z serka wiejskiego (cottage cheese). Smak znajomy, bo to kombinacja sernika londyńskiego i nowojorskiego, czyli moich faworytów. Musiał nam smakować! Jest intensywny, ciężki (choć w masie serowej nie ma masła, które tak chętnie upychamy w naszych rodzimych sernikach), delikatnie cytrynowy, nie czuć nawet tej szczypty soli, która towarzyszy cottage cheese. Najlepiej smakuje z jagodami lub borówką amerykańską. Ja już wiem, że go pokochacie :)   Składniki na spód:    250 g ciastek digestive  125 g masła, rozpuszczonego    Formę tortownicę o średnicy 22 cm szczelnie wyłożyć folią aluminiową. Ciastka pokruszyć blenderem/mikserem lub potraktować wałkiem (dokładnie). Dodać roztopione masło i wymieszać. Masą wyłożyć dno i boki tortownicy. Schłodzić w lodówce przez 30 minut. Składniki na masę serową:    250 g serka wiejskiego (cottage cheese)  250 g serka śmietankowego  starta skórka z jednej cytryny  3/4 szklanki cukru pudru (165 g)  3 jajka  1 szklanka kwaśnej śmietany (240 g)  1/4 szklanki świeżo wyciśniętego soku z cytryny (60 ml)    Serek wiejski przecisnąć przez sitko by zlikwidować grudki, najlepiej jednak zmiksować go blenderem. Powinien mieć gładką konsystencję. Zmiksować z serkiem śmietankowym, dodać cukier puder i skórkę z cytryny. Zmiksować. Wbijać po kolei jajka, dalej miksując. Na koniec dodać sok z cytryny i kwaśną śmietanę. Dokładnie wymieszać.  Wylać na schłodzony ciasteczkowy spód (masa jest bardzo rzadka, ale się tym nie przejmować - taka ma być).  Piec przez 1 godzine 15 minut w piekarniku z termoobiegiem rozgrzanym do 160°C. Nie pieczemy do tzw. suchego patyczka. Sernik powinien być sprężysty i ścięty od góry, patyczek może pozostać mokry. Polecam przykryć również folią od góry, wtedy sernik pozostanie śnieżnobiały. Ochłodzony, włożyć na 3 godziny do lodówki, a najlepiej na całą noc.  Smacznego :) 