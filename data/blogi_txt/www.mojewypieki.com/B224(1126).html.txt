Mocno maślane ciasteczka, które jako pierwsze wypróbowałam z książki Marthy Stewart 'Cookies'. Nie dlatego, że jakoś szczególnie wpadły mi w oko, ale ponieważ odkryłam doskonałe przeznaczenie nadwyżki mąki kukurydzianej, która zalega w spiżarni ;-). Ciastka według autorki przepisu miały być wyciskane rękawem cukierniczym (brawo dla każdego, któremu się to uda ;). Ja nie miałam tyle siły, więc po raz kolejny skorzystałam z pomocy maszynki do wyciskania ciastek. Efekt? Smaczne, kruche ciastka, które posmakują każdemu, z charakterystyczną strukturą, którą nadaje im mąka kukurydziana. Polecam!   Składniki:   1 i 3/4 szklanki mąki pszennej  1 szklanka mąki kukurydzianej (żółtej) lub włoskiej polenty  pół łyżeczki soli  230 g masła, w temperaturze pokojowej  2/3 szklanki cukru  1 łyżka skórki otartej z cytryny  1 duże jajko 1 duże żółtko  1 łyżeczka ekstraktu z wanilii   Mąki i sól wymieszać.  W misie miksera ucierać masło, do puszystości, przez około 2 minuty.  Dodać cukier i ucierać. Dodawać kolejno jajko i żółtko, cały czas ucierając. Wmieszać wanilię i skórkę z cytryny. Dodać mąki i zmiksować.  Powstałą masę przełożyć do rękawa cukierniczego z nasadką w kształcie gwiazdki i wyciskać na blachę (wyłożoną papierem do pieczenia) ciastka w kształcie literki S (ja użyłam maszynki do ciastek).   Piec w temperaturze 180ºC do złotego koloru, przez 15 - 18 minut. Wystudzić na kratce.  Ciastka mogą być przechowywane w zamkniętej puszce do 1 tygodnia.  Smacznego :)    Przepis pochodzi z książki 'Cookies' Marthy Stewart. 