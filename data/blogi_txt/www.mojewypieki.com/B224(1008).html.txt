Tradycyjny tort szwarcwaldzki (Black Forest) w formie bezowego deseru. Bardzo delikatny, kremowy i chrupiący od bezy. Tort jest bardzo wysoki, i nie będę ukrywać - trudno się go kroi. Nie nadaje się na dalekie podróże lub dłuższe przechowywanie. Blaty bezowe można upiec dzień wcześniej, ale przełożenie powinno nastąpić w dniu podania. Warto się jednak skusić, ponieważ smakuje bosko! Przepis pochodzi ze strony taste.com.au. Składniki na 4 blaty bezowe:                    8 białek 1,5 szklanki drobnego cukru do wypieków                   50 g kakao            Składniki podzielić na pół: 4 białka, 3/4 szklanki cukru, 25 g kakao.           Blachę do pieczenia wyłożyć papierem (lub matą teflonową) na którym narysować 2 okręgi o średnicy 20 - 21 cm (najprościej odrysować jakiś talerzyk lub miseczkę). Ubić białka na sztywno, dalej ubijając dodawać cukier, łyżka po łyżce, co bardzo ważne - stopniowo. Na końcu delikatnie wmieszać przesiane kakao (delikatnie zmiksowałam końcówką do ubijania białek).           Masę wyłożyć na narysowane koła. Piec przez 1 godzinę w 130ºC. Wyłączyć i lekko uchylić piekarnik - mają tak wystygnąć (najlepiej zrobić to na noc).* Blaty bezowe idealnie odchodzą od papieru lub maty teflonowej po całkowitym wystudzeniu.           W ten sam sposób postąpić z drugą turą składników. Otrzymamy 4 blaty bezowe. Ponadto:                    600 ml śmietany kremówki 36% 2 łyżki cukru pudru                   380 g wiśni, odpestkowanych (mogą być świeże, z kompotu, syropu lub rozmrożone na bibułce)                   60 g gorzkiej czekolady wiśnie lub czereśnie do dekoracji            Śmietanę kremówkę ubić, pod koniec ubijania dodając cukier puder.           Jeden z blatów delikatnie wyłożyć na paterę. Na niego wyłożyć 1/4 ubitej kremówki, następnie 1/3 wiśni. Położyć kolejny blat, na niego wyłożyć 1/4 ubitej kremówki i 1/3 wiśni. Itd... Na ostatni blat wyłożyć resztę ubitej kremówki i udekorować wiśniami lub czereśniami. Na tarce zetrzeć na wierzch czekoladę. Przechowywać w lodówce nie dłużej niż 1 dobę. Smacznego :). 