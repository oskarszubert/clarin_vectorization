Zaraz po prostym chlebie pszennym warto wypróbować prosty chleb razowy. Jest miękki, zwarty, bardzo smaczny. I co najważniejsze - szybki do wykoniania. Przepis Anne Sheasby z 'The big book of bread'.    Składniki na 2 niewielkie bochenki:     225 g mąki pszennej chlebowej  450 g mąki razowej chlebowej  2 łyżeczki soli  1 łyżeczka drobnego cukru  2 łyżeczki suchych drożdży  25 g miękkiego masła  450 ml ciepłej wody    Do dużej miski przesiać mąkę pszenną, potem razową, sól, cukier, drożdże, wymieszać. Dodać masło i wodę, by wyrobić miękkie, gładkie, elastyczne ciasto. Uformować kulę, umieścić pod przykryciem w ciepłym miejscu do podwojenia objętości.   Po tym czasie ciasto wyjąć, krótko wyrobić. Podzielić na dwie części. Dwie keksówki o wymiarach dolnych 20 x 11 cm wysmarować masłem, wysypać otrębami. Wyłożyć do nich ciasto, przykryć, zostawić w ciepłym miejscu do podwojenia objętości (około 30 minut). Przed pieczeniem można posmarować jajkiem roztrzepanym z 1 łyżką mleka, obsypać ziarnami (niekoniecznie).  Bochenki piec przez 15 minut w temperaturze 230ºC, potem zmniejszyć do 190ºC i piec kolejne 15 - 20 minut. Studzić na kratce.  Smacznego :) 