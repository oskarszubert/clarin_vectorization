Pyszny, mięciutki chleb z ogromną ilością ziaren. Jeszcze nigdy tak szybkim sposobem, i tak prostym, nie otrzymałam tak dobrego chleba. Spróbujcie, warto! Z przepisu Komarki.    Składniki na 2 bochenki:    1 kg mąki krupczatki (nie próbowałam z inną mąką) 6 łyżek siemienia lnianego  6 łyżek łuskanego słonecznika  1 szklanka otrąb pszennych lub żytnich  3 łyżki sezamu  2 łyżki pestek dyni  1,5 łyżki soli  5 łyżek cukru  5 dag świeżych drożdży  1 litr wody    Mąkę, ziarna, sól, cukier i pokruszone drożdże wymieszać dokładnie. Zalać ciepłą wodą i wyrobić ciasto (ciasto będzie bardzo luźne, ale takie ma być). Odstawić do wyrośnięcia na 20 minut.  Wyrobić ponownie, ja po prostu mocno rozmieszałam (dalej ciasto będzie luźne) i przełożyć do natłuszczonych foremek keksowych (wymiary "dolne" mojej keksówki to 9 x 28 cm). Odstawić do wyrośnięcia (czas rośnięcia trzeba wyczuć, z pewnością nie musi podwoić objętości - rośnie bardzo krótko i wystarczy jak trochę podrośnie, inaczej może się nie udać; u mnie rósł około 20 minut).   Piec około 1 godziny (piekłam 50 minut) w temperaturze 230ºC.   Smacznego :) 