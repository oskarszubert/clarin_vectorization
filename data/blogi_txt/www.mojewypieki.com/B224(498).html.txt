Kruche ciasteczka świąteczne. Świątecznego charakteru nabierają dzięki najlepszej, bo domowej kandyzowanej skórce pomarańczy i orzechom włoskim. Proste do wykonania, a smak zachwycający. Za przysłanie przepisu bardzo dziękuję Ewie :-)   Składniki na 2 blaszki ciastek:   150 g masła  75 g cukru pudru  230 g mąki pszennej  1 żółtko  szczypta soli  kilka kropel ulubionego aromatu lub łyżeczka ekstraktu z wanilii  75 g posiekanych orzechów włoskich  75 g posiekanej kandyzowanej skórki pomarańczowej   Masło (najlepiej zimne), cukier puder, mąkę, żółtko, sól, aromat umieścić w malakserze i wyrobić w nim ciasto (można również ręcznie). Ciasto wyjąć i wmieszać posiekane bakalie.   Formować ciastka -  tu dwie metody do wyboru:  - ciasto podzielić na 2 części, każdą z nich uformować w wałek o grubości około 4 cm, zawinąć je w papier do pieczenia i włożyć do lodówki na około pół godziny; po tym czasie wyjąć i pokroić ostrym nożem na plasterki grubości około 4 mm  - ciasto rozwałkować na grubość 4 mm, podsypując delikatnie mąką; wycinać ciasteczka (ciastka wykonane tą metodą wychodzą zgrabniejsze). Wycięte ciastka układać na blaszce w niewielkich odstępach od siebie. Piec w temperaturze 200ºC przez 10 - 11 minut, do zezłocenia brzegów. Wyjąć, przełożyć na kratkę do wystudzenia. Smacznego :) 