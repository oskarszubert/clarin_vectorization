Tarta jest bardzo krucha, delikatna, bardzo smaczna. Podobno zawsze się udaje ... Zamiast jabłek można dodać śliwek, posypać migdałami i mielonym imbirem. Warta wypróbowania :). Z przepisu Bajaderki.   Składniki na ciasto:    1 i 1/4 szklanki mąki pszennej  2 łyżki cukru  szczypta soli  3 łyżki lodowatej wody pół kostki zimnego masła (125 g), pokrojonego w kawałki Składniki na nadzienie:    4 duże jabłka, obrane, przekrojone na połówki, każda z połówek na 6 plasterków  6 łyżek cukru  1/3 łyżeczki mielonego cynamonu  1 łyżka mąki pszennej  2 łyżki rozpuszczonego masła (o którym kompletnie zapomniałam, mimo to ciasto się udało)    Ponadto:    1 roztrzepane jajko do posmarowania  4 łyżki dżemu morelowego     Mąkę wymieszać z cukrem i solą, dodać masło, 3 łyżki wody, połączyć. Ciasto uformować w kulę, zawinąć w folię i schładzać w lodówce przez godzinę czasu.  Przygotować nadzienie. 4 łyżki cukru wymieszać z cynamonem, posypać jabłka, wymieszać. Pozostałe 2 łyżki cukru wymieszać z mąką w małej miseczce. Schłodzone ciasto rozwałkować na kształt krążka o średnicy około 30 cm. Przenieść na dużą płaską blachę. (Ja rozwałkowuję zawsze ciasto na papierze, potem kładę odwrotnie na blaszce i usuwam papier - ciasto się nie łamie).   Rozwałkowane ciasto posypać mieszanką cukru i mąki, zostawiając 5 cm od brzegu na zawinięcie ciasta do środka. Wyłożyć jabłka, układając plasterek przy plasterku, zalać roztopionym masłem. Zawinąć 5 cm brzegi do środka. Nie trzeba się mocno starać by było równo - w tym cały urok tarty. Zawinięte brzegi posmarować roztrzepanym jajkiem i posypać cukrem.   Piec w temperaturze 200°C przez około 40 minut, aż jabłka będę miekkie a ciasto złotawe. Dżem morelowy zagrzać w rondelku i posmarować nim jeszcze ciepłe jabłka. Tartę zostawić na blaszce do wystygnięcia, po czym przenieść na duży talerz. Smacznego :) 