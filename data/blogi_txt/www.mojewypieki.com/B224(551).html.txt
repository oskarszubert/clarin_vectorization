Kto jadł już kiedyś lody herbaciane? Ja muszę przyznać, że po raz pierwszy, są naprawdę bardzo dobre! I dodatek aromatyzowanej Earl Grey wydaje się najlepszym pomysłem, lody przepieknie pachną herbatą.  Do lodów świetnie pasują drobne kawałki suszonych owoców i  pokruszone herbatniki - wystarczy je wmieszać na samym końcu do zamrażającej się mieszanki. Polecam :)   Składniki:   1 szklanka mleka (3,2%)  3 łyżki z czubem herbaty Earl Grey (lub 6 torebek)  3/4 szklanki cukru  6 dużych żółtek  2 łyżeczki mąki pszennej  szczypta soli  pół szklanki mleka, dodatkowo  1,5 szklanki śmietany kremówki (30% lub 36%) Szklankę mleka wlać do garnka z grubym dnem, zagotować, zaparzyć w nim herbatę, przez 15 minut. Po tym czasie odcedzić lub po prostu wyjąć z mleka torebki.  W międzyczasie, w misie miksera ubić żółtka z cukrem i solą do białości (ja robię to przystawką do ubijania białek). Dodać mąkę, ubijając.  Do ciepłego mleka z herbatą dolać pół szklanki mleka i pół szklanki kremówki, dodać ubite żółtka z cukrem i wymieszać. Podgrzewać na palniku, na średnim ogniu, uważając, by mikstura się nie zagotowała (wszystko by się natychmiast zwarzyło). Chwilę przed zagotowaniem zdjąć z palnika, dodać pozostałą szklankę kremówki, wymieszać. Schłodzić w lodówce przez kilka godzin, najlepiej przez całą noc.  Do maszyny do lodów wlać schłodzoną mieszankę i dalej postępować według instrukcji dołączonej do maszyny.  Lody można również przygotować bez maszyny do lodów. Przygotowaną schłodzoną mieszankę zmiksować na puszystą masę, przelać do kontenera i umieścić w zamrażarce. Lody w ciągu procesu mrożenia wyciągać kilkakrotnie (np. w godzinowych odstępach) i powtarzać czynność miksowania. Dzięki temu rozbijają się tworzące się kryształki lodu i powstałe lody mają bardziej kremową konsystencję. Zamrozić.  Jeśli lody mocno się zamrożą, wyjąć z zamrażarki na pół godziny przed podaniem.  Smacznego :)  Przepis pochodzi z książki 'The ultimate ice cream book', autor - Bruce Weinstein. 