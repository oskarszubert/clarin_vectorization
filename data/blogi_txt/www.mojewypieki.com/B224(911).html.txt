Smaczny i nowoczesny sernik, do przygotowania którego wykorzystałam domowe masło migdałowe. Lekko czekoladowy (na cieście czekoladowym z migdałami), raczej zwarty niż mazisty, a smak migdałów i truskawek świetnie razem współgra :-). Sernik jest niski, ale to przepis na sporą, familijną porcję. Bardzo polecam!   Składniki na migdałowe brownie:                    2 jajka                   100 g masła                   100 g zmielonych migdałów                   90 g gorzkiej czekolady 90 g drobnego cukru do wypieków                   1 łyżeczka ekstraktu z wanilii            Masło roztopić w małym garnuszku. Zdjąć z palnika, dodać posiekaną czekoladę i poczekać do jej roztopienia. Lekko przestudzić.           W misie miksera ubić jajka (w całości) z cukrem na puszystą masę. Powoli wlewać roztopioną czekoladę, cały czas miksując. Wsypać zmielone migdały, dodać ekstrakt z wanilii i zmiksować.           Formę o wymiarach 34 x 23 cm wyłożyć papierem do pieczenia. Na dno wylać ciasto czekoladowe, wyrównać.            Piec w temperaturze 160ºC przez około 20 - 25 minut do tzw. suchego patyczka.   Masa serowa:                    1 kg twarogu półtłustego lub tłustego, zmielonego przynajmniej dwukrotnie                   4 duże jajka                   1 i 1/4 szklanki drobnego cukru do wypieków                   2 łyżki mąki ziemniaczanej 2 łyżeczki ekstraktu z migdałów                   200 g masła migdałowego*                   500 g truskawek pół słoiczka dżemu truskawkowego            Wszystkie składniki powinny być w temperaturze pokojowej.           W misie miksera umieścić twaróg, jajka (w całości), cukier, mąkę, ekstrakt z migdałów. Zmiksować na gładką masę.           Masę serową podzielić na połowę: do jednej części dodać masło migdałowe i zmiksować.           Przygotować formę z upieczonym spodem (może być prosto z piekarnika). Na wierzch wylać białą masę serową, wyrównać. Na nią wylać migdałową masę serową, wyrównać. Na górze poukładać truskawki.           Piec w temperaturze 150ºC, bez termoobiegu, przez około 1 godzinę lub dłużej, do całkowitego ścięcia sernika na środku (środek powinien być sprężysty). Wyłączyć piekarnik, pozostawić w nim do przestudzenia. Schłodzić w lodówce przez kilka godzin.           Przed samym podaniem sernik udekorować podgrzanym dżemem truskawkowym - nakładając po łyżeczce na truskawki.           *wykonane mniej więcej z połowy składników na masło migdałowe, podanych w przepisie; można zastąpić masłem z innych orzechów lub nutellą Smacznego :-). 