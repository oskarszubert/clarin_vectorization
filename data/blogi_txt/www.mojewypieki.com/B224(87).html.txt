Jeśli nie lubicie ekstremalnej słodyczy, pomińcie po prostu ten przepis ;). Tak, trzeba to głośno powiedzieć - jest słodko, nawet bardzo! Jak zdarzy mi się złapać doła, to piekę sobie sam spód - bezę, kroję na trójkąty jak pizzę i zajadam. A później przez tydzień na widok słodyczy mnie mdli ;). Beza z dodatkiem orzechów jest inna niż Pavlova, przede wszystkim najczęściej opada, ale się tym nie przejmujcie - jeszcze mi się nie zdarzyło inaczej. Wierzę więc, że tak ma być ;). Ale przede wszystkim jest prze-pysz-na. Polecam!   Składniki:   3 białka  szczypta soli  140 g drobnego cukru  1 łyżeczka soku z cytryny  1 łyżeczka skrobi ziemniaczanej  50 g orzechów włoskich posiekanych  50 g posiekanych obranych migdałów (lub płatków migdałów)   Białka ubić na sztywno ze szczyptą soli. Stopniowo, partiami, dodawać cukier, cały czas ubijając (ja używam tej samej przystawki do miksera, co do ubijania białek). Pod koniec ubijania wsypać skrobię, dodać sok z cytryny i ubić. Wsypać orzechy włoskie i migdały, delikatnie wymieszać.  Blachę do pieczenia ciastek wysmarować tłuszczem, wyłożyć papierem do pieczenia. Na papier wyłożyć masę, na kształt koła, średnicy około 20 - 22 cm (podczas pieczenia średnica się powiększy). Piec w temperaturze 180ºC przez 5 minut, następnie temperaturę zmniejszyć do 150ºC i piec jeszcze około 1,5 godziny. Wystudzić (najlepiej wystudzić w stygnącym piekarniku do rana).  Ponadto: 200 ml śmietany kremówki (w UK - whipping cream), schłodzonej 200 g dulce de leche (pół puszki)*  5 cukierków krówek, posiekanych   Śmietanę ubić, po ubiciu dodawać łyżką dulce de leche*, miksując. Krem wyłożyć na bezę. Posypać krówkami, podawać.  Przechowywać w lodówce.  Smacznego :)  * masa karmelowa powstała przez gotowanie puszki mleka skondensowanego słodzonego przez 2 h (pod przykryciem, puszka powinna być cały czas zanurzona w wodzie) 