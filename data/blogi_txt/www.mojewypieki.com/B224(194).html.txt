Dawno nie piekłam ciasteczek, a czekolada z wiśniami 'chodziła' za mną ostatnimi dniami ... ;). I tak powstały - kruche, nie twarde i nie miękkie - coś pomiędzy, z rozpuszczającymi się w ustach kawałkami czekolady. I tyle mi do szczęścia wystarczyło;).   Składniki na 2 tuziny ciastek:     3/4 szklanki mąki  1/4 szklanki kakao  1/4 łyżeczki proszku do pieczenia  1/4 łyżeczki sody oczyszczonej  80 g masła  pół szklanki drobnego cukru  1 jajko  1 łyżeczka ekstraktu z wanilii  szczypta soli 100 g suszonych wiśni  3/4 szklanki chipsów czekoladowych lub posiekanej czekolady (do wyboru rodzaj czekolady)    Wszystkie składniki oprócz wiśni i kawałków czekolady wyrobić w misce (można mikserem) na gładkie, klejące ciasto. Dodać wiśnie i kawałki czekolady, wymieszać.  Z ciasta formować kulki wielkości orzecha włoskiego (nie podsypywać mąką) i kłaść na wyłożoną papierem blachę, zachowując spore odległości między ciastkami. Można trochę spłaszczyć każdą kulkę, lub nie trzeba - ciastko i tak się rozleje na boki, ale te nie spłaszczone pozostaną wyższe i przez to bardziej miękkie.   Piec około 10 - 12 minut w temperaturze 175ºC. Poczekać 5 minut przed zdjęciem z blachy, wystudzić na kratce.  Smacznego :) 