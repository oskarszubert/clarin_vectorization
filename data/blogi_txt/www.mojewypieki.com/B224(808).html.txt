Bagietki idealne. Mocno chrupiące z zewnątrz i mięciutkie w środku. Przepis jest uniwersalny, więc można z niego upiec chleb, mini-bagietki lub bułeczki. Polecam :-)   Składniki na około 8 bagietek:                    540 g pszennego zakwasu 680 g mąki pszennej                   10 g drożdży świeżych lub 5 g drożdży suchych                   275 ml wody 12 g soli            Wszystkie składniki na ciasto umieścić w misie miksera i przy pomocy haka wyrabiać na niskich obrotach, przez kilka minut, aż ciasto będzie gładkie i elastyczne. Ciasto uformować w kulę, przykryć folią spożywczą i odstawić do podwojenia objętości na około 2 godziny. Można również ciasto pozostawić na noc do wyrośnięcia w lodówce, a rano tylko formować bagietki i piec (ja tak robię).           Wyrośnięte ciasto podzielić na 8 równych części. Z każdej uformować bagietkę około 40 cm długości i umieścić na oprószonej mąką specjalnej blaszce do pieczenia bagietek, lub na płótnie, oddzielając poszczególne bagietki od siebie zakładką z tegoż płótna, by się nie dotykały.           Przykryć i pozostawić na około 30 minut do napuszenia w temperaturze 25ºC, lub dłużej, zwłaszcza, jeśli ciasto było wyciągnięte z lodówki lub pozostawione są w temperaturze niższej niż 25ºC. Powinny mniej więcej podwoić objętość.           Bagietki przełożyć na blaszkę (jeśli nie były na niej wcześniej). Ostrym nożem lub żyletką naciąć kilkakrotnie, piec z parą w najwyższej temperaturze piekarnika (250ºC) przez około 20 - 25 minut, odwracając w połowie pieczenia na druga stronę (niekoniecznie, ja tego nie robię).           Wyjąć, wystudzić na kratce. Smacznego :)             Przepis pochodzi z 'Bourke Street Bakery' (autorzy: Paul Allam i David McGuinness). Przepis uprościłam. 