Coś na dobry początek dnia :-). Lekko słodkie, maślane bułeczki z rodzynkami, które będą smakować nie tylko maluchom.. Składniki na około 26 bułeczek:                    150 g masła 500 ml mleka                   20 g suchych drożdży lub 40 g świeżych drożdży                   pół łyżeczki soli 100 - 150 g cukru                   około 1 kg mąki pszennej 200 g rodzynków   Uwaga: w składzie bułeczek nie ma jajek.  Do posmarowania:                    1 jajko roztrzepane z 1 łyżką mleka            Tłuszcz roztopić w garnku, dodać mleko i podgrzać do temperatury około 37 stopni. Trochę płynu odlać do oddzielnego naczynia i rozpuścić w nim świeże drożdże*. Dodać resztę tłuszczu z mlekiem, sól, cukier i około 3/4 przygotowanej mąki. Wyrobić ciasto, dodać resztę mąki. Ciasto jest dobrze wyrobione, gdy łatwo odchodzi od ścianek naczynia. Zostawić do wyrośnięcia w ciepłym miejscu. Powinno podwoić objętość. Wyrobić jeszcze raz przez kilka minut, dodając rodzynki. Uformować gładkie i równe kule, około 70 g każda. Ułożyć na blaszce, odstawić do napuszenia na około 20 - 30 minut. Kiedy podrosną posmarować roztrzepanym jajkiem.           Piec około 10 minut w temperaturze 220ºC, do zezłocenia.  Metoda dla maszynistów:           Wszystkie składniki umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie  ciasto wyjąć, uformować bułeczki i dalej postępować według powyższego przepisu.           * drożdże suche wystarczy wymieszać z mąką           Smacznego :-). 