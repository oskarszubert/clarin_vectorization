Cudowne, mocno kokosowe, praktycznie bez dodatku masła, za to z dużą ilością rozpływającej się w ustach białej czekolady ... Mój M. dziś często kursuje do lodówki ;). Na szczęście (dla mnie) dziś się lekko ochłodziło i dałam sobie radę z ich lepieniem, polecam bardzo!   Składniki na około 25 trufli:   200 g białej czekolady (dobrej jakości)  pół szklanki śmietany kremówki  1/3 szklanki płatków kukurydzianych lub suchych wafli  1 i 1/4 szklanki wiórków kokosowych  2 łyżki masła  2 łyżki likieru kokosowego  3 łyżki mleka w proszku   Do obtoczenia:   wiórki kokosowe  zmielone migdały   Do garnuszka wlać kremówkę, dodać masło, podgrzewać. Dorzucić połamaną w kostkę białą czekoladę, na najmniejszej mocy palnika ją rozpuszczać, ciągle mieszając. Przelać do miski, dodać wiórki kokosowe, pokruszone płatki lub wafle, likier, mleko w proszku. Wszystko wymieszać. Włożyć do lodówki do stężenia.   Następnie formować kulki, obtaczać w wiórkach kokosowych, a następnie w zmielonych migdałach. Przechowywać w lodówce.  Smacznego :) 