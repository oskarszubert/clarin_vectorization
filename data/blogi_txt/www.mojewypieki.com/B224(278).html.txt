Najprostszy chyba i najszybszy wypiek z ciasta francuskiego - palmiery. Nazwa tych ciastek wywodzi się od kształtu liści palmy, choć są również nazywane motylkami lub uszami słonia, co zresztą znalazło powierdzenie na moich zdjęciach ;). Można się za nie zabrać, gdy goście w drzwiach, z gwarancją, że zdążycie je podać do herbaty.. pod warunkiem, że macie w lodówce gotowe ciasto francuskie.. Zapach cynamonu wypełni całą kuchnię, obiecuję :-)   Składniki:   1 arkusz ciasta francuskiego (ok. 370 g)  1/3 szklanki drobnego cukru do wypieków  1 łyżka cynamonu   Cukier wymieszać z cynamonem. Ciasto (rozmrożone wcześniej), położyć na oprószonej mąką powierzchni (lub na powierzchni oprószonej częścią cukru).  Ciasto posypać częścią mieszanki cukru i cynamonu, lekko dociskając. Złożyć na pół. Znowu posypać cukrem i każdą połowę złożyć na pół (jak na zdjęciach). Następnie posypać cukrem i złożyć całe ciasto na pół, w taki sposób, jakbyśmy zamykali książkę. Oprószyć cukrem. Ciasto pokroić w 8 mm plasterki. Układać je na blaszce wyłożonej papierem do pieczenia w dużych odległosciach od siebie (bardzo rosną), posypać mieszanką cukru, lekko spłaszczyć dłonią.  Piec w temperaturze 200ºC około 15 minut (lub dłużej, do zezłocenia), w połowie pieczenia przewracając je na drugą stronę. Wystudzić na kratce.  Smacznego :) 