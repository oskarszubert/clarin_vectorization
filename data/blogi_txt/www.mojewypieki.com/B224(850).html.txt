Mój ulubiony sposób na ciasto francuskie - z owocami. Najszybszy deser z możliwych, jeśli macie w domu gotowe ciasto francuskie (koniecznie na maśle, nie na margarynie). Jeśli nie - zrobienie domowego ciasta nie jest takie trudne, choć na pewno czasochłonne. Nadzienie jest idealnie wyważone, bogate.  Dzięki odpowiedniej wentylacji ciastek nadmiar wody odparuje, a Wy możecie się cieszyć chrupiącym ciastem francuskim, bez podmoczonego spodu. Bardzo polecam!   Składniki na 6 dużych rożków:                    375 g ciasta francuskiego na maśle (1 płat), może być mrożone                   3 duże jabłka lub 5 naprawdę małych                   sok i skórka otarta z połowy cytryny                   3 łyżki rodzynków 2,5 łyżki cukru                   1/4 łyżeczki cynamonu 1 łyżka mąki pszennej                   1 jajko roztrzepane z 1 łyżką wody do posmarowania            Stolnicę oprószyć mąką. Wyłożyć na nią ciasto francuskie (jeśli jest zamrożone - wcześniej odmrozić). Ciasto powinno dojść do temperatury pokojowej (wtedy nie kurczy się podczas pieczenia).  W międzyczasie przygotować nadzienie:           Jabłka obrać, usunąć gniazda nasienne, pokroić w kostkę. Od razu wymieszać z sokiem i skórką z cytryny, by nie ściemniały. Dodać rodzynki, cukier, cynamon, łyżkę mąki pszennej i dokładnie wymieszać. Ciasto podzielić na 6 równych części, kwadratów. Na każdym kwadracie rozłożyć nadzienie jabłkowe. Brzegi ciastek posmarować jajkiem roztrzepanym z wodą, następnie złożyć na pół, po przekątnej, by utworzyły trójkąty. Zlepiać ciastka a boki dociskać widelcem. Tak przygotowane rożki przełożyć na blachę wyłożoną papierem do pieczenia, posmarować jajkiem. Przed samym pieczeniem koniecznie zrobić nożem małe otworki wentylacyjne, po 3 na wierzchu każdego z rożków.               Piec w temperaturze 220ºC przez około 20 - 23 minuty, aż ciasto będzie złote i chrupiące. Jeszcze ciepłe można polukrować.*           * pół szklanki cukru pudru rozprowadzić grzbietem łyżki z 1 łyżką gorącej wody lub soku z cytryny           Smacznego :). 