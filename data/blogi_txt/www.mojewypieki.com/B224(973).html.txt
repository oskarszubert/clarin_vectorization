Najlepszy śmietanowiec, jakiego kiedykolwiek jedliście :). Kruche ciasto, dużo wiśni i piankowa masa śmietankowa. Masa, upieczona na kwaśnej śmietanie! Ciasto pierwszego dnia smakuje jak lekka pianka, kolejnego jak najdelikatniejszy sernik na świecie.. Ciasto nie ma sobie równych. Co ciekawe, wypiek ten krąży po wielu blogach kulinanych pod niesamowicie niesprawiedliwą nazwą 'styropian' (pewnie dlatego do tej pory nie odważyłam się go upiec ;-) tylko w wersji z wiórkami kokosowymi. Polecam i za nadesłanie przepisu bardzo dziękuję Ewie! (trochę go zmodyfikowałam)   Składniki na ciasto kruche: 3 szklanki mąki pszennej                   5 żółtek pół szklanki cukru pudru                   250 g masła, schłodzonego i pokrojonego w kostkę                   1,5 łyżeczki proszku do pieczenia                   1 opakowanie cukru wanilinowego*            Wszystkie składniki umieścić w malakserze i zmiksować do otrzymania zwartej, gładkiej kuli kruchego ciasta. Ciasto można również wyrobić ręcznie - masło umieścić w większym naczyniu, dodać mąkę i proszek, posiekać nożem. Dodać resztę składników i szybko wyrobić do otrzymania gładkiego ciasta. Ciasto podzielić na dwie równe części. Zawinąć je w folię i włożyć do zamrażarki na około 3 godziny, lub dłużej (ciasto można przygotować kilka dni wcześniej i przechowywać zamrożone).           * można pominąć a w zamian do masy śmietankowej dodać ziarenka z 1 laski wanilii  Składniki na masę śmietankową:                    5 białek, w temperaturze pokojowej                   szczypta soli                   1 i 1/4 szklanki cukru                   1200 g kwaśnej śmietany 18%, w temperaturze pokojowej                   2 opakowania budyniu śmietankowego bez cukru (1 opakowanie - 40 g) Dodatkowo:                    400 g wiśni: świeżych, mrożonych lub z syropu/kompotu (owoce powinny być odmrożone i odsączone z soku)            W misie miksera ubić białka ze szczyptą soli na sztywną pianę. Pod koniec ubijania dodawać cukier, łyżka po łyżce, cały czas ubijając. Powinna powstać gęsta, błyszcząca piana.            Do piany dodać przesiany proszek budyniowy i wymieszać. Dodawać śmietanę, powoli i delikatnie mieszając, by białka nie opadły.   Wykonanie           Blachę o wymiarach 33 x 20 cm wyłożyć papierem do pieczenia. Wyjąć jedną część ciasta z zamrażarki i zetrzeć na tartce o dużych oczkach na spód formy (najszybciej elektryczną maszynką z przystawką do warzyw lub w malakserze). Na kruche ciasto wyłożyć całą masę śmietankową, wyrównać. Na górę delikatnie poukładać wiśnie, powinny pozostać na wierzchu masy śmietankowej. Jako ostatnią warstwę zetrzeć na górę ciasto kruche.            Piec w temperaturze 180ºC przez około 50 - 60 minut. Studzić w lekko uchylonym piekarniku. Smacznego :-). 