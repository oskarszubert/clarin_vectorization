Najsmaczniejsze jakie można podać na śniadanie. Śniadanie razem z dziećmi, którym odwołano zajęcia w szkole z powodu niedużych opadów śniegu... Ale w Walii śnieg pada bardzo rzadko, szczerze mówiąc to pierwszy raz w tym roku. Za to jaką radość miały dzieci z powodu śniegu!  Ale wracając do rogalików - są niesamowicie pyszne! Delikatne i puszyste w środku z lekko kruchą skórką. Powstały z lekko zmodyfikowanego przepisu na bułgarski chlebek, a pomysł taki podsunęła mi jedna z czytelniczek blogu, przysyłając piękne zdjęcie rogalików. Czuję, że niedługo znów wykorzystam ten przepis na ciasto drożdżowe, lecz pod inną postacią :). Polecam!   Składniki na 12 sztuk rogalików (wielkości dużej bułki):   580 g mąki pszennej  2 małe jajka  1 łyżka soku z cytryny  1 łyżka oleju słonecznikowego 1,5 łyżki cukru  pół łyżeczki soli  1 szklanka letniego mleka (250 ml)  60 g roztopionego masła  20 g świeżych drożdży lub 10 g suchych drożdży   Ponadto:   50 g roztopionego masła  1 jajko do posmarowania  mak do posypania   Wszystkie składniki powinny mieć pokojową temperaturę.   Drożdże świeże* rozetrzeć z łyżką cukru, łyżką mąki i odrobiną mleka. Odstawić do wyrośnięcia. Roztrzepać jajka, dodać sól, mleko, cukier, olej. Powoli wsypywać mąkę, sok z cytryny i wyrośnięte drożdże, roztopione lecz nie gorące masło (60 g). Wymieszać dokładnie wszystkie składniki. Ciasto wyłożyć na stół i wyrabiać, podsypując ewentualnie mąką (nie za dużo, by ciasto nie było twarde). Wyrabiać tak długo, aż zacznie odstawać od rąk (można wyrobić mikserem).   Wyrobione ciasto uformować w kulę i włożyć do miski. Przykryć ręczniczkiem i pozostawić w ciepłym miejscu, by podwoiło objętość (około godziny czasu).  Po tym czasie ciasto podzielić na 12 części, z których uformować kulki. Każdą z nich rozwałkować na owalny placuszek o długości około 20 cm. Placuszek posmarować niewielką ilością masła. Zwinąć, jak naleśnika, wzdłuż krótszego boku. Po zwinięciu złączyć końce razem na kształt rogalików. Rogaliki ułożyć na blaszce, w sporych odstepach, odstawić do napuszenia (powinny podwoić objętość).  Przed pieczeniem posmarować roztrzepanym jajkiem, posypać makiem.  Piec w temperaturze 200ºC przez około 23 - 25 minut. Studzić na kratce.  * drożdże suche wystarczy wymieszać z mąką  Metoda dla maszynistów:  Wszystkie składniki umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie ciasto wyjąć, lekko zagnieść, uformować kulki i dalej postępować wg przepisu.   Smacznego :) 