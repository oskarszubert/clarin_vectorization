Jeśli szukacie sposobu na wykorzystanie dyni, te bułeczki to naprawdę pyszny pomysł :). Mięciutkie, klejące od cukru, wilgotne, pachnące przyprawami korzennymi. Wykonane znanym Wam zapewne sposobem zawijania drożdżówek w kształcie ślimaczków (jak np. szneki). Z przepisu wychodzi cała blaszka smakowitych bułeczek. Nawet moja Mama, która za dynią nie przepada, nie odmówiła ;-). Przepis pochodzi ze strony 'King Arthur Flour'. Składniki na 15 niedużych bułeczek:   7 g drożdży suchych lub 14 g drożdży świeżych  1/4 szklanki letniej wody  1/3 szklanki letniego mleka  1 duże jajko, roztrzepane  3/4 szklanki puree z dyni*  1 łyżka masła, roztopionego  3 i 1/4 szklanki mąki pszennej chlebowej (dodałam kilka łyżek więcej)  1/2 szklanki brązowego cukru  1 łyżeczka soli  1/2 łyżeczki zmielonego cynamonu  1/4 łyżeczki zmielonego imbiru  1/4 łyżeczki zmielonego kardamonu   Nadzienie:   90 g masła, roztopionego 1/2 szklanki drobnego cukru do wypieków  1/2 szklanki cukru brązowego  2 łyżeczki zmielonego cynamonu  1/2 łyżeczki zmielonego ziela angielskiego  1/2 łyżeczki zmielonego imbiru 1/4 łyżeczki zmielonej gałki muszkatołowej  1/8 łyżeczki zmielonych goździków   W naczyniu wymieszać mąkę, cukier, sól, przyprawy i suche drożdże (ze świeżymi najpierw zrobić rozczyn). Masło rozpuścić; przestudzone wymieszać z mlekiem, wodą, jajkiem, puree z dyni i dodać do mąki. Wyrobić ciasto, odpowiednio długo, by było miękkie i elastyczne. Odstawić w ciepłe miejsce, przykryte ściereczką, do podwojenia objętości (około 1,5 godziny).  W międzyczasie przygotować nadzienie: masło roztopić, cukry wymieszać z przyprawami.  Wyrośnięte ciasto krótko wyrobić, rozwałkować na prostokąt o wymiarach 30 x 40 cm, delikatnie podsypując mąką. Rozwałkowane ciasto posmarować masłem, posypać mieszanką cukru z przyprawami. Ciasto zwinąć wzdłuż dłuższego boku,  następnie pokroić ostrym nożem** na 15 części, z których otrzymamy 15 bułeczek - ślimaków. Bułeczki układać w niedużych odległościach od siebie (mogą się stykać) na wyłożonej papierem blaszce o wymiarach 25 x 30 cm, przykryć ściereczką, pozostawić do ponownego wyrośnięcia (od 30 - 45 minut).   Piec w temperaturze 190º przez około 25 - 30 minut. Jeszcze ciepłe polukrować.***   Metoda dla maszynistów: Wszystkie składniki na ciasto umieścić w maszynie do chleba w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h), po czym ciasto wyjąć, krótko wyrobić i dalej postępować wg powyższego przepisu.  Smacznego :)  * Można wykorzystać gotowe puree z puszki lub zrobić samemu - w tym celu dynię myję i przekrajam na mniejsze części (małą dynię pokroiłam tylko na 4), wydrążyć łyżką środek z nasionami. Tak przygotowaną dynię ułożyć w naczyniu żaroodpornym i przykryć pokrywką; piec w temperaturze 180ºC przez około 90 minut, do miękkości. Ostudzić, obrać ze skóry i zmiksować blenderem na puree.  ** Dobrym patentem jest również użycie kawałka nitki, którą układamy pod zwiniętym ciastem i zaciskamy na cieście, przekrajając je. Ja zawsze tak robię, jest dużo prościej niż nożem ;-)  *** Lukier zrobiłam z 1 szklanki cukru pudru roztartego grzbietem łyżki z 3 łyżkami wrzątku - gęstość lukru łatwo regulować przez dodanie cukru pudru lub dolanie wody. 