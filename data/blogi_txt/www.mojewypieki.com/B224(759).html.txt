Pikantne tradycyjne niemieckie ciasteczka świąteczne (Pfeffernüsse), choć wyglądają tak słodko :). Kruche na zewnątrz, mięciutkie w środku, o niesamowitym aromacie imbiru, anyżu i pieprzu. Jednak od razu po upieczeniu - dość twarde, miękną po tygodniu. Nie należy redukować ilości zwłaszcza świeżego pieprzu - to ich znak rozpoznawczy... Przepis pochodzi z niemieckiego blogu.    Składniki na około 48 sztuk:   80 g masła  100 g melasy  100 g cukru  pół łyżeczki zmielonego imbiru pół łyżeczki świeżo zmielonego anyżu  trochę mniej niż pół łyżeczki świeżo zmielonego czarnego pieprzu  250 g mąki pszennej szczypta sody oczyszczonej   Na lukier:   80 g cukru pudru około 1 łyżki soku z cytryny   Do niewielkiego garnuszka włożyć masło, melasę, cukier i przyprawy, zagotować, następnie ściągnąć z palnika. Dodać mąkę i sodę, szybko wymieszać. Wystudzić ciasto. Owinąć w folię spożywczą i włożyć do lodówki na noc. Kolejnego dnia z ciasta odrywać kawałki masy i formować nieduże kulki. Układać na blaszce wysmarowanej masłem. Przed pieczeniem schłodzić w lodówce przez godzinę.  Piec ciasteczka na dolnej półce w piekarniku przez 12 - 15 minut w temperaturze 180ºC (pieczone 12 minut będą bardziej miękkie). Wystudzić na kratce. Ozdobić lukrem wykonanym z cukru pudru roztartego z sokiem z cytryny.   Ciastka można przechowywać w suchym i chłodnym miejscu do 4 tygodni.  Smacznego :) 