Pascha wielkanocna, to tradycyjna potrawa rosyjska lub ukraińska, przygotowywana z twarogu, mleka, śmietany, masła, z dodatkiem jajek, wanilii i bakalii. Te ostatnie mają symbolizować bogactwo i dobrobyt.. Rosyjska pascha jest przygotowywana raz do roku, z okazji Wielkanocy.   Dobrze więc, przyznam się ;-). Paschę przygotowałam po raz pierwszy w życiu - u mnie w domu rodzinnym nie było nigdy tej tradycji. Królowały serniki pieczone i babki. I - szkoda. Bo właśnie odkryłam idealny wręcz przepis na sernik na zimno. Smakuje niebiańsko! Od tej pory nie raz pojawi się na moim stole, może już nie w klasycznej formie jak na fotografii, ale jako sernik z owocami na zimno.. Tyle jeszcze muszę nadrobić!.. Doskonały przepis Agnieszki Kreglickiej.   Składniki:                    2 litry mleka*                   laska wanilii                   500 ml kwaśnej śmietany**                   6 jajek 250 g masła, w temperaturze pokojowej                   3/4 szklanki cukru pudru                   bakalie Bakalie namoczyć, jeśli trzeba, osuszyć, pokroić nie za drobno. Mleko zagotować z rozciętą laską wanilii. Do wrzącego powoli wlewać jaja roztrzepane ze śmietaną. Gotować, mieszając, aż cały płyn w garnku podzieli się na ser i serwatkę. Ostudzić, usunąć wanilię.           Cedzak wyłożyć podwójną warstwą gazy i odcedzić ser. Maksymalnie go odcisnąć, najlepiej zostawić na noc na cedzaku, a rano docisnąć. Serek powinien być sypki. Masło zmiksować z cukrem pudrem. Do makutry wrzucić ser, stopniowo dodawać masło i ucierać, aż powstanie spójny krem. Można to zrobić mikserem. Dodać bakalie do masy. Wyłożoną gazą miskę napełnić dość luźnym kremem i wstawić do lodówki. Kiedy stężeje, przewrócić na talerz do góry dnem, zdjąć gazę i udekorować. Smacznego :)           * mleko może być pasteryzowane ** zamiast kwaśnej śmietany można dodać kefir lub maślankę 