Tłustoczwartkowa klasyka. Najsmaczniejsze pączki to oczywiście te z nadzieniem różanym i lukrem :-). W poniższym przepisie zebrałam to, co w pączkach lubię najbardziej: stabilne ciasto na jajkach i delikatność pączków wykonanych na żółtkach. Ciasto jest luźne, ale takie być powinno - mąką podsypujmy tylko w razie konieczności. Pączki wychodzą przepyszne i na przysłowiowym jednym pączku ciężko będzie Wam poprzestać.. To może być od dzisiaj Wasz ulubiony przepis :-).   Składniki na około 34 sztuki:                    800 g mąki pszennej + około 50 - 70 g do podsypywania                   14 g drożdży suchych lub 28 g drożdży świeżych                   pół łyżeczki soli 100 g drobnego cukru do wypieków                   1,5 szklanki mleka                   4 duże jajka                   2 żółtka 100 g masła, roztopionego                   3 łyżki ekstraktu z cytryny lub pomarańczy*   Dodatkowo: konfitura z róży do nadziania***                   lukier lub cukier puder do oprószenia            Mąkę pszenną przesiać, wymieszać z suchymi drożdżami (ze świeżymi najpierw zrobić rozczyn**). Dodać pozostałe składniki i wyrobić, pod koniec dodając rozpuszczony tłuszcz. Wyrabiać kilka minut, aż ciasto będzie gładkie i elastyczne (starając się nie dosypywać mąki, mimo iż ciasto będzie się kleić, polecam wyrabiać mikserem z hakiem do ciasta drożdżowego). Wyrobione ciasto uformować w kulę, włożyć do oprószonej mąką miski, przykryć i odstawić w ciepłe miejsce do podwojenia objętości (około 1,5 h). Po tym czasie ciasto wyjąć na oprószony mąką blat. Rozwałkować na grubość 1 - 1,3 cm i szklanką o średnicy 7 cm wykrawać pączki (można je w tym momencie nadziać konfiturą różaną). Odkładać je na stolnicę oprószoną mąką, ponownie przykryć i odstawić do podwojenia objętości (około 20 - 25 minut; pączki powinny być dobrze napuszone, ale nie przerośnięte).            Po wyrośnięciu smażyć pączki w głębokim tłuszczu rozgrzanym do temperatury 175ºC, z obu stron. Po usmażeniu odkładać na bibułkę do odsączenia. Nadziewać konfiturą różaną przy pomocy rękawa cukierniczego i tylki do nadziewania pączków, jeśli nie nadzialiście ich podczas formowania.           Jeszcze ciepłe polukrować.  Lukier:                    1 szklanka cukru pudru 3 łyżki gorącej wody            Cukier puder utrzeć z wodą do gładkości. Gęstość lukru regulować przez dodatek wody lub cukru. Do pączków na zdjęciach użyłam rzadkiego lukru. Ilość lukru na tą ilość pączków prawdopodobnie trzeba będzie podwoić.  Metoda dla maszynistów:           Wszystkie składniki na ciasto umieścić w maszynie do chleba w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h), po czym ciasto wyjąć, krótko wyrobić i dalej postępować według powyższego przepisu. Uwaga: w maszynie wyrabiać ciasto tylko z połowy składników, ze wzg na dużą ilość ciasta.           * zamiast można dodać 50 ml wódki, rumu lub spirytusu           ** rozczyn z drożdży świeżych wykonujemy według instrukcji zawartych w notce o cieście drożdżowym           *** konfitura różana z płatków lub owoców róży bywa rzadka, warto ją wymieszać z marmoladą różaną twardą, a także zmiksować blenderem, by bez problemu przechodziła przez tylkę do nadziewania pączków           Smażysz pączki po raz pierwszy? Koniecznie przeczytaj jak zrobić to perfekcyjnie! Z notki dowiesz się między innymi jakich błędów nie popełniać, jak prawidłowo nadziewać pączki i jakiego użyć tłuszczu do smażenia. Smacznego :-). 