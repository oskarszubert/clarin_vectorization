Ciasto, które bardzo mnie zaciekawiło, ze względu na dodatek do masy kremowej popularnych wafelków. Ciasto jest smaczne, choć moim dziewczynom smakowo nie podeszło, ale to kwestia gustu ;-). Wilgotne, nie przesłodzone (w tym celu zmodyfikowałam oryginalny przepis znaleziony na forum CinCin, przygotowując je na niezawodnym biszkopcie). Przy przeszukiwaniu internetu znalazłam dodatkowo ciemną, kakaową wersję ciasta z Prince Polo - to może być również ciekawe, ale to już kolejnym razem ;-). Polecam! Składniki na biszkopt:   4 jajka  2/3 szklanki cukru  3/4 szklanki mąki pszennej (z czego ująć 2 łyżki i zastąpić mąką ziemniaczaną)   Białka oddzielić od żółtek, ubić na sztywną pianę. Pod koniec ubijania stopniowo dodawać cukier, dalej ubijając. Dodawać po kolei żółtka, nadal ubijając. Mąki wymieszać, przesiać i delikatnie wmieszać do ciasta (ja to robię na bardzo wolnych obrotach miksera).   Formę o wymiarach 25 x 35 (lub 25 x 40) wyłożyć papierem do pieczenia  (razem z bokami). Wyłożyć ciasto. Piec w temperaturze 160 - 170ºC około 20 -30 minut (lub dłużej, do tzw. suchego patyczka).   Gorące ciasto wyjąć z piekarnika, z wysokości około 60 cm opuścić je (w formie) na podłogę. Całkowicie wystudzić.  Składniki na masę kremową z Prince Polo:   1 litr śmietany kremówki  2 łyżki cukru pudru  6 łyżeczek żelatyny w proszku, rozpuszczonej w 1/4 szklanki gorącej wody*  4 wafelki Prince Polo classic (lub dowolne), każdy o wadze około 50 g, pokruszone (im większe okruszki tym lepiej chrupią w masie)  100 g czekolady gorzkiej lub mlecznej, startej na tarce o dużych oczkach  puszka brzoskwiń w syropie (410 g)   Brzoskwinie odsączyć, pokroić na kawałki, sok zachować.   Wafelki wymieszać z czekoladą. Śmietanę kremówkę ubić, pod koniec ubijania dodając cukier puder. Cienką strużką wlewać lekko ciepłą żelatynę, miksując. Dodać wafelki, czekoladę, kawałki brzoskwiń, wymieszać.  Sok po brzoskwiniach wymieszać z 1/4 szklanki wody. Nasączyć nim wystudzony biszkopt. Następnie na wierzch wyłożyć masę kremową z wafelkami, wyrównać. Wstawić do lodówki do stężenia.  Ponadto: 2 galaretki brzoskwiniowe (użyłam pomarańczowych), każda na 500 ml wody   Galaretki przygotować wg przepisu na opakowaniu, zmniejszając ilość wody o 1/4 (dwie galaretki rozpuściłam w 750 ml czyli 3 szklankach wody). Lekko tężejące wylać na stężoną już masę kremową. Wstawić do lodówki do całkowitego ich stężenia. Ciasto przechowywać w lodówce.  Smacznego :)  * w oryginale zamiast żelatyny były 2 śmietan-fixy, których ja nie używam; jeśli używacie angielskiej double cream ilość żelatyny należy zmniejszyć, by masa nie była zbyt sztywna 