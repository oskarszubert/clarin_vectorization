Gdyby nie Wasze propozycje, nie wiedziałabym, że istnieje połączenie lodów z sernikiem :). A tak, coś innego niż zwykłe lody truskawkowe, wzbogacone smakiem twarożku, są jeszcze bardziej mleczne i gładkie, i z pewnością - zrobię powtórkę. Przepis pochodzi z tej strony.    Składniki:     1 szklanka mleka  1 szklanka śmietany kremówki  1,5 łyżeczki ekstraktu z wanilii  115 g twarożku śmietanowego (jak na serniki)  3 duże żółtka  2/3 szklanki drobnego cukru  2/3 szklanki puree z truskawek (zmiksowałam truskawki blenderem)   1 szklanka świeżych (lub mrożonych) truskawek, pokrojonych na małe kawałki W garnuszku podgrzać mleko z kremówką, do punktu wrzenia, nie zagotowywać! W blaszanej misce ubić twarożek z żółtkami i cukrem (około 2 minut). Stopniowo wlewać do ubitej masy gorące mleko z kremówką, ciągle miksując, by się nie zważyła. Miskę umieścić nad garnkiem z wrzącą wodą i mieszając cały czas drewnianą łyżką, czekać, aż budyń zgęstnieje, i będzie pokrywał spód łyżki (spawdzamy palcem, czy budyń się nie rozlewa po łyżce). Natychmiast usunać z palnika i ochłodzić, mieszajac jeszcze przez chwilę. Dodać ekstrakt z wanilii i puree z truskawek. Wymieszać, ochłodzić. Wstawić do lodówki na kilka godzin, najlepiej na całą noc.  Wyjąć schłodzoną miksturę, umieścić w maszynie, dalej postępować wg instrukcji Waszej maszyny do lodów. Pod koniec kręcenia lodów dodać kawałki truskawek.  Jeśli lody na drugi dzień będą zbyt twarde, wyjąć przed podaniem i trzymać w lodówce przez 30 minut lub dłużej, by zmiękły. Smacznego :) 