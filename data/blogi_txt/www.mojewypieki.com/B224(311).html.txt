Nie ma prostszego batonika, jedyne co musicie zrobić to posiekać czekoladę i orzechy ... Czy może być prościej? Żadnego mieszania czy miksowania - warstwę wylewamy na warstwę a batonik robi się sam :-). Lubię takie przepisy! A w smaku - dostał 10 punktów na 10 (według mojego M.) i musiałam mu obiecać, że napiszę jaki jest smaczny ... Przepis pochodzi z 'The Australian Women's Weekly' - 'Chocolate, 70 wicked recipes'.    Składniki:    90 g masła, roztopionego  100 g ciastek digestive, pokruszonych  240 g czekolady, z grubsza posiekanej (można dodać gorzkiej, mlecznej, lub pół na pół - jaką lubicie, ponieważ czekoladę czuć wyraźnie)   70 g wiórek kokosowych  140 g posiekanych orzechów laskowych (lub Waszych ulubionych)  puszka mleka skondensowanego słodzonego (około 400g)    Blaszkę (u mnie mała foremka do brownies 17 x 27 cm) wyłożyć papierem do pieczenia lub folią aluminiową. Na spód wylać rozpuszczone masło. Na nie równomiernie wysypać pokruszone ciastka, następnie posiekaną (niezbyt drobno) czekoladę, wiórki kokosowe, a następnie orzechy. Całość zalać mlekiem z puszki. Nie mieszać! Mleko podczas pieczenia wsiąknie w głębsze warstwy i wszystko się ładnie zespoli.   Piec 30 - 40 minut w temperaturze 175°C. Można przykryć od góry folią aluminiową. Ostudzić, włożyć na 2 - 3 godziny do lodówki (będzie się lepiej kroiło). Pokroić. Smacznego :) 