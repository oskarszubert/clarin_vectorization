Dla osób, które w Walentynki koniecznie muszą z serduszkami ;-). Bezy są o tyle uniwersalne, że można z nich wyczarować kształty na praktycznie każdą okazję. Sposób by ozdobić serca czerwonymi paskami podpatrzyłam u Marthy Stewart. Bezy suszyłam w niższej temperaturze i dłużej, by były śnieżnobiałe. Efekt? Każdy na ich widok się uśmiechał :-).   Składniki:                    4 białka                   szczypta soli                   250 g drobnego cukru do wypieków                   czerwony barwnik w żelu            Białka umieścić w misie miksera. Dodać szczyptę soli, następnie ubić na sztywno mikserem na wysokich obrotach. Partiami dodawać cukier, łyżka po łyżce (to bardzo ważne), cały czas ubijając.           Blaszkę wyłożyć papierem do pieczenia. Przygotować rękaw cukierniczy. Od wewnętrznej strony zrobić kilka pasków przy pomocy żelu. Ubitą pianę nałożyć do rękawa z okrągłą końcówką (1 cm szerokości) i wyciskać na blachę nieduże serduszka, pozostawiając między nimi trochę przerwy. Przy kolejnym napełnianiu rękawa, paski zrobić od nowa. Suszyć w temperaturze 90ºC przez około 60 - 75 minut, sprawdzając co pewien czas, czy są gotowe.           Smacznego :-). 