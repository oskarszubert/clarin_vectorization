Najlepsza masa serowa, na jakiej piekę ostatnio swoje serniki - twaróg, kremowe mascarpone i słodkie mleko skondensowane. Mleczko nada każdemu sernikowi delikatnego, aksamitnego wykończenia. Sernik upiekłam na spodzie brownies. Sernik marmurkowy jest mocno czekoladowy, można powiedzieć, że lekko wytrawny. Jeśli nie przepadacie za gorzką czekoladą, użyjcie mlecznej. Sernik można upiec z wzorem marmurkowym, jak u mnie, można przerobić go w 'łaciatego', wykładając małą łyżeczką masę czekoladową podczas nalewania białej masy serowej. Mało wyszukany, ale świetnie się prezentujacy, polecam:-). Składniki na spód brownie:                    50 g masła 40 g gorzkiej czekolady, połamanej na drobne kawałki pół szklanki drobnego cukru do wypieków                   1 duże jajko, w temperaturze pokojowej                   1 łyżeczka ekstraktu z wanilii                   50 g mąki pszennej Do niewielkiego garnuszka włożyć masło, dodać czekoladę i rozpuszczać na małej mocy palnika, mieszając od czasu do czasu, aż składniki się połączą i powstanie gładki sos czekoladowy. Ściągnąć z palnika, odłożyć do lekkiego przestudzenia. Jajko (w całości) ubić z cukrem przy pomocy miksera na puszystą pianę. Powoli wlewać lekko przestudzoną czekoladę (może być ciepła), miksując do połączenia. Dodać przesianą mąkę i zmiksować.           Tortownicę o średnicy 20 - 21 cm wyłożyć papierem do pieczenia (sam spód). Na spód przelać masę brownie, wyrównać. Piec w temperaturze 170ºC przez około 12 - 15 minut. Wyjąć z piekarnika.           Kiedy spód z brownies się piecze, przygotować masę serową.  Składniki na masę serową: 500 g twarogu półtłustego lub tłustego, zmielonego przynajmniej dwukrotnie                   250 g serka mascarpone 3 jajka                   1 puszka mleka skondensowanego słodzonego (ok. 400 g)                   1 łyżeczka ekstraktu z wanilii                   1 łyżka mąki ziemniaczanej 120 g czekolady gorzkiej lub mlecznej, roztopionej w kąpieli wodnej            Wszystkie składniki powinny być w temperaturze pokojowej.           W misie miksera umieścić wszystkie składniki (poza czekoladą), zmiksować (lub utrzeć ręcznie) tylko do połączenia się składników. Uwaga: nie miksować/nie ucierać zbyt długo, by niepotrzebnie nie napowietrzać masy serowej. Z powstałej masy odlać 3/4 szklanki. Zmiksować ją z roztopioną i lekko przestudzoną czekoladą na gładką masę.           Na upieczony spód brownie przelać białą masę serową. Łyżką wykładać na górę masę czekoladową, w odstępach (kleksach), masa jest gęsta, ale nie tonie w masie serowej. Płaską szpatułkę włożyć w masę serową i wymieszać kilka razy, nie za mocno, by w masie powstał efekt marmurka.           Piec w temperaturze 150ºC (bez termoobiegu) przez około 60 minut z parą wodną*. Po tym czasie sernik wysunąć z piekarnika, posmarować polewą śmietankową. Włożyć do piekarnika i piec dodatkowe 10 minut. Wystudzić w lekko uchylonym piekarniku. Wyjąć, włożyć do lodówki na kilka godzin lub całą noc.           Schłodzony sernik oprószyć kakao. Polewa śmietankowa:                    pół szklanki kwaśnej śmietany 18%                   1 łyżka cukru pudru Składniki dobrze wymieszać.           * sernik pieczemy w kąpieli wodnej lub umieszczając poziom niżej w piekarniku żaroodporne naczynie z wrzącą wodą;           Smacznego :-). Pieczesz sernik po raz pierwszy? A może chcesz wiedzieć, jak upiec perfekcyjny sernik? Zapraszam do przeczytania notki o serniku idealnym. 