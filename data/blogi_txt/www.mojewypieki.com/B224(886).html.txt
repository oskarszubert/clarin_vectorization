Sernik, który powinien nazywać się "marzenie" :-). Powstał z połączenia przepisu na sernik i banoffee pie, czyli ciasto z bananami, bitą śmietaną i masą kajamkową. Na delikatnym spodzie ciasteczkowym, dwukolorowy, z czapą bitej śmietany oprószoną startą czekoladą. Smakuje wspaniale i nie jest przesłodzony, choć patrząc na niego można odnieść takie wrażenie ;-). Bardzo polecam!   Składniki na spód:                    120 g ciastek pełnoziarnistych typu digestive                   50 g masła, roztopionego            Ciasteczka pokruszyć lub zmiksować w malakserze na drobny piasek. Dodać masło i wymieszać. Tortownicę o średnicy 21 cm wyłożyć papierem do pieczenia, samo dno. Na papier wysypać ciasteczka. Wyrównać, dokładnie wklepać w dno, schłodzić przez pół godziny w lodówce.  Składniki na masę serową:                    500 g twarogu półtłustego, zmielonego przynajmniej dwukrotnie                   250 g serka mascarpone 2/3 szklanki cukru                   4 duże jajka 1 łyżka mąki ziemniaczanej                   1 puszka masy kajmakowej z puszki (dulce de leche, zwane też masą karmelową lub 'krówkową'), ok. 400 g            Wszystkie składniki powinny być w temperaturze pokojowej.            Jajka zmiksować lub dokładnie roztrzepać. Dodać cukier i zmiksować. Po łyżce dodawać twaróg i mascarpone, miksując do otrzymania bezgrudkowej serowej masy, nie dłużej. Dodać przesianą mąkę ziemniaczaną, wymieszać.            Masę serową podzielić na dwie części, jedna o około 100 g lżejsza. Do lżejszej części dodać 200 g masy kajmakowej z puszki (pozostałą część odłożyć), zmiksować do połączenia.           Piekarnik rozgrzać do temperatury 170ºC. Na schłodzony ciasteczkowy spód wylać masę serową kajmakową, wyrównać. Włożyć do piekarnika i natychmiast obniżyć temperaturę do 150ºC. Piec około 30 minut. Otworzyć piekarnik, wyjąć delikatnie formę z pierkarnika i na górę wyłożyć białą masę sernikową (ostrożnie i łyżka po łyżce), wyrównać. Włożyć do piekarnika i piec dalej, około 1 godziny w temperaturze 150ºC. Po skończeniu pieczenia lekko uchylić piekarnik i pozostawić sernik do wystygnięcia, by uniknąć gwałtownej zmiany temperatury.           Po wystudzeniu sernik wyjąć, schłodzić przez kilka godzin w lodówce lub najlepiej przez całą noc. Dodatkowo:                    3 banany, pokrojone w plasterki i skropione lekko sokiem z cytryny (by nie ciemniały) 300 ml śmietany kremówki 30 lub 36%                   1 łyżka cukru pudru                   kilka kostek czekolady Sernik przełożyć na paterę. Boki i wierzch posmarować pozostałą częścią masy kajmakowej. Na górę sernika poukładać plasterki bananów, w taki sposób, by na siebie zachodziły. Śmietanę ubić na sztywno, pod koniec ubijania dodając przesiany cukier puder. Wyłożyć na banany. Na górę zetrzeć kilka kostek ulubionej czekolady.           Przechowywać w lodówce. Smacznego :-). 