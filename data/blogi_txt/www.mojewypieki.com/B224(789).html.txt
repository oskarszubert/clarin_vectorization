Są wspaniałe. Intensywnie czekoladowe - w smaku jak brownies, mięciutkie, długo zachowujące świeżość. A przy tym - tak słodko wyglądają ;-). Nie mogłam się powstrzymać, by ich nie upiec. Z przepisu Bajaderki z MniamMniam.   Składniki:    225 g połamanej gorzkiej czekolady  110 g masła  2/3 szklanki cukru (dałam troszkę mniej)  3 duże jajka  2 łyżeczki ekstraktu z wanilii pół łyżeczki proszku do pieczenia  szczypta soli  1 i 2/3 szklanki mąki pszennej  cukier puder - około pół szklanki - do obtoczenia    Masło rozpuścić w małym rondelku. Pod koniec rozpuszczania dodać połamaną czekoladę, rozpuścić, dokładnie wymieszać (uważając, by się nie przypaliło).  Białka oddzielić od żółtek. Ubić na sztywno, dodając pod koniec partiami cukier, a następnie żółtka i ekstrakt z wanilii. Wymieszać z masą czekoladową (ja do ubitych jajek dodawałam chłodną masę czekoladową, dalej miksując).  Mąkę wymieszać z solą i proszkiem do pieczenia. Wsypać do powstałej masy czekoladowej, dobrze wymieszać. Schłodzić przez kilka godzin w lodówce, a najlepiej przez całą noc.  Ciasto wyjąć z lodówki, nabierać łyżeczką do herbaty (będzie ciężko, bo ciasto powinno być bardzo twarde), formować kuleczki mniejsze od orzecha włoskiego, obtaczać je mocno w cukrze pudrze i wykładać na blachę wyłożoną pergaminem. Piec około 12 minut w temperaturze 165ºC. Podczas pieczenia ciasteczka lekko się spłaszczą i popękają. Studzić na kratce. Uwaga: masa do formowania kulek powinna być mocno twarda. Najlepiej pozostałą część ciasta trzymać w lodówce, gdy pieczemy pierwszą partię. Im ciasto bardziej mięknie tym ciastka się mocniej rozpłyną, nie popękają już tak mocno, a cukier puder na nich będzie sprawiał wrażenie 'mokrego'. Nie piec też dłużej niż zalecany czas, by nie były zbyt twarde, lepiej na próbę jedno ciastko skosztować.  Smacznego :) 