Bardzo kremowa tarta, na delikatnym, kruchym spodzie. Z najlepszym kremem advocaatowym, białą czekoladą i bez dodatku żelatyny. Z chmurą bitej śmietany. Prosta w przygotowaniu :). Mąż stwierdził, że krem avocaatowy jest jednym z najlepszych, jaki próbował :). Do tarty dodałam cienką, lecz znaczącą w smaku warstwę konfitury z czarnej porzeczki, dzięki któremu całość nie jest mdła. Oprószyłam podprażonymi płatkami migdałowymi. Tarta z zawartością alkoholu, dla osób dorosłych. Może na uroczystą kolację ze znajomymi? :)   Składniki na kruche ciasto: 130 g masła o temperaturze pokojowej                   pół łyżeczki soli                   35 ml mleka o temperaturze pokojowej                   175 g mąki pszennej pół łyżeczki cukru pudru                   1 żółtko Wszystkie składniki na kruche ciasto zmiksować. Ciasto owinąć w folię, lekko spłaszczyć i schłodzić w lodówce przez co najmniej 2 godziny.           Formę na tartę (najlepiej z wyjmowanym dnem) o średnicy 25 cm posmarować masłem i oprószyć mąką. Schłodzone ciasto rozwałkować na grubość 3 mm i wyłożyć nim formę, ponakłuwać widelcem. Na ciasto wyłożyć papier do pieczenia, następnie na papier wysypać kulki ceramiczne, które obciążą ciasto (może być też fasola, ryż).            Nagrzać piekarnik do 220ºC. Obniżyć temperaturę piekarnika do 200ºC, wstawić ciasto i podpiec przez 15 minut. Następnie formę wyjąć z piekarnika, usunąć papier z obciążeniem, wstawić z powrotem do piekarnika i piec dodatkowe 10 - 15 minut, do zrumienienia spodu.           Wyjąć z piekarnika, wystudzić, usunąć formę wykładając spód na paterę.  Krem advocaatowy: 250 g serka mascarpone, schłodzonego                   100 ml advocaatu                   150 g białej czekolady, posiekanej i roztopionej w kąpieli wodnej            Serek mascarpone umieścić w naczyniu lub misie miksera. Dodać advocaat i zmiksować na gładką masę, bez grudek. Dodać białą czekoladę i zmiksować do połączenia.  Ponadto:                    4 - 5 łyżek konfitury z czarnej porzeczki                   300 ml śmietany kremówki 36%                   3 łyżki cukru pudru garstka podprażonych płatków migdałowych            Na wystudzony kruchy spód wyłożyć konfiturę, rozprowadzić i wyrównać. Na wierzch wylać krem z advocaatem. Włożyć do lodówki na 12 godzin lub na całą noc.           Przed samym podaniem śmietanę kremówkę ubić, pod koniec ubijania dodając cukier puder. Wyłożyć na tartę, formując obłoczki. Posypać prażonymi płatkami migdałowymi.           Przechowywać w lodówce. Smacznego :-). 