Absolutny hit, jedno z najsmaczniejszych ciast ze śliwkami jakie jadłam. Na szczęście dla mnie, śliwki jeszcze na mnie czekają w sklepach, więc mogę realizować sierpniowo-wrześniowe  opóźnione plany ;-). Ciasto jest słodkie - ale musi być, jest w nim przecież marcepan. Ponadto mięciutkie, wilgotne i rozpływające się w ustach. Pyyycha! Za przepis bardzo dziękuję Mirelli, która przysłała mi kilka niezawodnych przepisów na ciasta ze śliwkami :-)   Składniki:   200 g masy marcepanowej, startej na tarce na dużych oczkach  250 g miękkiego masła/margaryny  220 g drobnego cukru do wypieków  1 opakowanie cukru wanilinowego (16 g)  kilka kropel olejku migdałowego  szczypta soli  4 jajka  250 g mąki pszennej  75 g mąki ziemniaczanej  3 łyżeczki proszku do pieczenia  kilka łyżek migdałów w płatkach  około 2 kg śliwek Masło, 200 g cukru, cukier wanilinowy, olejek migdałowy i sól utrzeć. Dodać starty marcepan i jajka (jedno po drugim, cały czas ucierając lub miksując). Mąkę wymieszać z mąką ziemniaczaną i z proszkiem do pieczenia, dodać do ciasta i dobrze wymieszać. Ciasto wyłożyć na blachę* (wyłożoną uprzednio papierem do pieczenia), na cieście rozłożyć śliwki, posypać resztą cukru i płatkami migdałów.  Włożyć do rozgrzanego piekarnika. Piec w temperaturze 175°C przez 45 - 50 minut (do tzw. suchego patyczka). 15 minut przed końcem pieczenia przykryć ewentualnie folią aluminiową. Wystudzić, pokroić na kwadraty.  Smacznego :) * piekłam z połowy składników w formie kwadratowej o boku 23 cm 