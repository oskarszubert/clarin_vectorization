Co to byłaby za niedziela bez sernika? ;-). Ten bez wątpienia jest jednym z najlepszych na tym blogu. Nawet mój makowco- i toffi- lubny M. dał mu wysoką punktację ... Już wiem, że połączenie białej czekolady z twarogiem i malinami to jedno z najlepszych połączeń. Przekonajcie się sami :-). Przepis pochodzi z The Australian Women's Weekly "Cheesecakes, pavlovas   trifles".   Składniki na spód:    200 g ciastek digestive w ciemnej czekoladzie    90 g białej czekolady    80 g masła Tortownicę o średnicy 23 cm wyłożyć szczelnie folią aluminiową (najlepiej zrobić to, jak pokazałam przy serniku nowojorskim). Ciastka pokruszyć blenderem lub wałkiem. W garnuszku z grubym dnem rozpuścić masło z białą czekoladą, na małym gazie, mieszając jednocześnie, by się nie przypaliło. Rozpuszczone wymieszać z ciastkami. Wyłożyć dno tortownicy, schłodzić przez pół godziny w lodówce.   Składniki na masę serową:    pół szklanki śmietany kremówki  200 g białej czekolady  250 g serka mascarpone  250 g zmielonego twarogu lub twarożku kremowego  1/4 szklanki cukru pudru  3 jajka  2 białka  400 g świeżych malin Kremówkę umieścić w garnuszku z grubym dnem, zagotować (mieszając), wrzucić połamaną białą czekoladę, gotować do jej rozpuszczenia, cały czas mieszając. Lekko ostudzić.  Mikserem ubić mascarpone, twarożek i cukier. Po kolei wbijać jajka, miksując. Wlać miksturę czekoladową, miksując do połączenia. W osobnym naczyniu ubić 2 białka. Wlać je do masy serowej razem z 250 g malin, delikatnie wymieszać.  Gotową masę serową wylać na ochłodzony spód z ciastek. Piec około 1,5 godziny w temperaturze 160°C. Studzić w piekarniku z uchylonymi drzwiczkami.  Sernik po wystudzeniu powinien być schłodzony w lodówce minimum przez 3 godziny, a najlepiej przez całą noc. Podawać z resztą malin, oprószony cukrem pudrem.  Smacznego :) 