Doskonały sposób na utylizację dużych zapasów płatków owsianych. A jaki smaczny sposób ... ;) W zasadzie lepsza nazwa to krajanka. Pieczemy bowiem niedużą blaszkę ciasta, a potem ją kroimy. Twardawe w smaku (ale nie za mocno), do chrupania i żucia. Taki rodzaj flapjack'ów.    Składniki:    200 g masła 160 g cukru demerara (można dać mniej, wedle uznania)  2 łyżki stołowe płynnego miodu   270 g płatków owsianych  100 g wiórków kokosowych  75 g posiekanych kandyzowanych wiśni    Posmarować cienko masłem formę do pieczenia o wymiarach 17 x 27 cm (może być troszkę większa, ciastka będą cieńsze). W dużym rondlu roztopić na małym ogniu masło, cukier i miód. Dorzucić płatki owsiane, wiórki kokosowe i kandyzowane wiśnie. Starannie wymieszać. Przelać (raczej przesypać) masę do przygotowanej formy, rozprowadzić, dociskając szpatułką. Masa musi być ściśle dociśnięta do blaszki, nie może być "sypka".  Piec w piekarniku rozgrzanym do temperatury 170°C przez około 30 minut. Wyjąć z piekarnika, przestudzić. Pokroić. Najlepiej się kroją, kiedy ciasto jest lekko ciepłe. Zbyt ciepłe - kruszy się, nie można ukroić prostych kwadratów. Całkiem zimne - twardnieje, trzeba dużo siły włożyć w krojenie, ostym nożem (!), ale efekt wzrokowy lepszy. Macie więc wybór (ja wybrałam opcję drugą) ;)  Smacznego :) 