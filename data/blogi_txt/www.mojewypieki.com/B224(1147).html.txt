Nie pomyślelibyście, że ciasto w całości na mące żytniej razowej może być takie lekkie i delikatne :-). Jeśli do tej pory nie korzystaliście w słodkich wypiekach z tej ciężkiej lecz zdrowej mąki, to jest przepis, od którego warto zacząć. Ciasto jest proste, do wykonania, bez użycia miksera, rozmiarowo nieduże, wielkości małego chlebka. Wspaniale pachnie jabłkami z cynamonem. Długo zachowuje wilgotność, wystarczy je przechowywać zawinięte w folię spożywczą. Polecam!   Składniki: 1 średniej wielkości jabłko (125 - 150 g)                   1 łyżeczka cynamonu                   50 g zmielonych migdałów 150 g mąki żytniej razowej                   2 łyżeczki proszku do pieczenia                   75 g masła                   50 g golden syrupu (lub miodu)                   100 g cukru muscovado*                   75 ml mleka, w temperaturze pokojowej                   1 jajko, w temperaturze pokojowej płatki migdałów, do oprószenia            Jabłko obrać, wykroić gniazdo nasienne, pokroić w 1 cm kostkę. Oprószyć cynamonem i wymieszać.           W naczyniu wymieszać zmielone migdały, mąkę, proszek. Odstawić.           Do małego garnuszka włożyć masło, golden syrup, cukier muscovado. Podgrzewać, mieszając, do rozpuszczenia cukru. Lekko przestudzić. Przelać do większego naczynia. Dodać jajko i mleko, roztrzepać widelcem. Dodać suche składniki i wymieszać, by nie było grudek. Wsypać jabłka i wymieszać.           Foremkę keksówkę o wymiarach 20 x 8 cm wysmarować masłem, wysypać otrębami. Wyłożyć do niej ciasto, wyrównać, posypać płatkami migdałów. Piec w temperaturze 170ºC przez 40 - 50 minut, do tzw. suchego patyczka. Wyjąć, wystudzić. * warto nieznacznie obniżyć zawartość cukru           Smacznego :-).  Źródło inspiracji - przepis Dana Lepard. 