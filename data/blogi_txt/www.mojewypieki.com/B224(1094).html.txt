Babeczki zrobiłam na urodzinki Poli. Dużo prościej i szybciej niż jakikolwiek tort ;). Pola wybrała czekoladowy smak babeczek i różowy słodki krem. Była zadowolona - spełniały jej oczekiwania, choć bardzo szybko pozbyła się różowego kremu i zabrała za czekoladowe ciasto ;). Krem jest słodki, na wpół maślany (przy mniejszej ilości masła krem dawałby rozmywający się wzorek), z równym powodzeniem można udekorować je bitą śmietaną (np. usztywnioną żelatyną) lub serkiem mascarpone. Babeczki z kremem maślanym trzymają się jednak najlepiej, a trzeba wspomnieć, że w USA bardzo popularny jest krem zrobiony tylko z masła i cukru pudru ... Polecam, nie na co dzień (z pewnością), ale od święta :-)   Składniki na około 14 babeczek: 220 g miękkiego masła  150 g drobnego cukru  210 g mąki pszennej 1,5 łyżeczki proszku do pieczenia  4 jajka  4 płaskie łyżki kakao  50 g drobno posiekanej gorzkiej czekolady   Formę do muffinek wyłożyć papilotkami. Wszystkie składniki poza czekoladą zmiksować do gładkości. Na końcu wmieszać czekoladę. Powstałą masą napełnić foremki na muffinki do połowy wysokości (bardzo rosną). Piec w temperaturze 170ºC przez około 20 - 22 minuty, do tzw. suchego patyczka. Poczekać, aż babeczki ostygną.  Składniki na krem:   300 g serka kremowego typu Philadelphia  250 g miękkiego masła  1 i 3/4 szklanki cukru pudru  barwnik spożywczy (ilość wg uznania)   Masło utrzeć do białości. Stopniowo dodawać cukier puder, cały czas ucierając. Następnie również stopniowo dodawać serek kremowy i ucierać. Na końcu dodać barwnik i zmiksować (ja cały krem od początku robię przy pomocy miksera). Schłodzić przez 1 godzinę.  Krem nałożyć do rękawa cukierniczego z ozdobną nasadką. Udekorować ostudzone babeczki.  Przechowywać w lodówce. Krem bez uszczerbku dla wyglądu długo wytrzymuje również w temperaturze pokojowej.  Smacznego :) 