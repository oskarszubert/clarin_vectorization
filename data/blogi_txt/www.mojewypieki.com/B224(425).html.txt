Urocze i bardzo, bardzo słodkie :-). Białka oczywiście pozostały z tarty orzechowej, a ja z nich najchętniej piekę bezy. Tym razem kakaowe, przełożone pysznym kremem z białej czekolady. Przypuszczam, że po kilku sztukach będę miała dość słodyczy na kilka dni ;-). Polecam również upiec zwykłe, białe bezy, które można przełożyć, dla kontrastu, kremem z ciemnej czekolady. I poczęstować gości dwoma rodzajami :-).   Składniki:   3 białka 160 g drobnego cukru lub cukru pudru  1 łyżka kakao   Blaszkę wyłożyć papierem do pieczenia.  Białka ubić na sztywno. Stopniowo, po łyżce, dodawać cukier, cały czas miksując. Na końcu dodać kakao (koniecznie przesiane), zmiksować (tą sama końcówką, którą ubijamy białka). Masę bezową wyłożyć do rękawa cukierniczego z gładką, okrągłą końcówką. Wyciskać na blaszkę bezy, pozostawiając między nimi niedużo miejsca (trochę rosną). Piec w temperaturze 140ºC przez 45 - 60 minut (w zależności od piekarnika). Wystudzić.  Krem z białej czekolady:   50 ml śmietany kremówki  35 g białej czekolady   Schłodzoną kremówkę ubić (ubijać do momentu, aż trzepaczki miksera będą pozostawiały ślad). Czekoladę roztopić w kąpieli wodnej, chwilę przestudzić. Czekoladę wlewać cienką strużką do śmietany, cały czas miksując. Powstałym kremem przełożyć bezy, schłodzić. Jeśli krem będzie mocno płynny, włożyć na chwilę do lodówki, do stężenia (ja przekładałam od razu).  Smacznego :) 