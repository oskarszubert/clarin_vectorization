Ciasto, które jest idealne na podwieczorek, do herbatki. Wiem, wygląda na ciężkie i zbite, ale absolutnie takie nie jest. Wręcz przeciwnie - delikatne, miękkie, wilgotne i aromatyczne. Jedyne, co mi w nim przeszkadzało, to te małe pesteczki od niezbyt dojrzałych jeszcze jeżyn - ale za to pierwsze w tym roku z własnego ogródka, musiałam zrobić z nich ciasto :). Przepis z 'GoodFood Magazine'.   Składniki:    250 g mąki pszennej  3/4 łyżeczki sody oczyszczonej  1 i 3/4 łyżeczki proszku do pieczenia  130 g jasnego cukru muscovado  175 g masła  pół łyżeczki cynamonu  2 łyżki cukru demerara  1 małe jabłko, nieobrane, stare na tarce aż do ogryzka   2 duże jajka, roztrzepane  skórka otarta z cytryny  225 g jeżyn    Do miski przesiać mąkę, proszek i sodę. Dodać masło, cukier muscovado i rozetrzeć palcami jak na kruszonkę. Odłożyć 5 łyżek tej kruszonki na posypkę; do posypki dodatkowo wmieszać cynamon i cukier demerara, odstawić.  Starte jabłko wymieszać z jajkami i skórką z cytryny. Miksturę wmieszać do ciasta, wymieszać (ciasto będzie bardzo gęste - takie ma być). Delikatnie wmieszać 3/4 jeżyn.   Keksówkę o wymiarach dolnych 21 x 10,5 cm wysmarować masłem, posypać kaszą manną.Wlać do niej ciasto, na górę kładąc pozostałe jeżyny. Na końcu wyłożyć posypkę.   Piec w temperaturze 180ºC przez 1 h 20 minut (tak, tak długo :). Po 50 minutach pieczenia przykryć ciasto folią aluminiową. Piec do tzw. suchego patyczka (piekłam około 10 minut dłużej niż zalecany czas). Studzić najpierw w formie, potem na kratce. Smacznego :) 