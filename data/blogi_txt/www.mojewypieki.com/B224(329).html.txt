Domowa masa kajmakową zwana również masą krówkową lub 'dulce de leche'. Najprościej jest oczywiście kupić gotową puszkę. Ale - nie zawsze jesteście zadowoleni z jej jakości - w komentarzach skarżycie się, że w masie często są grudki lub jest mocno scukrzona. A może w lodówce czeka litr mleka lub kremówka, której termin przydatności się kończy? Przeczytajcie, jak na dwa różne sposoby  i w prosty sposób można wykonać masę kajmakową :-). Przyda się nam do kolejnych przepisów na blogu.   Sposób 1, najprostszy - masa kajmakowa z puszki  Składniki: 1 puszka mleka skondensowanego słodzonego            Masę najlepiej przygotować dzień wcześniej, by zdążyła dobrze przestygnąć.           Mleko w puszce (zamknięte) umieścić w wysokim garnku i zalać wodą do przykrycia puszki. Na garnek nałożyć pokrywkę. Gotować przez 2 godziny, pamiętając by puszka była cały czas zanurzona w wodzie (w razie konieczności wodę uzupełniać). Puszkę wystudzić, następnie otworzyć.       Sposób 2 - confiture de lait (mleczna konfitura), specjalność z francuskiej Normandii           Sposób na otrzymanie przepysznej masy kajmakowej z dodatkiem ziarenek wanilii. O kolorze średnio ciemnego karmelu, trochę rzadsza w konsystencji od masy kajmakowej z puszki. To raczej bardzo gęsty, waniliowy sos kajmakowy otrzymywany przez długie gotowanie mleka z cukrem. Składniki na około 500 ml:                    1500 ml mleka (6 szklanek o pojemności 250 ml)                   1,5 szklanki cukru                   szczypta soli                   2 łyżeczki ekstraktu lub pasty z wanilii            Do garnuszka z bardzo szerokim (duża powierzchnia parowania) i grubym dnem nalać mleka. Dodać cukier, sól, wanilię, wymieszać, doprowadzić do wrzenia.            Zmniejszyć moc palnika, gotować na minimalnej mocy przez około 2 - 3 godziny (mieszając bardzo rzadko), aż całość nabierze głębokiego karmelowego koloru i zgęstnieje. Pamiętajmy, że confiture de lait gęstnieje także stygnąc!           W celu przyspieszenia procesu gotowania zamiast jednej szklanki mleka można dodać 1 szklankę śmietany kremówki.             Źródło inspiracji na dulce de leche ze zwykłego mleka- marthastewart.com 