Jeden z najlepszych keksów, jaki piekłam i piszę to bez kokieterii. Mięciutki, mocno rumowy, absolutnie fantastyczny, z lekko kruchą skórką. Łatwy do przygotowania, jak ciasto ucierane. Na wzór angielskiego ciasta świątecznego, ale pozbawione swojej ciężkości, nie przeładowane bakaliami. Pierre Herme poleca ciasto nasączyć rumem po upieczeniu, posmarować galaretką i ozdobić owocami kandyzowanymi. Pominęłam to, nie tracąc nic z uroku i wspaniałości ciasta. Nie będziecie zawiedzeni!   Składniki:                    100 g sułtanek 75 g koryntek                   150 ml ciemnego rumu 210 g masła                   150 g drobnego cukru do wypieków 4 jajka                   300 g mąki pszennej 15 g proszku do pieczenia (odrobinę mniej niż 1 łyżka) 65 g suszonych moreli, posiekanych                   65 g suszonych śliwek, posiekanych                   125 g kandyzowanych melonów, posiekanych            Wszystkie składniki powinny być w temperaturze pokojowej. Wieczór wcześniej sułtanki i koryntki włożyć do miseczki i zalać 150 ml rumu.           Mąkę i proszek do pieczenia przesiać, odłożyć na później.           W misie miksera utrzeć masło z cukrem do otrzymania jasnej, puszystej masy. Dodawać jajka, jedno po drugim, ucierając (miksując) po każdym dodaniu, do połączenia się składników.           Do utartej masy dodać mąkę z proszkiem, wymieszać, do połączenia. Wmieszać posiekane bakalie, namoczone rodzynki i sułtanki oraz pozostały rum z miseczki.           Ciasto przełożyć do formy keksówki o długości 28 cm, wysmarowanej masłem i wysypanej bułką tartą. Wyrównać.           Piec w temperaturze 160°C przez około 20 minut, następnie zwiększyć temperaturę do 175ºC i piec kolejne 35 - 40 minut (lub dłużej) do tzw. suchego patyczka.           * śliwki suszone i kandyzowane melony zastąpiłam kandyzowanymi ananasami i papają; możecie użyć swoich ulubionych kandyzowanych lub suszonych owoców,           Smacznego :-).    Źródło inspiracji - Pierre Hermé 'Desery'. 