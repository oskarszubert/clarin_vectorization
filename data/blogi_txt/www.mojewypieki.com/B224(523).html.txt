Truskawki są obecnie z najlepszej cenie z możliwych, więc korzystajmy z ich obfitości i witaminy C :-). Choć oczywiście najzdrowsze są ich świeże, nieprzetworzone owoce, ale jeśli najdzie Was ochota na ucierane ciasto, mogę gorąco polecić ten przepis. Jest to jedno z najlepszych i najbardziej puszystych ucieranych ciast, jakie piekłam. Zachwycające śmietankowym aromatem. Gęste przed upieczeniem, mogące udźwignąć mnóstwo ciężkich owoców, które nie opadną na spód! Teraz możecie upiec je z truskawkami lub jagodami, później z wiśniami, śliwkami lub jabłkami..   Składniki:                    100 g masła 2/3 szklanki drobnego cukru do wypieków                   1 duże jajko                   pół szklanki kwaśnej śmietany 18% 1 i 1/3 szklanki mąki pszennej                   1 opakowanie budyniu śmietankowego (40 g)                   1 i 1/2 łyżeczki proszku do pieczenia                   1 łyżeczka ekstraktu z wanilii                   pół kg truskawek, odszypułkowanych, większych przepołowionych                   cukier perłowy do posypania            Wszystkie składniki powinny być w temperaturze pokojowej.           Mąkę pszenną, proszek budyniowy, proszek do pieczenia - przesiać, odłożyć. Masło z cukrem utrzeć w misie miksera na lekką, puszystą masę. Dodać jajko, dalej ucierając. Dodać ekstrakt z wanilii i zmiksować.           Na przemian do utartej masy dodawać przesiane suche składniki i śmietanę, w trzech turach, miksując tylko do połączenia się składników.           Formę o średnicy 22 cm wyłożyć papierem do pieczenia. Do formy wyłożyć dość gęste ciasto. Na górę poukładać truskawki, jedna obok drugiej, rozcięciami ku górze.           Piec w temperaturze 180ºC przez około 45 - 55 minut lub do tzw. suchego patyczka. Wyjąć, wystudzić.           Posypać cukrem perłowym i podawać. Smacznego :-). 