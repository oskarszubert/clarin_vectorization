Jak na klasyczne drożdżówki - za małe, na ciasteczka - za duże :). Po prostu cynamonki. Obok nich nie można przejść obojętnie. Tak zapadają w pamięć, że nie dadzą spokoju, póki się ich nie upiecze. Dlatego dobrze mieć w domu zapas suchych drożdży. Smaczne, mięciutkie, z cynamonem ... czego chcieć więcej? Może tylko szklanki mleka ... Przepis z Galerii Potraw, a oryginał tutaj.   Składniki na 2 duże blachy:    1 szklanka letniego mleka  2 jajka  4 szklanki mąki pszennej  6 łyżek cukru  1/2 kostki masła (125 g), roztopionego i ostudzonego  4 dag świeżych drożdży lub 2 dag drożdży instant  szczypta soli    Na nadzienie:    1/4 kostki masła, roztopionego  około pół szklanki cukru  kilka łyżeczek cynamonu  rodzynki (opcjonalnie)   jajko do posmarowania    Z drożdży, 2 łyżek cukru, 2 łyżek mąki i połowy mleka zrobić zaczyn. Odstawić do wyrośnięcia do podwojenia objetości. Do miski przesiać mąkę, dodać sól, jajka, resztę mleka, resztę cukru i wyrośnięty zaczyn. Dobrze wyrobić i wlać masło. Wyrabiać, aż zacznie odchodzić od ręki, odstawić do wyrośnięcia. Kiedy podwoi objętość wyłożyć na stolnicę, podzielić na 4 części. Każdą rozwałkować, posmarować roztopionym masłem, posypać cukrem i cynamonem, jeśli ktoś lubi - w tym momencie można dodać również rodzynki. Zwinąć jak roladę, pokroić w plasterki, ułożyć na blaszce zachowując odstępy - sporo urosną. Posmarować roztrzepanym jajkiem.  Piec około 10 - 15 minut w temperaturze 180°C.  Metoda dla maszynistów: Wszystkie składniki na ciasto umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie ciasto wyjąć, uformować bułeczki i dalej postępować według powyższego przepisu.   Smacznego :) 