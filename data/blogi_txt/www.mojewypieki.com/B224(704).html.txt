Ciasto czekoladowe z "Feast" Nigelli. Zakochałam się w nim od pierwszego gryza, i to wcale nie dlatego, że Nigelli, ale dlatego, że naprawdę smaczne ;). Pierwsze moje skojarzenie - nasz murzynek. Ale jest w nim coś innego, niebywała wilgotność, intensywność, miękkość. Na pewno ciasto to nie raz posłuży mi jako baza do innych wypieków. Jedynie masa (i tu się muszę zgodzić z Ipanemą, która wyciągnęła przepis na GP) nieco zbyt 'piaskowa' czy raczej 'pudrowa', sami zobaczycie. Nie mniej - połączenie mi smakowało. Ciasto wygląda wspaniale i może uchodzić nawet za tort. Ponadto - jeszcze jeden plus - Nigella dba o mamy mające dzieci, bo podaje przepisy proste i szybkie ;) Ciasto to zrobiłam podczas poobiedniej drzemki Poli (a ona długo nie śpi ...), zresztą poczytajcie przepis, naprawdę żadnej filozofii tu nie ma :-). A los ciasta był z góry zaplanowany - 'poszło' dla siostry, szwagra i ich gości. Smakowało ... Wszystko można najpierw zobaczyć, a potem tylko szykować składniki i piec :-).                               Składniki na ciasto:    200 g mąki pszennej  200 g cukru pudru  1 łyżeczka proszku do pieczenia  ½ łyżeczki sody oczyszczonej  40 g kakao dobrej jakości  175 g miękkiego masła  2 duże jajka  2 łyżeczki ekstraktu z wanilii  150 ml kwaśnej śmietany  Prościej być nie może: wszystkie składniki ciasta należy umieścić w jednym naczyniu i zmiksować na gładką, gęstą masę. Masa jest bardzo, bardzo gęsta, dlatego tak ważne jest dokładne usunięcie wszystkich grudek. Powstałe ciasto podzielić na 2 części. Jeśli posiadamy 2 tortownice o średnicy 20 cm, to wyłożyć je papierem, do każdej nałożyć połowę masy i piec około 25 - 30 minut w temperaturze 180ºC, do tzw. suchego patyczka. Jeśli nie posiadamy - jak ja - druga część ciasta spokojnie czeka, aż upieczemy pierwszą. Ciasto podczas pieczenia popęka, absolutnie się tym nie martwić, to normalne, masa wyrówna wszystkie niedoskonałości.  Składniki na masę kremową:    75 g miękkiego masła  175 g dobrej jakości gorzkiej czekolady  300 g cukru pudru  1 łyżka golden syrup (można zastąpić płynnym miodem)  125 ml kwaśnej śmietany  1 łyżeczka ekstraktu z wanilii    Czekoladę wraz z masłem rozpuścić w kąpieli wodnej. Ostudzić. Dodać golden syrup, kwaśną śmietanę i wanilię. Do osobnego naczynia przesiać cukier puder, by usunąć grudki. Wszystko razem połączyć, najlepiej mikserem (użyłam blendera), masa powinna być idealnie gładka! Jeśli bedziecie uważać, że masa jest zbyt gęsta, można dodać łyżeczkę wrzącej wody: masa powinna być na tyle rzadka, by dać sie dobrze rozprowadzić po cieście i na tyle gęsta, by z niego nie spływać - ja to pominęłam, masa była ok.   Ponadto: cukrowe kwiatki do dekoracji   Upieczone ciasto wystudzić. Jedną część ułożyć na talerzu/tortownicy, na nią rozsmarować 1/3 masy (zostawiając po 2 cm od brzegu, by masa nie wypłynęła, po nałożeniu drugiej części ciasta), przykryć drugim krążkiem. Na górze rozsmarować kolejną 1/3 masy, a boki pokryć pozostałą 1/3. Udekorować.  Smacznego :) 