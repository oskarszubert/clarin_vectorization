Bułeczki, które w tym tygodniu będę piekła niemal codziennie ;), rozeszły się w tempie ekspresowym. Miękkie, bardzo puszyste, delikatne, pachnące jogurtem bułki. Doskonałe na śniadanie! Świetny przepis podany przez Margot na forum Cincin, znaleziony przeze mnie na blogu Atinki. Dziękuję!    Składniki na 12 dużych bułeczek:     500 g mąki pszennej (użyłam chlebowej)   1 łyżka cukru  1,5 łyżeczki soli  7 g drożdży suchych (1 opakowanie) lub 14 g drożdży świeżych  200 g jogurtu (naturalnego, greckiego, itp.)  120 ml mleka  1 jajko  60 g masła  Dodatkowo:    1 jajko do posmarowania  sezam do posypania    Wszystkie składniki na bułeczki włożyć do miski i zagnieść ciasto (można użyć miksera, ja umieściłam je w maszynie do pieczenia chleba na wyrabianie i wyrośnięcie). Przykryć ściereczką i pozostawić do podwojenia objętości (około 1,5 h).   Wyrośnięte ciasto podzielić na 12 równych kawałków, z których uformować bułeczki. Kłaść na blaszce oprószonej mąką (można kłaść w niewielkich odległościach od siebie, by podczas pieczenia się zetknęły), przykryć ściereczką i pozostawić do wyrośnięcia na 40 minut.  Po wyrośnięciu posmarować roztrzepanym jajkiem, posypać sezamem. Piec w piekarniku rozgrzanym do 200ºC, przez 20 - 25 minut (piekłam krócej). Studzić na kratce.  Metoda dla maszynistów:  Wszystkie składniki umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie  ciasto wyjąć, uformować bułeczki i dalej postępować według powyższego przepisu.  Smacznego :)  * w oryginalnym przepisie bułeczki zostały wysmarowane olejem przed położeniem na blaszce/tortownicy - ja to pominęłam 