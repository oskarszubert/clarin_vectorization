Na przepisach Bajaderki jeszcze nigdy się nie zawiodłam, zawsze się udają. Ona ma po prostu talent. Dlatego nie zwlekałam długo, jak wynalazłam w sieci to cudo. Szarlotka jest wspaniała, kruchutka, rozpływa się w ustach ... Jadłam i jadłam i nie mogłam się nachwalić, dlatego piszę bez ogródek - MUSICIE ją upiec! ;)   Piekłam z połowy porcji w tortownicy o średnicy 23 cm, podane poniżej składniki są na dość dużą blaszkę. Składniki na ciasto:    4 szklanki mąki pszennej  1 łyżeczka proszku do pieczenia  1 szklanka cukru pudru  1,5 kostki masła (kostka = 250 g)  6 dużych żółtek  2 łyżki gęstej kwaśnej śmietany    Mąkę, cukier puder i proszek do pieczenia przesiać do naczynia. Masło pokroić na małe kostki, dodać do mąki, wmieszać żółtka, kwaśną śmietanę i wyrobić ciasto. Ciasto podzielić na pół i włożyć do lodówki na przynajmniej godzinkę. Składniki na nadzienie:    8 kwaskowatych jabłek, obranych, pokrojonych w półplasterki  1/4 szklanki wody  1 szklanka cukru pudru (można dać mniej, jeśli jabłka są słodsze)  2 łyżeczki cynamonu  2 łyżki mąki ziemniaczanej  2 łyżki soku z cytryny Ponadto:    kilka łyżek bułki tartej  cukier puder do posypania Pokrojone jabłka umieścić w rondelku, dolać wodę i dusić przykryte około 15 minut, nie mieszając. Dodać cukier i cynamon, lekko wymieszać. Do masy wmieszać mąkę ziemniaczaną, sok z cytryny i dusić jeszcze przez 2 minuty. Masa powinna być gęsta, lecz nie rozgotowana.  Piekarnik rozgrzać do 180°C. Formę wysmarować tłuszczem lub wyłożyć papierem do pieczenia. W dno wgnieść jedną część ciasta, można zetrzeć (ja rozwałkowałam) i podpiec w piekarniku przez około 10 minut. Wyjąć z piekarnika, posypać bułką tartą (wchłonie nadmiar wilgoci z jabłek), wyłożyć jabłka i zetrzeć na to drugą część ciasta (ja znowu rozwałkowałam, ciasto było zbyt miękkie, aby je można było zetrzeć). Piec około godziny, aż się góra ładnie zrumieni (jeśli zbyt mocno, można użyć folii aluminiowej do przykrycia). Lekko przestudzić, posypać pudrem.  Smacznego :) 