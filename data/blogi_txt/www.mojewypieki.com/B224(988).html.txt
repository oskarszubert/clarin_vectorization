Spritzgebäck - to klasyczne kruche, maślane i delikatne ciasteczka. Do ich przyrządzenia wystarczą podstawowe składniki, a dzięki zachowanym proporcjom między nimi ciastka dają się wyciskać ze szprycy (lub z maszynek do ciastek różnymi ozdobnymi końcówkami) i zachowują swój kształt. Ważne jest by chwilę je zapiec w wyższej temperaturze, by nie straciły swojego kształtu. Jest wiele przepisów na te ciasteczka, może po świętach wypróbuję inne, bo bardzo smakowały dzieciom :). Przepis pochodzi z tej strony.   Składniki na około 35 ciastek:   100 g cukru pudru  200 g miękkiego masła  2 łyżeczki mleka  1 średniej wielkości jajko  1 opakowanie cukru wanilinowego (16 g) szczypta soli  50 g gorzkiej czekolady, startej na tarce o małych oczkach  270 g mąki pszennej   Cukier puder przesiać. Masło pokroić na kostki. Masło utrzeć z cukrem na lekką, puszystą masę. Stopniowo dodawać mleko, cukier wanilinowy, sól, jajko, miksując po każdym dodaniu.  Do masy ostrożnie dodać startą czekoladę i mąkę, wymieszać. Ciasto umieścić w rękawie cukierniczym z końcówką w kształcie gwiazdy (lub w maszynce do ciastek)*. Wyciskać na blachę wyłożoną papierem do pieczenia, w niedużych odstępach.  Piec w 180°C przez około 15 minut (pierwsze 2 minuty warto ciasteczka zapiec w 190ºC i blisko grzałki, by się nie rozlały). Studzić na kratce.  Smacznego :) * masę przed umieszczeniem w maszynce warto krótko schłodzić 