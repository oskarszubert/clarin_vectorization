Słynne amerykańskie ciasto biszkoptowe pieczone na białkach. Bieluchne, ze złotą skórką, delikatne jak puch, gąbczaste. Wyrasta bez spulchniaczy, dzięki powietrzu wtłoczonemu do ubijanych białek. Nie zawiera również tłuszczu, dlatego można sobie pozwolić na podanie go z dodatkową porcją bitej śmietany. Szczególnie dobrze smakuje z owocami lata.. Ciasto, w którym jest ważny każdy z etapów jego przygotowywania: miksowanie składników, pieczenie, a nawet studzenie. Co więcej, ważna jest foremka, w którym je upieczemy. Standardowo ciasto jest pieczone w okrągłej i głębokiej formie z kominkiem i wyjmowanym dnem, która zapewnia równą cyrkulację gorącego powietrza w piekarniku i - tym samym - równomierne pieczenie. Ja je upiekłam w keksówce, najlepszej obecnie na rynku, ale o tym trochę niżej :-). Nie będę ściemniać, angel food cake jest ciastem kapryśnym. Ale z dokładnymi wskazówkami na Moich Wypiekach - zawsze sobie poradzicie :-).             Uwaga: 1 szklanka ma pojemność 250 ml.  Składniki na 1 keksówkę:                    3/4 szklanki i 2 łyżki mąki pszennej tortowej                   1 szklanka drobnego cukru do wypieków                   1 szklanka białek (z 7 - 10 jajek w zależności od rozmiaru)                   1/4 łyżeczki soli                   1 łyżeczka świeżo wyciśnietego soku z cytryny                   1 łyżeczka winianu potasu (cream of tartar) - niekoniecznie*            Przed rozpoczęciem wykonania ciasta warto dokładnie obejrzeć film na YouTube (dużo pomaga!)           Wszystkie składniki powinny być w temperaturze pokojowej.           1/3 szklanki cukru wymieszać z mąką, przesiać, odłożyć.           W misie miskera umieścić białka. Ubijać, na średnich obrotach do momentu spienienia się białek, przez około 40 - 60 sekund. Dodać sól i sok z cytryny. Zwiększyć trochę prędkość i ubijać do momentu uzyskania prawie sztywnej piany z białek, przez 1,5 - 2,5 minuty. Piana nie może być zbyt sztywna.           Zmniejszyć obroty miksera na najwolniejsze i wolno dosypać resztę cukru, cały czas ubijając. Zwiększyć obroty i ubijać przez chwilę do momentu uzyskania sztywnej piany (i jeszcze raz: nie tak sztywnej, jak przy bezach i nie suchej).           Do powstałej piany w pięciu turach dodawać przesianą mąkę z cukrem, delikatnie mieszając szpatułką do połączenia po każdym dodaniu. Białka nie powinny opaść. Przygotować keksówkę o wymiarach 30 x 11 cm. Formy nie wolno smarować tłuszczem, wysypywać mąką lub wykładać papierem do pieczenia. Keksówka powinna być sucha, by białka mogły się do niej przykleić i by ciasto nie opadło. Można również użyć charakterystycznej dla Angel Food Cake formy z kominem.** Masę białkową przełożyć do formy. Kilka razy surowe ciasto 'przeciąć' nożem w formie (ma to na celu usunięcie dużych pęcherzy powietrza), wyrównać.             Piec w temperaturze 180 - 190ºC przez około 45 minut. Ciasto powinno wyrosnąć ponad foremkę, a pod sam koniec pieczenia (10 - 15 minut przed końcem) może opaść do jej poziomu. Może również popękać. Podczas pieczenia nie wolno otwierać piekarnika. Po upieczeniu sprawdzić, czy ciasto jest wypieczone, wkładając w jego środek patyczek (nie powinno być na nim śladów surowego ciasta). Ciasto wyjąć z piekarnika i wystudzić na kratce, kładąc je na niej do góry nogami :-). Znowu - zapobiega to opadaniu ciasta po upieczeniu. Pozostawić do całkowitego wystudzenia. Po tym czasie delikatnie szpatułką oddzielić ciasto od boków formy i lekko postukać by ciasto oddzieliło się od spodu.           Ciasto można podawać oprószone tylko pudrem lub ozdobione dodatkową bitą śmietaną (około 300 ml ubitej kremówki z 2 łyżeczkami cukru pudru).           * Winian potasu (cream of tartar) - jego dodatek nie jest niezbędny w przepisie. Poradziłam sobie bez niego - warunkiem jest ubicie piany z białek dokładnie według powyższego przepisu. Bardzo ważny jest również dodatek soli i soku z cytryny - działają jak winian potasu, stabilizując pianę z białek. Składniki te dodajemy po doprowadzeniu piany do stanu 'spienienia'. Dzięki ich dodatkowi piana bardziej zwiększa swoją objętość i dłużej nie opada. Osoby, które nie mają szczęścia do sufletów, bezy, Pavlovej lub.. Angel Food Cake powinny się zaopatrzyć w cream of tartar. Jedno pudełeczko wystarczy Wam na wiele deserów bezowych.           ** stosujemy wówczas następujące proporcje: 1 i 1/4 szklanki mąki pszennej tortowej; 1,5 szklanki drobnego cukru do wypieków; 1,5 szklanki białek (około 12 jajek, w zależności od rozmiaru); 1/4 łyżeczki soli; 1 łyżeczka świeżo wyciśniętego soku z cytryny; 1,5 łyżeczki winianu potasu             Ciasto piekłam w keksówce firmy Wilton. Jest to, w mojej opinii, najlepsza keksówka obecnie na rynku. Mam z tej samej serii formę do muffinek, blaszkę do ciasteczek, keksówki brakowało mi do kompletu ;-). Nie zawiedziecie się. Blachy z serii RR są pokryte specjalną powłoką, dzięki której ciasta do nich nie przywierają i łatwo je wyjmować z foremki. Ciepło rozprowadzane jest równomiernie w całej foremce. Łatwo je utrzymać w czystości i nie odkształcają się podczas użytkowania. Angel Food Cake piekłam bez uprzedniego natłuszczania formy, a mimo to, to delikatne jak puch ciasto nie rozerwało się przy wyciąganiu. Czy może być lepszy test dla tej foremki? :-). Keksówki są do kupienia w AleDobre.pl. Dodatkowy plus? Keksówka jest słusznego rozmiaru, można w niej piec chleb. W komplecie są dwie, więc dodatkowo jedno z anielskich ciast przygotowałam w wersji walentynkowej. Nic prostszego a efekt powali z nóg nawet najbardziej oporną Walentynkę! ;-)           Upieczone ciasto (nadaje się nie tylko Angel Food Cake, ale każde sprężyste i mało kruszące się ciasto) należy przekroić na pół. Wydrążyć w środku na kształt serca ostrym nożem z piłką (świetnie się tu spisze nóż elektryczny). Wypełnić masą kremową.   Składniki na masę kremową (do jednego ciasta):                    125 g serka mascarpone, schłodzonego 150 g śmietany kremówki 36%, schłodzonej                   2 łyżeczki cukru pudru                   odrobina czerwonego lub różowego barwnika w żelu/paście            Śmietanę kremówkę ubić na sztywno, pod koniec dodając cukier puder i barwnik. Do osobnego naczynia przełożyć mascarpone, dodać do niego bitą śmietanę i wymieszać szpatułką.           Po napełnieniu ciasta masą kremową ciasto złożyć, ozdobić dodatkową bitą śmietaną (około 300 ml ubitej kremówki z 2 łyżeczkami cukru pudru). Smacznego :-).             Krok po kroku:              Źródło przepisu - Cook's Illustrated. ------------------------------------------           /*wpis zawiera lokowanie produktu/ 