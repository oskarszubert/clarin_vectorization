Puszyste, wspaniałe bułeczki na śniadanie, mięciutkie nawet na drugi dzień. Bardzo smakują i nam i dzieciom. W smaku przypominają mi paluchy, obsypane makiem, które kupowaliśmy zawsze w drodze na plażę, i od pierwszego kęsa skojarzyły mi się z dzieciństwem i z Bałtykiem ... Warto upiec! Przepis Sary Lewis z 'The bread book'.    Składniki na 20 małych bułeczek:    500 g mąki białej chlebowej  2 łyżki miękkiego masła  2 łyżki mleka w proszku  1 łyżeczka soli  40 g (3 łyżki) maku  1,5 łyżeczki suchych drożdży (6 g) lub 12 g drożdży świeżych  4 łyżki miodu 275 ml wody  1 jajko + łyżka mleka (do posmarowania)    Do naczynia przesiać mąkę, dodać masło i wyrobić, aż całość będzie przypominała kruszonkę. Dodać mleko w proszku, sól, mak i drożdże. Wlać miód i wodę, wyrobić miękkie, elastyczne ciasto (wyrabiać przez 5 minut). Ciasto umieścić z powrotem w naczyniu, przykryć, pozostawić w ciepłym miejscu do podwojenia objętości (około 1 h).    Ciasto wyjąć na powierzchnię oprószoną mąką, wyrobić, podzielić na 20 równych części. Z każdej uformować małą bułeczkę, kłaść na oprószonej mąką blaszce, przykryć i pozostawić na 30 minut do napuszenia. Przed samym pieczeniem posmarować roztrzepanym jajkiem wymieszanym z łyżką mleka.  Piec około 12 - 15 minut w temperaturze 200ºC. Przenieść na kratkę i wystudzić.  Metoda dla maszynistów:  Do maszyny wlać zimną wodę, mleko w proszku, masło, miód, mak, następnie wsypać mąkę, sól, na końcu drożdże. Nastawić program do wyrabiania ciasta 'dough' (około 1,5 h), następnie wyjąć, wyrobić i uformować bułeczki postępując zgodnie z dalszą częścią przepisu.   Smacznego :)  * w oryginale do bułeczek dodana jest otarta skórka z pomarańczy i są polane lukrem zrobionym ze świeżo wyciśniętego soku z pomarańczy - można wypróbować i taką wersję 