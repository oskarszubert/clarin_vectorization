Desery bezowe idealne na spotkania w większym gronie :-). Chrupiące duże bezy z ciągnącym środkiem, przełożone kremem z mascarpone i kremówki ze sporym dodatkiem advocaatu. W kremie nie wyczujecie mocno smaku likieru, raczej to delikatny posmak, ale krem jest wyraźnie alkoholowy. Smaczku dodają podprażone migdały, wzbogacając i smak bezy, i całego deseru. Bardzo polecam!   Składniki na 12 większych bez:                    4 białka                   szczypta soli                   220 g drobnego cukru do wypieków                   2/3 szklanki migdałów w płatkach, podpieczonych            Dzień wcześniej na suchej patelni podpiec płatki migdałowe, na średniej mocy palnika, do złotego koloru. Wystudzić.           W misie miksera ubić białka ze szczyptą soli na prawie sztywną masę (uważając by nie przebić białek). Dodawać stopniowo cukier, łyżka po łyżce, cały czas ubijając. Powinna powstać gęsta, sztywna, błyszcząca masa.            Do masy wsypać podpieczone migdały, delikatnie wymieszać szpatułką.           Płaską blachę do pieczenia wyłożyć papierem do pieczenia. Na niego powykładać masę bezową, po 2 duże łyżki z czubem na każdą bezę. Masę wykładać w sporych odstępach od siebie (bezy rosną w trakcie pieczenia). Piec w temperaturze 120ºC przez około 1 h 45 min - 2 godzin. Bezy powinny być lekko beżowe, chrupiące z wierzchu, ciągnące w środku. Wystudzić w uchylonym piekarniku.           Bezy można upiec już 2 - 3 dni wcześniej i przechowywać w temperaturze pokojowej (np. w piekarniku), bez przykrycia.  Składniki na krem z advocaatem:                    250 g serka mascarpone, schłodzonego                   250 ml śmietany kremówki 36%, schłodzonej                   1 łyżka cukru pudru 90 ml advocaatu (6 łyżek)            Do naczynia przełożyć mascarpone, wlać kremówkę. Ubić do otrzymania gęstej, sztywnej masy (mikser z koncówkami do ubijania białek), pod sam koniec ubijania dodając łyżkę cukru pudru.            Do masy wlewać likier jajeczny, łyżka po łyżce, ubijając po każdym dodaniu. Powinnien powstać gęsty, alkoholowy krem.  Dodatkowo: pół szklanki migdałów w płatkach, podpieczonych 2 łyżeczki advocaatu            Na gotowe migdałowe bezy wyłożyć po dużej łyżce kremu. Posypać migdałami, po wierzchu skropić advocaatem.           Najlepiej krem nakładać przed samym podaniem.            Deser należy przechowywać w lodówce. Smacznego :-). 