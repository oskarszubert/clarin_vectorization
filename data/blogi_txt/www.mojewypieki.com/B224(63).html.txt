Babka, która Wam posmakuje. Nietypowa - goście będą zaciekawieni, co jest w środku ;-).  Lekko sypka, nie ciężka, wilgotna, z aromatem mojej ulubionej herbaty (można również użyć herbaty Earl Grey lub innej aromatyzowanej). Jeśli posiadacie herbatę tylko liściastą, warto ją wcześniej zemleć w młynku do kawy lub prościej - użyć herbaty w torebkach. Za przesłanie przepisu bardzo dziękuję Małgosi :-).   Składniki: 200 g mąki pszennej                   50 g mąki ziemniaczanej 150 g drobnego cukru do wypieków                   130 g masła lub margaryny do pieczenia                   4 jajka 4 łyżki mleka                   2 łyżeczki proszku do pieczenia 1 łyżeczka ekstraktu z wanilii                   3 łyżeczki suchej, drobnej herbaty Lady Grey (ok. 2 torebek) Wszystkie składniki powinny być w temperaturze pokojowej. Masło lub margarynę utrzeć z cukrem na jasną i puszystą masę. Wbijać jajka, jedno po drugim, miksując po każdym dodaniu. Mąki przesiać razem z proszkiem do pieczenia, wymieszać z herbatą. Dodawać do masy maślanej na zmianę z mlekiem, mieszając. Dodać ekstrakt z wanilii i wymieszać.           Formę na babkę* wysmarować masłem. Napełnić ciastem do 3/4 wysokości formy.           Piec około 30 - 40 minut w temperaturze 190ºC (przez pierwsze 15 minut w temperaturze 160ºC) do tzw. suchego patyczka. Wyjąć, przestudzić chwilę w formie, potem wyjąć na metalową kratkę.           Smacznego :-).           * piekłam w dwóch foremkach na babkę o kształcie jak na zdjęciu, każda o pojemności około 600 ml 