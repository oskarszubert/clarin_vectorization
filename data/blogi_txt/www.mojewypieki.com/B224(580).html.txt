Jakoś przegapiłam to, że już wczoraj zaczął się czekoladowy weekend. Czy można nie lubić czekolady? Markizy są kruche, mocno czekoladowe, bardzo smaczne. Taka mała przekąska po obiedzie :). Przepis pochodzi z The Australian Women's Weekly 'Everyday cakes   cookies'.  I jeszcze podziękowanie dla Was. Za wszystkie smsy i wsparcie udzielone mi podczas konkursu na Blog Roku 2007. Blog zajął wysokie, bo 7 miejsce . Niech ta liczba okaże się szczęśliwa dla kolejnego roku z wypiekami :).   Składniki:    80 g miękkiego masła  1 łyżeczka ekstraktu z wanilii  50 g drobnego cukru lub cukru pudru  1 jajko  50 g zmielonych orzechów laskowych  110 g mąki pszennej  25 g kakao    Składniki na krem: 100 g gorzkiej czekolady, rozpuszczonej  50 g masła  110 g nutelli     Mikserem ubić masło, cukier, jajko i ekstrakt na gładką masę. Wsypać zmielone orzechy, mąkę i kakao. Zagnieść. Zawinąć w folię i włożyć do lodówki na conajmniej 1 godzinę.  Po tym czasie ciasto dość cienko rozwałkować (2-3 mm), wycinać kółka o średnicy około 4 cm, układać na blaszce. Nie trzeba zachowywać dużych odstępów, nie urosną. Piec około 8 minut w temperaturze 170ºC.   Zrobić krem. Rozpuścić czekoladę w kąpieli wodnej, lekko przestudzić. Zmiksować na gładką masę z masłem i nutellą. Napakować do szprycy, przełożyć ostudzone ciastka.  Z podanych składników nie wychodzi dużo ciasteczek, około 20 - 25 sztuk.  Smacznego :) 