Kruche i pyszne ciasteczka, bardzo proste do wykonania. Ciekawie wyglądają i dzieci były nimi zachwycone. Przepis pochodzi z 'Homemade baking' Catherine Atkinson. Polecam upiec jeszcze dzisiaj :)    Składniki na około 30 ciastek:    175 g miękkiego masła  70 g cukru pudru  1 łyżeczka ekstraktu z wanilli (lub kilka kropel aromatu waniliowego)  230 g mąki  2 łyżki nutelli 1 łyżka kakao     Masło zmiksować, dodać cukier i miksować, aż będzie jasne. Wmieszać ekstrakt z wanilii. Dodać mąkę i szybko zagnieść ciasto. Ciasto podzielić na dwie części. Do jednej części wmieszać nutellę i kakao, wyrobić.  Dwa kawałki ciasta: jasne i ciemne, rozwałkować na prostokąt mniej wiecej 15 x 20 cm (mój prostokąt był trochę większy, można podsypywać mąką). Jasny prostokąt położyć na oprószonym mąką blacie, na niego położyć ciemny (lub odwrotnie). Ciasto zwinąć jak roladę. Otulić folią aluminiową i schłodzić przez pół godziny.      Ciasto po schłodzeniu pokroić na 5 mm plasterki, ułożyć je obok siebie na blaszce zostawiając odstępy (ciastka delikatnie się powiększają na boki).   Piec około 10 - 12 minut w temperaturze 170ºC. Przez 2 - 3 minuty nie ściągać z blaszki (będą zbyt miękkie), jak już skruszeją studzić na kratce.  Smacznego :) 