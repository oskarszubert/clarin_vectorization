Urodzinowy torcik siedmiolatki :-). Ma w sobie wszystko to, co Pola kocha - mleczną czekoladę, maliny, bitą śmietanę i.. kawę ;-). Ciasto jest mocno czekoladowe z nutą kawową, ma głęboki ciemny kolor i aromat. Do przełożenia użyłam, tradycyjnie już, kremu z mascarpone i śmietanki kremówki, dodając do niego tartą mleczną czekoladę. Tort jest bardzo szybki do przygotowania. W sam raz, na trwający cały czas jeszcze, malinowy sezon :-). Składniki na ciasto:                    5 jajek 250 g jasnego brązowego cukru                   75 g gorzkiej czekolady                   150 g masła                   50 g kakao                   60 ml mocnej kawy                   100 g kwaśnej śmietany                   3 łyżki mleka 200 g mąki pszennej                   pół łyżeczki sody oczyszczonej                   pół łyżeczki proszku do pieczenia szczypta soli            Wszystkie składniki powinny być w temperaturze pokojowej.           W niedużym garnuszku roztopić masło. Zdjąć z palnika, dodać połamaną czekoladę, poczekać do jej rozpuszczenia, mieszając od czasu do czasu. Odłożyć do lekkiego przestudzenia.           W miseczce wymieszać kakao, kawę, śmietanę i mleko - by nie było grudek. Odstawić. Mąkę przesiać z proszkiem, sodą, solą; odłożyć.           W misie miksera ubić jajka (w całości, bez rozdzielania na białka i żółtka) z brązowym cukrem, do jasności i puszystości (przez 8 - 10 minut przystawką do ubijania białek). Dodać czekoladę roztopioną z masłem, masę kakaową ze śmietaną - zmiksować. Dodać przesianą mąkę i wymieszać szpatułką - tylko do połączenia się składników.           Formę o wymiarach 20 x 30 cm wysmarować masłem i wyłożyć papierem do pieczenia. Do formy przelać gotowe ciasto, wyrównać. Piec w temperaturze 160ºC przez około 25 - 30 minut do tzw. suchego patyczka. Wyjąć, wystudzić. Przekroić wzdłuż na dwie części.  Masa śmietankowa stracciatella z malinami:                    600 ml śmietany kremówki, schlodzonej                   250 g serka mascarpone, schłodzonego                   2 - 3 łyżki cukru pudru 50 g czekolady mlecznej, startej na tarce o dużych oczkach ok. 700 g malin            Śmietanę kremówkę ubić, dodając pod koniec cukier puder. Ubitą, dodawać w trzech turach do serka mascarpone i delikatnie wymieszać. Dodać czekoladę i wymieszać. Dodatkowo:                    1 szklanka mocnej herbaty 50 g czekolady mlecznej, startej na tarce o dużych oczkach Jeden z przekrojonych blatów ułożyć na paterze. Nasączyć mocna herbatą (np. pół szklanki na 1 blat). Wyłożyć 1/3 kremu śmietankowego. Na nim, jedna przy drugiej, poukładać maliny. Przykryć kolejną porcją kremu śmietankowego (1/3). Na krem położyć drugi czekoladowy blat, nasączyć herbatą. Posmarować ostatnią porcją kremu śmietankowego (1/3). Na wierzch zetrzeć mleczną czekoladę.           Włożyć do lodówki na 3 godziny. Smacznego :-). 