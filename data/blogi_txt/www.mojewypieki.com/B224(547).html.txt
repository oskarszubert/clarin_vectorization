Klasyka. Jak tylko poprosiliście o lody waniliowe w 'Koncercie Życzeń' wiedziałam, że muszą być z przepisu Michel'a Roux. Któż mógłby znać się lepiej na lodach niż autor 'Jajek'? :). Są bezbłędne. Krem angielski, na którym bazuje autor jest tak pyszny, że musiałam się powstrzymywać, by go nie wyjadać łyżką ... Pola dziś rano do mnie powiedziała: mamusiu, zrobisz jeszcze białe lody? ... Sami się przekonajcie, że warto!   Krem angielski:   500 ml mleka  125 g drobnego cukru  nasionka z 1 laski wanlii, przeciętej wzdłuż*  6 żółtek   Ponadto:   100 ml śmietany kremówki   Do garnuszka wlać mleko, dodać 2/3 cukru i wanilię, na średnim ogniu doprowadzić do wrzenia. W międzyczasie roztrzepać w misce żółtka z resztą cukru, do uzyskania rzadkiego kremu. Gotujące się mleko wlać do żółtek, cały czas mieszając trzepaczką, wlać z powrotem do garnuszka.  Podgrzać na małym ogniu, mieszając drewnianą łyżką, aż krem będzie ją lekko oblepiał. Natychmiast zdjąć z ognia, nie doprowadzać do wrzenia - krem by się zwarzył. Przelać go do miski i pozostawić do ostygnięcia. Schłodzić w lodówce.  Zimny krem angielski wymieszać z zimną kremówką. Wlać do maszyny do lodów i dalej postępować wg jej instrukcji. Gotowe lody powinny być zwarte, ale zachowywać kremową konsystencję.  Smacznego :)  * laskę wanilii również można wrzucić, dla zapachu, po wystudzeniu wyjąć 