Pyszne kruche ciasto, słodziutka beza, krem i dla przełamania słodyczy dżem porzeczkowy... Nic dziwnego, że ktoś je nazwał pychotką ;-). Ciasto nie jest skomplikowane i nie wymaga dużo pracy, choć muszę przyznać, że podchodziłam do niego jak do jeża - kilka miesięcy oglądałam, poczytywałam, ale dopiero kilka dni temu zabrałam się za kompletowanie przepisu ;). Ale ja tak zawsze podchodzę do ciast złożonych z więcej niż jednej warstwy. Ciasto wyszło wspaniałe, zrobiłam je w nucie migdałowej, a jeśli Wam inaczej pasuje - możecie migdały zastąpić orzechami włoskimi. Jest bardzo wysokie, dobrze się kroi i spokojnie może uchodzić za tort urodzinowy. Polecam!  * Wasza propozycja (kilkakrotna! :) w 'Koncercie Życzeń'   Składniki na kruche ciasto:   500 g mąki pszennej (3 szklanki minus 1 łyżka)  1,5 łyżeczki proszku do pieczenia  pół szklanki cukru pudru  200 g masła lub margaryny  6 żółtek   Wszystkie składniki wyrobić. Powstałe ciasto zagnieść w kulę i podzielić na pół.  Składniki na bezę:   6 białek  1,5 szklanki drobnego cukru lub cukru pudru 1 łyżka mąki ziemniaczanej   Białka ubić na sztywną pianę. Następnie dodawać stopniowo (to bardzo ważne) i małymi partiami cukier. Na koniec dodać mąkę ziemniaczaną, delikatnie wymieszać. Ponadto:   1 słoiczek dżemu z czarnej porzeczki (450 g)   120 g płatków migdałowych   Formę o wymiarach 25 x 33 cm wyłożyć papierem do pieczenia. Jedną część ciasta wyłożyć na spód, rozwałkować i wyrównać. Na nim posmarować połowę dżemu z czarnej porzeczki. Następnie wyłożyć połowę masy bezowej. Na masę bezową wysypać połowę płatków migdałowych. Piec w temperaturze 175ºC przez około 40 minut. Identycznie postąpić z drugą częścią ciasta. Można obydwa placki piec razem w piekarniku (w termoobiegu) lub jeden po drugim (jeśli nie mamy dwóch takich samych form); wtedy najlepiej drugą drugą bezę przygotować bezpośrednio przed pieczeniem. Placki ostudzić.  Masa kremowa: 2 szklanki mleka (500 ml)  3 łyżki mąki pszennej  2 łyżki mąki ziemniaczanej  2 żółtka  3 łyżki cukru  16 g cukru migdałowego* 200 g masła  kilka kropel aromatu migdałowego**   Jedną szklankę mleka zagotować z cukrami. Drugą zmiksować z żółtkami i mąką (jak na budyń), dodać do gotującego się mleka, zagotować. Ostudzić, przykrywając folią spożywczą.   Miękkie masło utrzeć na puch (można mikserem), stopniowo dodawać ostudzony budyń, cały czas ucierając (miksując). Dodać aromat migdałowy i zmiksować.  Gotowe, ostudzone placki przełożyć masą kremową. Schłodzić przez minimum 3 godziny w lodówce.   Smacznego :)  * można kupić w sklepach, w takich opakowaniach jak cukier wanilinowy (lub zastąpić cukrem wanilinowym lub pominąć i dodać tylko aromat migdałowy)  ** można dodać również z 2 łyżki Amaretto, jeśli akurat macie w domu 