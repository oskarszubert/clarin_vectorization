Obiecany wcześniej tort na moim ulubionym ostatnio cieście czekoladowym :). Ciasto jest wilgotne, nie wymaga nasączania, dzięki sporej zawartości kakao - jest mocno czekoladowe. Z kremem frużelinowym, który najlepiej zastępuje kremy maślane. Przed wszystkim, jest trwały, mniej tłusty, bardziej owocowy i ładnie utrzymuje kształt (nadaje się też do dekoracji babeczek!). Ciekawa jestem, czy tort Wam posmakuje tak samo jak nam :-).   Składniki na czekoladowe ciasto:                    4 duże jajka                   200 ml mleka                   170 ml oleju słonecznikowego lub rzepakowego                   1,5 szklanki brązowego cukru                   1 łyżeczka ekstraktu z wanilii                   200 g mąki pszennej 80 g kakao                   pół łyżeczki sody oczyszczonej 1 i 1/4 łyżeczki proszku do pieczenia            Wszystkie składniki powinny być w temperaturze pokojowej.           W naczyniu roztrzepać lekko jajka, dodać mleko, olej, cukier, ekstrakt z wanilii - wymieszać do połączenia.           Do drugiego naczynia przesiać mąkę, kakao, sodę oczyszczoną, proszek do pieczenia. Przesiane składniki wsypać do wymieszanych mokrych składników i wymieszać do połączenia (np. przy pomocy rózgi kuchennej, nie używając miksera).           Formę o średnicy 20 cm wyłożyć papierem do pieczenia, samo dno. Przelać do niej ciasto. Piec w temperaturze 170ºC przez około 60 minut lub dłużej, do tzw. suchego patyczka. Wyjąć z piekarnika, wystudzić.           Ciasto urośnie z wybrzuszeniem. Z wystudzonego ciasta odciąć 'górkę' i pokruszyć. Pozostałe ciasto przekroić wzdłuż na 3 części.  Frużelina malinowa: 500 g malin, świeżych lub mrożonych                   3 łyżeczki żelatyny rozpuszczonej w 1/4 szklanki gorącej wody 3/4 szklanki cukru                   1 łyżka soku z cytryny 2 łyżeczki mąki ziemniaczanej rozpuszczone w 1 łyżce wody W małym garnuszku wymieszać maliny z cukrem. Postawić na palniku o średniej mocy i podgrzewać do rozpuszczenia się cukru. Dodać cytrynę, wodę z mąką, wymieszać, zagotować i zdjąć z palnika. Połowę przetrzeć przez sitko (pesteczki nie będą nam potrzebne), połączyć z resztą malinowego sosu.           Rozpuszczoną żelatynę powoli wmieszać do owocowego sosu (może być gorący), uważając, by nie wytworzyły się grudki (można najpierw ją rozrobić z odrobiną sosu z owoców, by nie była tak gęsta). Schłodzić, by sos owocowy zgęstniał. Włożyć do lodówki na kilka godzin.  Krem malinowy:                    500 g serka mascarpone (2 opakowania), schłodzonego frużelina malinowa (całość), schłodzona, przepis powyżej Mascarpone i frużelinę umieścić w misie miksera i zmiksować na gładką masę.   Polewa malinowa:                    120 g dżemu malinowego bezpestkowego                    1 łyżeczka żelatyny rozpuszczona w 2 łyżkach gorącej wody            Dżem umieścić w małym garnuszku i podgrzać, mieszając. Zagotować i zdjąć z palnika. Do gorącego dodać żelatynę i dobrze wymieszać do połączenia. Przestudzić i lekko schłodzić w lodówce, by polewa zgęstniała.  Wykonanie:           Pierwszy blat ułożyć na paterze. Posmarować 1/3 kremu malinowego. Przykryć drugim blatem, następnie połową pozostałego kremu. Przykryć ostatnim czekoladowym blatem. Boki tortu posmarować pozostałym kremem, oprószyć czekoladowymi okruszkami, przyciskając je do tortu i robiąc mały rant na wierzchu tortu (by polewa malinowa nie spływała). Schłodzić. Po pewnym czasie na górę wylać tężejącą polewę malinową. Schłodzić. Udekorować dodatkowymi świeżymi malinami (200 g).           Uwaga: w wersji dla dorosłych można nasączyć każdy blat malinowym likierem, po 4 łyżki na każdy blat.            Smacznego :-). 