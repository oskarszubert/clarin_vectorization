Bardzo smaczne i oryginalne bułeczki. Myślę, że pozwoliłam im jednak na zbyt długie wyrastanie, dlatego kolejnym razem skrócę jego czas, by osiągnąć efekt piękniejszego i szerszego nacięcia pośrodku. Nazwa by wskazywała na to, że wierzch będzie bardziej twardy lub chrupki niż u innych bułeczek - jest, ale nie dużo bardziej ;). Niemniej warte są Waszego zainteresowania, ponieważ wymagają niewielkiego nakładu pracy, przyjemnie się z nimi pracuje, pięknie rosną i wyglądają niecodziennie :-). Przepis znaleziony na blogu Tatter 'Tatter o chlebie'.   Składniki na około 20 bułeczek:   780 g mąki pszennej (użyłam chlebowej)  500 g letniej wody  15 g świeżych drożdży lub 7 g suchych drożdży  1 łyżka cukru  2 łyżeczki soli   Ponadto:   1 jajko wymieszane z łyżką mleka do posmarowania  kilka łyżek maku do posypania Przygotować rozczyn z 260 gramów mąki, letniej wody, cukru i świeżych drożdży. Wszystko wymieszać w misce i zostawić w cieple na 15 minut*. Po tym czasie do rozczynu dodać resztę mąki, sól i wyrobić elastyczne ciasto. Zostawić na 1 godzinę, znów zagnieść i ponownie zostawić do fermentacji na godzinę.  Gotowe ciasto podzielić na 20 części, pozostawić pod przykryciem na 15 minut. Następnie z każdej części ukształtować owalne bułeczki. Ułożyć je na naoliwionej blaszce i pozwolić im wyrastać przez 30 minut (przykryte). Przed włożeniem do piekarnika bułki posmarować jajkiem roztrzepanym z mlekiem i posypać makiem. Naciąć wzdłuż ostrym nożem.  Piec w temperaturze 220ºC przez 25 minut (piekłam krócej, około 18 minut). Wystudzić na kratce.  Metoda dla maszynistów:  Wszystkie składniki umieścić w maszynie według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po skończeniu programu (1,5 h), ciasto wyjąć, krótko wyrobić, uformować bułeczki. Dalej postępować według powyższego przepisu.  Uwaga - w przypadku alergii na mleko zastąpić je wodą.  Smacznego :)  * drożdże suche wystarczy wymieszać z mąką 