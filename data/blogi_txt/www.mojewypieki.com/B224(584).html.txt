Aromatyczne ciasteczka o smaku mocno maślanym, z wyraźną nutą pomarańczy. Znakomite do popołudniowej herbatki :-). Lady grey to moja ulubiona herbata, ale możecie zastąpić ją dowolną liściastą earl grey. Najprościej zmielić liście w młynku do kawy. W przepisie nie ma jajek, więc proporcje można łatwo dzielić lub.. mnożyć ;-). Polecam!   Składniki na 8 tuzinów ciastek:                    2 szklanki mąki pszennej 2 łyżki zmielonych liści herbaty Lady Grey lub Earl Grey (z 4 torebek)                   1/2 łyżeczki soli 230 g masła, w temperaturze pokojowej                   pół szklanki cukru pudru                   skórka otarta z 1 pomarańczy            Masło utrzeć w misie miksera na jasną, puszystą masę. Dodawać stopniowo cukier, sól, ucierając. Mąkę wymieszać z herbatą. Dodać do masy maślanej razem ze skórką z pomarańczy, zmiksować.           Z ciasta uformować dwa długie wałki o średnicy około 3 cm. Szczelnie owinąć papierem do pieczenia. Włożyć do zamrażarki na 45 - 60 minut.           Po tym czasie uformowane ciasto ostrym nożem pokroić na plasterki grubości około 4 mm.  Położyć na blaszce wyłożonej  papierem do pieczenia, w odległości 3 cm od siebie. Piec około 12  - 15 minut w temperaturze 180ºC lub do zrumienienia brzegów. Wyjąć, przełożyć na metalową kratkę, wystudzić. Smacznego :).             Źródło inspiracji - 'Cookies' Martha Stewart. 