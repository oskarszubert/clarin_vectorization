Kolejny rewelacyjny pszenny chleb na zakwasie, cieszący się dużą popularnością na forach kulinarnych. Chleb jest bardzo mięciutki, z cienką skórką, a miąższ ma pełen regularnych dziurek. Polecam piec w ciepłe dni, ponieważ bardzo skraca się wtedy czas wyrastania chleba (u mnie z 5 godzin do 2). Przepis cytuję za Mirabbelką.   Składniki na zaczyn (130 g):   20 g zakwasu (użyłam żytniego)  70 g mąki pszennej chlebowej  40 g wody   Składniki na ciasto chlebowe (900 g):   130 g zaczynu (patrz wyżej)  440 g mąki pszennej  300 g wody  10 g soli  15 g cukru  1 łyżka oliwy   Składniki zaczynu wymieszać i odstawić na 8-12 godzin w temperaturze pokojowej, aż potroi swoją objętość i opadnie.  W dniu wypieku wodę wymieszać z mąką i pozostawić na 20 minut. Zaczyn rozdrobnić i dodać do ciasta. Wyrabiać około 10 minut, aż ciasto będzie gładkie i lśniące, powoli dodawać cukier, sól i oliwę i jeszcze chwile wyrabiać. Ciasto przy wyrabianiu mikserem odrywa się od ścianek miski, ale przykleja się lekko do dna. Jest miękkie, gładkie i elastyczne. Włożyć do miski wysmarowanej olejem, obrócić.  Odstawić do wyrośnięcia na około 3 godziny, w międzyczasie można je 1 lub 2 razy w równych odstępach czasowych odgazować i krotko zagnieść, tzn. rozpłaszczyć i rozciągnąć na lekko wysypanym mąką blacie, a potem założyć brzegi ciasta na siebie. Tak zawiniętą paczuszkę wkładać za każdym razem z powrotem do miski. Ciasto powinno przyrosnąć dwukrotnie.  Po wyrośnięciu formować okrągły bochenek i układać do wysmarowanej olejem formy tortowej gładką stroną do góry. Formę przykryć szczelnie folią (można włożyć do torby plastikowej) i odstawić na ok. 5 godzin, aż zwiększy swoją objętość nawet trzykrotnie.  Piekarnik nagrzać do temp 200° C, wierzch bochenka posmarować olejem i wsunąć do piekarnika na środkową półkę. Piec ok. 35 do 40 minut bez parowania wnętrza piekarnika.  Smacznego :)  * ciasto można oczywiście wyrobić w maszynie do chleba 