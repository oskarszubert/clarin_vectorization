Szarlotka, która miała swoje dni sławy na gazetowej Galerii Potraw :-). Klasyczne kruche ciasto z kwaśnymi jabłuszkami w środku ze względu na prostotę wykonania, smaczny efekt i słodką nazwę podbiło serca piekących. Najsmaczniejsza w dniu pieczenia. Jeśli jeszcze jej nie próbowałeś, serdecznie polecam :-) Składniki na kruche ciasto:   500 g mąki pszennej  200 g masła 200 g cukru (najlepiej dać trochę mniej)  2 żółtka  2 łyżki kwaśnej śmietany 18%  szczypta soli  1 białko - tylko do posmarowania   Ponadto:   1 kg jabłek  zmielony cynamon  cukier z wanilią  skórka otarta z 1 cytryny   Jabłka obrać, przekroić na pół, wydrążyć gniazda nasienne. Włożyć do miski i zasypać cukrem z wanilią (ilość według uznania), wymieszać ze skórką z cytryny. Odstawić na 2 godziny, następnie odsączyć z soku.  Mąkę posiekać z masłem, dodać żółtka, cukier, śmietanę i sól. Ciasto zagnieść, wyrobić i włożyć do lodówki na 2 godziny, owinięte w folię spożywczą.  Schłodzone ciasto podzielić na 2 części. Jedną rozwałkować i wyłożyć nią dno i boki formy na tartę (lub innej o niewysokich bokach) o średnicy 25 cm. Posmarować roztrzepanym białkiem, ponakłuwać widelcem i podpiec w temperaturze 160ºC przez 15 minut.  Na podpieczonym cieście ułożyć jabłka, ściśle, jedno obok drugiego, przykryć pozostałym rozwałkowanym ciastem, wysmarować białkiem. Piec jeszcze 60 minut w temperaturze 160ºC.   Podawać oprószoną cukrem pudrem z lodami waniliowymi.  Smacznego :-). 