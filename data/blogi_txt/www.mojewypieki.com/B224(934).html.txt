Miałam w letnich planach więcej wypieków z czarną porzeczką, jednak jej cena w UK jest tak wysoka (około 10 zł za 150 g), że się ograniczę niestety do jednego sernika. I choć nie jestem fanką serników na zimno, połączenie twarogu z czarną porzeczką bardzo mi smakuje. Sernik jest w miarę lekki, ponieważ nie dodawałam masła ani jajek (do masy serowej) więc wierzę, że skuszą się na niego nawet Ci, co na wiecznej diecie ... ;). Polecam :)  ps. zauważyłam, że dodaję mniej cukru w porównaniu do Waszych oczekiwań, więc nie bójcie się swoich modyfikacji; ja po prostu preferuję ciasta mało słodkie   Składniki na spód: 140 g ciastek maślanych  60 g masła   Ciastka pokruszyć na pył, dodać roztopione masło, wymieszać. Tortownicę o średnicy 20 cm wyłożyć papierem do pieczenia. Masę ciasteczkową wcisnąć w dno, wyrównać. Włożyć do lodówki do czasu przygotowania masy serowej. Masa serowa:   700 g twarogu półtłustego lub tłustego zmielonego dwukrotnie   1 łyżka soku z cytryny  pół szklanki (125 ml) śmietany kremówki (można zastąpić jogurtem naturalnym)  200 g drobnego cukru  2 czubate łyżki żelatyny rozpuszczone w 1/3 szklanki gorącej wody  250 g czarnej porzeczki, odszypułkowanej + dodatkowo 120 g drobnego cukru do dosłodzenia warstwy z porzeczką   Twaróg zmiksować z cukrem, kremówką, sokiem z cytryny. Dodać rozpuszczoną żelatynę (może być ciepła, ja zawsze dodaję zaraz po wymieszaniu), cały czas miksując, by nie zrobiły się grudki.  Czarną porzeczkę zmiksować blenderem (można przetrzeć przez sitko, choć ja tego nie robiłam).  Masę serową podzielić na 2 części, do jednej z nich dodać czarną porzeczkę, dodatkowo dosłodzić (najlepiej wcześniej spróbować i dosłodzić do smaku).  Na masę z ciastek wylać masę serową jasną, potem ciemną (można masę jasną schłodzić przez pół godziny w lodówce, by masy się nie wymieszały, a potem nałożyć warstwę z porzeczką). Schłodzić przez noc w lodówce. Dowolnie udekorować. Smacznego :) 