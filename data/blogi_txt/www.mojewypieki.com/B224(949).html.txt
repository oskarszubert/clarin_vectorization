Przyznaję, że nie lubię robić drożdżowych rogalików (zawsze bokami ucieka mi dżem lub ser :). Więc jak zobaczyłam przepis (w 'The cookie and biscuit bible') na te kruchutkie ciasteczka, pomyślałam: coś dla mnie! Tym bardziej, że orzechy wypływać nie będą ... ;). Spiralki są smaczne, lekko tylko słodkie, atrakcyjne w wyglądzie i naprawdę proste do zrobienia. Mogłam poczekać z nimi na Dzień Orzechowy, ale co tam ... bedę mieć jeszcze pretekst by upiec coś z orzechami :)   Składniki na 32 spiralki:    225 g masła  225 g kremowego twarożku (może być twarożek zmielony jak na serniki)  2 łyżeczki cukru  225 - 250 g mąki pszennej    Na glazurę:    1 jajko roztrzepane z 1 łyżką mleka  cukier granulowany do posypania    Na niedzienie:    115 g orzechów włoskich lub pekan, drobno posiekanych  75 g jasnego brązowego cukru  1 łyżeczka cynamonu    Przy pomocy miksera połączyć wszystkie składniki ciasta, na końcu wsypując mąkę (dodając w miarę potrzeby więcej mąki). Ulepić kulę i podzielić ją na 2 części. Każdą z osobna spłaszczyć, zawinąć w woreczek i schłodzić w lodówce przez co najmniej pół godziny.  Przygotować nadzienie - wszystkie składniki wymieszać.  Wyjąć schłodzone ciasto, pierwszą kulkę rozwałkować na cienki placek o średnicy około 30 cm, podsypując mąką, by ciasto się nie kleiło. Powierzchnię posmarować jajkiem roztrzepanym z mlekiem, wysypać równomiernie połowę nadzienia. Placek podzielić nożem jak pizzę - na 4 ćwiartki, a każdą ćwiartkę na 4 części. Zwijać jak rogaliki, od zewnątrz, ku środkowi, nie zaokrąglając jednak na końcach (no, chyba, że chcecie rogaliki :). Po zwinięciu każdą spiralkę posmarować jajkiem i posypać cukrem. Analogicznie postąpić z drugim plackiem.  Spiralki układać na blaszce wyłożonej papierem do pieczenia i piec około 30 minut w temperaturze 170ºC (po upieczeniu wydawać się mogą troszkę mokre od środka, lecz po ostudzeniu 'dochodzą'). Studzić na kratce. Smacznego :) 