Naprawdę myślałam, że będę bardzo oryginalna z tym ciastem, jak bardzo się myliłam ;). Kiedy po upieczeniu wygooglałam sobie sezamowca okazało się, że pół Polski wie już o istnieniu takiego przekładańca ... No cóż, przynajmniej u mnie na blogu po raz pierwszy ;). A polecam go bardzo. Wbrew temu, co można sądzić po składnikach, ciasto nie jest zbyt słodkie, a wszystkie warstwy się idealnie komponują. Nic, tylko piec!. Przepis pochodzi z czasopisma 'Ciasta domowe'. I oczywiście to kolejny wpis w ramach 'Sezamowego Tygodnia'.    Składniki na ciasto kruche: 3 szklanki mąki pszennej  1/4 szklanki cukru pudru  250 g masła/margaryny  5 żółtek  2 łyżeczki proszku do pieczenia  2 łyżki kwaśnej śmietany    Wszystkie składniki posiekać i zagnieść ciasto. Ciasto podzielić na 2 części.  Masa sezamowa: 1 szklanka sezamu (z czubem)  1/4 szklanki cukru  40 g masła/margaryny  2 łyżki miodu    Wszystkie składniki przesmażyć.  Masa kokosowa:     2/3 szklanki cukru  200 g wiórków kokosowych  5 białek    Białka ubić na sztywną pianę. Stopniowo dodawać cukier, ubijając. Na końcu dodać wiórki, wymieszać.  Masa z chałwy:     1/2 szklanki cukru  150 g chałwy (bez bakalii), pokruszonej  125 g miękkiego masła/margaryny Wszystkie składniki dokładnie utrzeć mikserem, do uzyskania gładkiej masy.  Ponadto:     1 słoiczek kwaśnego dżemu (250 g), np. z czarnej porzeczki, powidła śliwkowe    Wykonanie Jedną część kruchego ciasta rozwałkować, przełożyć do wyłożonej papierem blaszki o wymiarach 25 x 35 cm. Ciasto posmarować ciepłą masą sezamową. Piec około 15 - 20 minut w temperaturze 180ºC. Jeśli sezam będzie się rumienił zbyt mocno, przykryć folią aluminiową. Ostudzić, wyjąć z blaszki.  Rozwałkować drugą część ciasta, przełożyć do tej samej blaszki, posmarować dżemem. Na dżemie równomiernie rozłożyć masę kokosową. Piec 15 - 20 minut w temperaturze 180ºC. Ostudzić, wyjąć z blaszki.   Ciasto z sezamem położyć na blaszce, posmarować masą chałwową, na górę położyć ciasto z dżemem i kokosem. Gotowe :). Najlepsze na drugi dzień.  Smacznego :) 