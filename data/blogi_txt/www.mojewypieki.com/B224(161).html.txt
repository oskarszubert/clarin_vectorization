Mój mąż orzekł, że to zdecydowanie najlepszy chleb ziarnisty, jaki ostatnio jadł :). Mięciutki, z miękką skórką, długo utrzymujący świeżość i tak mocno napakowany słonecznikiem i siemieniem lnianym - po prostu znakomity. Żadnych niespodzianek przy wyrastaniu i pieczeniu nie było - w gorącej, letniej kuchni wyrastał bardzo dobrze i nawet szybciej niż w przepisie. Zdecydowanie do powtórzenia! Przepis Jeffrey'a Hamelman podany przez Mirabbelkę na forum Cincin. Polecam!   Składniki na 1 bochenek.  Składniki na ziarno:   35 g siemienia lnianego  100 g wody    Składniki na zaczyn:   75 g mąki pszennej  90 g wody  2 łyżki zakwasu   Składniki na ciasto chlebowe:   380 g mąki pszennej (najlepiej chlebowej)  40 g mąki żytniej  60 g uprażonych ziaren słonecznika  30 g uprażonych ziaren siemienia lnianego  175 g wody  18 g (1 łyżka) soli (wg mnie 3/4 łyżki wystarczy)  130 g namoczonego siemienia lnianego (patrz wyżej) 170 g zaczynu (patrz wyżej)   W dzień poprzedzający pieczenie zalać siemię lniane zimną wodą i pozostawić do napęcznienia przykryte folią na 12 do 16 godzin. Składniki zaczynu wymieszać i odstawić przykryte w temperaturze pokojowej również na 12 do 16 godzin.           Następnego dnia wymieszać wszystkie składniki ciasta chlebowego. W maszynie około 3 minut, ręcznie do 10 minut. Ewentualnie skorygować jeszcze ilość mąki lub wody – ciasto powinno być średnio ścisłe i jeszcze raz krótko zagnieść. Ciasto zostawić do odpoczęcia'na ok. 2 do 2,5 godzin. W trakcie wyrastania, po ok. 1 godzinie ciasto jeszcze raz zagnieść. W tym celu rozpłaszczyć kulę ciasta na blacie posypanym mąką lekko uderzając w jego powierzchnię, aby pozbyło się gazów. Następnie z każdej z czterech strony zawinąć na szerokość ok. 1/3 płat ciasta do góry. Można tę czynność powtórzyć dwukrotnie w odstępach czasowych ok. 50-minutowych. Po upływie wyżej wymienionego czasu uformować owalny bądź podłużny bochenek i umieścić delikatnie (zawinięciem do góry) w koszyku do wyrastania (ja pozostawiłam do wyrastania w głębokiej formie o wymiarach 13 x 27 cm i w niej piekłam).  Czas wyrastania to około 2 do 2,5 godzin w temperaturze ok. 25ºC. W chłodzie o temperaturze np. 10ºC można ten czas przedłużyć do 8 godzin, w lodówce (ok. 6ºC) do 18 godzin. Przed włożeniem do pieca zalecana jest próba palcem czy chleb jest dobrze wyrośnięty.           Chleb wyjąć, naciąć delikatnie. Piec około 40 – 45 minut w temperaturze 220ºC.  Smacznego :)  * po przeczytaniu całego wątku na forum Cincin dodałam od siebie 1/4 łyżeczki suchych drożdży dodatkowo (do ciasta chlebowego) 