Ciasto jest obłędne. Intensywnie czekoladowe (trzeba naprawdę lubić gorzką czekoladę), miękkie, sprężyste, nie takie ciężkie jak brownies (choć patrząc na zdjęcia można odnieść inne wrażenie;). Ciężko poprzestać na jednym kawałku, a cukini tak naprawdę wcale nie wyczujecie i nigdy byście się nie domyślili, że jest jednym z głównych składników ... Dużym plusem jest fakt, że jest wilgotne i długo zachowuje świeżość. Trzeba przyznać, że przepis jest mistrzowski, a znalazłam go na stronie 'King Arthur Flour', choć dopiero zdjęcia zamieszczone na tym blogu tak naprawdę zachęciły mnie do upieczenia ... Bardzo polecam! Składniki:   115 g miękkiego masła  pół szklanki oleju  250 g drobnego cukru do wypieków  1 łyżeczka ekstraktu z wanilii  1 łyżeczka sody oczyszczonej  1/2 łyżeczki proszku do pieczenia szczypta soli  2 duże jajka  pół szklanki kwaśnej gęstej śmietany lub jogurtu naturalnego  300 g mąki pszennej  60 g kakao  2 łyżeczki kawy rozpuszczalnej (niekoniecznie)  2 szklanki cukini startej na tarce o dużych oczkach (około 340 g) 60 g gorzkich chipsów czekoladowych lub posiekanej gorzkiej czekolady   Masło zmiksować na jasną puszystą masę. Dodawać stopniowo olej i nadal miksować. Dodać cukier, wanilię, sodę, proszek do pieczenia, sól. Zmiksować. Po kolei wbijać jajka nie przestając miksować.  Dodawać mąkę na przemian ze śmietaną, miksując. Dodać kakao i kawę, zmiksować. Na końcu dodać cukinię i chipsy czekoladowe, wymieszać.  Blachę o wymiarach 22 x 33 cm (ja piekłam a tortownicy o średnicy 24 cm, ale polecam jednak większą blachę) wyłożyć papierem do pieczenia. Wyłożyć do niej ciasto. Piec w temperaturze 160ºC przez około 35 - 45 minut (lub dłużej, do tzw. suchego patyczka). Ja w związku z tym, że piekłam w tortownicy - piekłam aż 80 minut. Ciasto wyjąć, ostudzić. Przed podaniem polać polewą czekoladową.  Polewa czekoladowa:   100 g gorzkiej czekolady  40 g masła   Czekoladę roztopić w kąpieli wodnej, dodać masło, wymieszać. Rozsmarować na cieście.  Smacznego :) 