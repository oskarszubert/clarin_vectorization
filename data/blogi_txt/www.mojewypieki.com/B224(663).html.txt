Zdrowe muffiny - mąka orkiszowa, suszone owoce, jabłka.. Na idealny początek dnia, równie dobre do  dziecięcych lunchbox'ów. Mąka orkiszowa nadaje im lekko orzechowego posmaku, a przyprawa korzenna powoduje, że już czujemy święta, choć muffiny są typowo jesienne. Na specjalne życzenie czytelniczki, która może jeść tylko wypieki z mąki orkiszowej, ale są tak pyszne, że polecam wszystkim :-).    Składniki na 12 sztuk:   275 g mąki orkiszowej razowej (spelt wholegrain flour)  50 g płatków owsianych  120 g jasnego brązowego cukru  3 łyżeczki proszku do pieczenia  1 łyżeczka sody oczyszczonej  2 łyżeczki przyprawy korzennej do piernika  175 g odpestkowanych śliwek kalifornijskich, posiekanych  1 jabłko, obrane i starte na tarce z dużymi oczkami 250 ml maślanki lub zsiadłego mleka  50 g masła, roztopionego  2 duże jajka   W jednym naczyniu wymieszać składniki suche: mąkę, płatki, cukier, proszek, sodę, przyprawę korzenną.   W drugim naczyniu wymieszać składniki mokre: maślankę, masło, roztrzepane jajko.   Połączyć zawartość obu naczyń, dodać śliwki i jabłko, krótko wymieszać, tylko do połączenia się składników.  Formę do muffinek wyłożyć papilotkami, do nich wyłożyć ciasto (trochę tylko mniej niż wysokość papilotki, nie rosną wysokie). Piec w temperaturze 200ºC przez około 20 - 25 minut, do tzw. suchego patyczka. Upieczone, przez chwilę pozostawić w formie, potem wystudzić na kratce.  Smacznego :)    Przepis pochodzi z książki Rachel Allen 'Home cooking'. 