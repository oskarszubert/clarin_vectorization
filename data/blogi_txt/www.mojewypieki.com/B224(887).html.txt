Czytelnicy, którzy są z moim blogiem już od dłuższego czasu wiedzą, że co pewien czas ulepszam stare przepisy, które mi nie do końca odpowiadały. I tak, jakiś czas temu z bloga zniknął ten sernik - teraz wraca w wersji poprawionej. Dużo lepszej. Jest bardzo puszysty - najbardziej lekki i puszysty sernik na blogu, smakujący jak pianka serowa. Jest niesamowicie smaczny i taki inny niż wszystkie. I lubię go na równi z tymi ciężkimi i intensywnymi. No, ale ja kocham wszystkie serniki :). Składniki:   750 g twarogu tłustego lub półtłustego zmielonego przynajmniej dwukrotnie  1,5 szklanki mleka (polecam również pół szklanki mleka zastąpić śmietaną kremówką)  50 g miękkiego masła 3 łyżki mąki ziemniaczanej z czubem  6 jaj, białka oddzielone od żółtek  3/4 szklanki drobnego cukru  1 opakowanie cukru waniliowego (16 g) lub aromat waniliowy do smaku*   Wszystkie składniki powinny być w temperaturze pokojowej.  Twaróg zmiksować na gładką masę z masłem, żółtkami, cukrem, mąką ziemniaczaną, aromatem. Dodać mleko i zmiksować (masa będzie bardzo rzadka). Białka ubić na sztywną masę, delikatnie wmieszać do masy serowej.  Tortownicę o średnicy 24 cm dobrze uszczelnić papierem do pieczenia. Wylać masę serową (u mnie dosięgnęła prawie do wysokości foremki).   Piec około 60 - 70 minut w temperaturze 180ºC. Sernik wyrośnie ponad foremkę, potem lekko opadnie, i niestety - lubi popękać. Wystudzić, następnie schłodzić w lodówce.  Smacznego :)  * zamiast można dodać cukru z prawdziwą wanilią i ekstraktu z wanilii 