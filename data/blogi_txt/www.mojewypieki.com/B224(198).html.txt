Ciastka wg Marthy Stewart - dla wielbicieli masła orzechowego, zarówno smooth jak i crunchy. Doskonale pasują z drobnymi kawałkami czekolady. Samo ciasto dość tłuste, choć po upieczeniu ciastka bardzo smaczne i nie za słodkie (ale jestem trochę przeziębiona, więc mogę mieć dziś wypaczony smak i węch ;). Wyszło mi ich dużo mniej niż z oryginalnego przepisu, głównie dlatego, że ułatwiłam sobie pracę i wykładałam je na blaszkę łyżką do lodów. Sycące. Polecam :)   Składniki na około 30 ciastek (2 blaszki):   1,5 szklanki mąki pszennej  1 łyżeczka sody oczyszczonej  1 szklanka masła orzechowego (około 300 g) 60 g masła, o temperaturze pokojowej  1 szklanka brązowego cukru 2 duże jajka  1 łyżeczka ekstraktu z wanilii  240 g czekoladowych drobinek (chocolate chips) lub pokrojonej drobno czekolady gorzkiej lub mlecznej   W misie miksera utrzeć masło orzechowe z masłem i cukrem. Dodawać jajka, kolejno, ucierając. Dodać ekstrakt z wanilii i zmiksować, tylko do wymieszania. Makę wymieszać z sodą oczyszczoną. Dodać do masy maślanej i zmiksować. Na końcu wmieszać drobinki czekolady.  Na blaszkę wyłożoną papierem do pieczenia (lub jak u mnie matą teflonową) wykładać czubatą łyżkę masy, w odstępach około 3 cm pomiędzy ciastkami. Piec w temperaturze 180ºC przez 13 - 15 minut, do lekkiego zbrązowienia. Wystudzić na kratce.  Smacznego :) 