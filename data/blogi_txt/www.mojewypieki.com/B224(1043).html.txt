Idealny na lato, elegancki i pyszny. Chrupiące bezy z mięciutkim wnętrzem (jak w Pavlovej), krem kawowy o smaku na tyle delikatnym, by posmakował nie tylko kawoszom. Najsmaczniejszy podawany z owocami sezonowymi, które przełamią słodycz bezy. Polecam!   Składniki na 3 blaty bezowe:   6 białek  250 g cukru pudru  1 łyżeczka soku z cytryny  1 łyżka skrobi ziemniaczanej Blachę do pieczenia wyłożyć papierem, na którym narysować 3 okręgi o średnicy 20 cm (najprościej odrysować jakiś talerzyk lub miseczkę). Ubić białka na sztywno, dalej ubijając dodawać cukier, łyżka po łyżce, co bardzo ważne - stopniowo.  Na końcu delikatnie wmieszać skrobię i sok z cytryny.  Masę wyłożyć na narysowane koła. Piec przez 1 godzinę w 140ºC. Wyłączyć i lekko uchylić piekarnik - mają tak wystygnąć (najlepiej zrobić to na noc).  Składniki na masę kawową:   250 g serka mascarpone, schłodzonego  250 ml śmietany kremówki, schłodzonej  2 łyżeczki kawy instant rozpuszczone w 1 łyżce gorącej wody, schłodzone  2 łyżki cukru pudru   Wszystkie składniki włożyć do naczynia i ubić mikserem (przystawką do ubijania białek).   Masę podzielić na 2 części i przełożyć nią 3 blaty bezowe. Udekorować. Tort nadaje się od razu do spożycia. Przechowywać w lodówce. Smacznego :-). 