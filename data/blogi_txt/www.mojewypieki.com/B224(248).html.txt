Ciasto wywodzące się z Ameryki Łacińskiej. Proste do wykonania i bardzo wilgotne. Niesamowite; jedno z najlepszych ciast, jakie ostatnio piekłam, bardzo smakuje również dzieciom! Po upieczeniu nasączone 3 rodzajami mleka, co jest najlepszą częścią przepisu. Zaobserwujecie, jak ze zwykłego ucieranego ciasta zamienia się w mleczne, mokre, smakowite cudo.. Musicie upiec! :-). Składniki:                    110 g masła                   1 szklanka mleka (250 ml)                   4 jajka 1 szklanka drobnego cukru do wypieków                   2 łyżeczki ekstraktu z wanilii                   2 szklanki mąki pszennej                   2 łyżeczki proszku do pieczenia szczypta soli                   1/4 łyżeczki gałki muszkatołowej lub zmielonego kardamonu            Wszystkie składniki powinny być w temperaturze pokojowej. Mąkę, proszek, sól, przyprawę - przesiać, odłożyć.           W garnuszku roztopić masło z mlekiem, odłożyć na chwilę na bok by mieszanka lekko przestygła. W misie miksera umieścić jajka (w całości, bez rozdzielania na białka i żółtka), cukier, ekstrakt z wanilii. Ubijać (rózgą do ubijania białek) aż masa jajeczna będzie bardzo puszysta, piankowa i podwoi objętość (około 7 minut na wysokich obrotach miksera). Do masy jajecznej dodawać na zmianę, w dwóch turach - przesiane suche składniki i ciepłą mieszankę maślaną. Krótko zmiksować.            Formę o wymiarach 23 x 33 cm wysmarować masłem, wyłożyć papierem do pieczenia. Przygotowane ciasto przelać do formy. Piec w temperaturze 160ºC przez około 40 minut, do tzw. suchego patyczka.   Mleczna mieszanka: 300 ml skondensowanego słodzonego mleka                   370 ml skondensowanego niesłodzonego mleka                   3/4 szklanki (185 ml) śmietany kremówki 30%                   1 łyżeczka ekstraktu z wanilii            Podczas gdy ciasto się piecze przygotować mieszankę mleczną. Wszystkie składniki umieścić w naczyniu i dobrze wymieszać, do połączenia. Upieczone ciasto wyjąć z piekarnika i przestudzić przez 10 minut. Po tym czasie ciasto ponakłuwać patyczkiem do szaszłyków. Powoli, łyżka po łyżce, nasączać ciasto przygotowaną mieszanką mleczną. Ciasto będzie coraz bardziej mokre, będzie chłonęło mleko jak gąbka :-).            Po nasączeniu ciasto przestudzić do temperatury pokojowej, następnie schłodzić przez 3 godziny w lodówce.  Dodatkowo:                    300 ml śmietany kremówki 36%, schłodzonej                   1 łyżka cukru pudru podprażone wiórki kokosowe lub płatki migdałowe, do oprószenia Śmietanę kremówkę ubić do otrzymania gęstego kremu, pod sam koniec dodając cukier puder. Nie ubijać zbyt długo, by się nie zwarzyła. Gotową rozprowadzić po schłodzonym cieście, wyrównać. Oprószyć wiórkami lub płatkami migdałów.           Przechowywać w lodówce do 5 dni.           Smacznego :-). Źródło przepisu - Anna Olson 'Back to baking'. 