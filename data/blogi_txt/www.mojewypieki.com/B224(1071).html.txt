Tort dla dorosłych. Nie pytajcie, dlaczego węgierski, bo geneza nazwy nie jest mi znana ;-). Mocno alkoholowy, na wiśniach nasączonych w wódce i Amaretto. Tradycyjne blaty biszkoptowe upieczone z przepisu na biszkopt kakaowy 'rzucany', bardzo wilgotne i mocno procentowe.. przełożone najprostszym kremem czekoladowym z mascarpone i kremówki z dodatkiem przepysznych wiśni (oryginalnie, krem w torcie węgierskim jest maślany). Ozdobiony migdałowym krokantem.   Tort wydaje się skomplikowany w wykonaniu; w rzeczywistości nieco przydługa jest sama instrukcja wykonania. Wiele etapów można przygotować kilka dni wcześniej, co skraca samo przygotowanie tortu. Propozycja na Walentynki : -).   Przynajmniej dzień wcześniej należy przygotować wiśnie w zalewie alkoholowej i krokant (pralinę migdałową). Dzień wcześniej należy przygotować czekoladowy krem do ozdoby tortu, można również upiec biszkopt kakaowy. Wiśnie w zalewie z wódki i Amaretto:                    350 g wiśni, świeżych lub mrożonych (tych bez wcześniejszego rozmrażania)                   3 łyżki cukru 100 ml wódki                   100 ml likieru migdałowego np. Amaretto            Wiśnie (odpestkowane) umieścić w słoiczku, zasypać cukrem, odstawić na 1 godzinę do puszczenia soku, mrożone na 2 godziny. Po tym czasie zalać je wódką i likierem. Zamknąć słoiczek, odstawić do lodówki na kilka dni, a minimum na 24 godziny.           Przed samym użyciem dokładnie odsączyć wiśnie na sitku i osuszyć, zachowując zalewę alkoholową (powinniśmy otrzymać około 1 szklanki).            Jeśli nie otrzymamy jednej szklanki, uzupełnić alkoholem brakującą część. Pralina migdałowa:                    155 g cukru 155 g migdałów                   35 ml wody            Większą blaszkę wysmarować dokładnie cienką warstwą oleju. Cukier i wodę umieścić w większym garnuszku z grubym dnem. Wymieszać.           Zagotować i gotować bez mieszania do momentu, aż otrzymamy kolor bardzo jasnego karmelu i mieszanka osiągnie temperaturę 120ºC (soft-ball stage). Dodać migdały i wymieszać łyżką. Cukier może zacząć się na nich karmelizować (orzechy będą wyglądały jak oblepione w cukrze). Gotować, mieszając, do momentu aż cukier się rozpuści a mikstura będzie miała głęboki miodowy kolor.           Przelać na blachę, wyrównać; poczekać aż zastygną.           Po tym czasie wyjąć je z blachy, z grubsza połamać i zmiksować malakserem lub blenderem na okruchy (nie za długo, by się nie zamieniły w tłustą pastę). Można również skorzystać z kupnej praliny migdałowej (krokantu migdałowego).  Czekoladowy krem do ozdoby wierzchu tortu: 150 ml śmietany kremówki 36%                   100 g czekolady gorzkiej lub mlecznej            Śmietanę podgrzać w garnuszku, prawie do wrzenia. Zdjąć z palnika, wrzucić czekoladę, wymieszać do jej rozpuszczenia. Odstawić w chłodne miejsce, do momentu, aż czekolada będzie na tyle gęsta, by można ją było wyciskać przez rękaw cukierniczy (całą noc). Jeśli krem czekoladowy po całej nocy spędzonej w lodówce będzie zbyt rzadki do wyciskania przez szprycę, wystarczy go ubić mikserem z końcówkami do ubijania białek.  Składniki na kakaowe blaty biszkoptowe: 5 jajek                   3/4 szklanki cukru 2/3 szklanki mąki pszennej (tortowej)                   1/3 szklanki kakao            /szklanka o pojemności 250 ml/ Wszystkie składniki powinny być w temperaturze pokojowej. Mąkę i kakao wymieszać, przesiać.           Białka oddzielić od żółtek, ubić na sztywną pianę (uważając, by ich nie 'przebić'). Pod koniec ubijania dodawać partiami cukier, łyżka po łyżce, ubijając po każdym dodaniu. Dodawać po kolei żółtka, nadal ubijając.           Do masy jajecznej wsypać suche składniki. Delikatnie wmieszać do ciasta, szpatułką, by składniki się połączyły a masa piankowa nie opadła.           Tortownicę o średnicy 22 - 23 cm wyłożyć papierem do pieczenia (samo dno), nie smarować boków. Delikatnie przełożyć ciasto. Piec w temperaturze 160 - 170ºC przez około 35 - 40 minut lub do tzw. suchego patyczka.           Gorące ciasto wyjąć z piekarnika, z wysokości około 60 cm upuścić je (w formie) na podłogę lub blat. Odstawić do uchylonego piekarnika do wystudzenia. Wystudzony, przekroić na 3 blaty, ostrym nożem z piłką.  Uwaga: boki biszkoptu oddzielamy nożykiem od formy dopiero po jego wystudzeniu.  Rada: Po wyjęciu biszkoptu z formy warto go odwrócić 'do góry nogami'. Biszkopt kakaowy nigdy nie jest idealnie płaski (w przeciwieństwie do biszkoptu białego), rośnie z minimalną górką, więc wyrówna się po odwróceniu biszkoptu. Składniki na krem czekoladowy:                    500 g serka mascarpone, schłodzonego                   500 ml śmietany kremówki 30 lub 36%, schłodzonej.                   200 g gorzkiej czekolady (można dodać połowę mlecznej, jeśli lubicie) 5 łyżek cukru pudru            Czekoladę roztopić w kąpieli wodnej. Lekko przestudzić.            W naczyniu umieścić serek mascarpone, kremówkę, cukier puder. Krótko ubić (mikserem) do otrzymania jednolitej masy śmietankowej. Dodać czekoladę, wymieszać szpatułką lub krótko zmiksować, tylko do połączenia się składników.            Osuszone wiśnie wmieszać do kremu. Polewa czekoladowa na wierzch:                    70 g gorzkiej czekolady                   30 g masła            Czekoladę i masło roztopić w kąpieli wodnej. Odstawić do lekkiego przestudzenia i zgęstnienia.  Dodatkowo: wiśnie koktajlowe do dekoracji   Wykonanie           Na paterze ułożyć pierwszy z blatów biszkoptowych. Nasączyć go 1/3 szklanki alkoholu. Na wierzchu posmarować 1/3 kremu czekoladowego z wiśniami. Na jego górę położyć kolejny blat biszkoptowy, nasączyć 1/3 szklanki alkoholu i przykryć połową pozostałego kremu czekoladowego z wiśniami. Przykryć ostatnim z blatów biszkoptowych, nasączyć go resztą alkoholu. Wierzch i boki posmarować pozostałym kremem. Wierzch polać polewą czekoladową. Boki tortu obsypać migdałowym krokantem. Schłodzić w lodówce. Schłodzony tort ozdobić czekoladowym kremem wyciskanym ze szprycy, udekorować wiśniami koktajlowymi. Przechowywać w lodówce. Kroić gorącym, ostrym i długim nożem (ostrze noża na chwilę umieszczamy we wrzątku, następnie wycieramy ręczniczkiem kuchennym do sucha).           Smacznego :-). 