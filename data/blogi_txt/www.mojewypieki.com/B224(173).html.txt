Ciekawe, ilu z Was będzie miało jutro wieczorem zdarte gardło? ;-).   I tym razem na blogu musi być coś w barwach narodowych :-). Foremka na pewno przyda mi się jeszcze nie raz, choć polska flaga jest chyba jedną z prostszych do odtworzenia. Tradycyjne maślane ciasto kruche, z którego możecie także wykonać ciasteczka wyciskane maszynką lub upiec z perłowym cukrem. Jeśli nie macie foremki w kształcie flagi, można wycinać ciasteczka w kształcie np. serc lub prostokątów. Udekorowane lukrem królewskim, czyli sztywnym lukrem na bazie białka. I.. pozostaje tylko trzymać kciuki i wiernie kibicować ;-).    Składniki na 2 blaszki ciastek:                    1,5 szklanki mąki pszennej 113 g masła, zimnego                   pół szklanki cukru pudru 2 duże żółtka                   szczypta soli 1 łyżeczka ekstraktu z wanilii            Wszystkie składniki umieścić w naczyniu i zagnieść na gładkie ciasto (można również do przygotowania kruchego ciasta wykorzystać malakser). Ciasto lekko spłaszczyć, owinąć folią spożywczą, schłodzić w lodówce przez 1 godzinę.           Po tym czasie ciasto wyjąć, rozwałkować na grubość około 3 mm, podsypując mąką. Foremką wycinać flagi. Układać na blaszce wyłożonej papierem do pieczenia, w niewielkich odstępach (nie rosną).           Piec w temperaturze 180ºC przez około 15 - 20 minut, w zależności od wielkości ciasteczek. Wystudzić na kratce.           Ozdobić lukrem królewskim.  Składniki na lukier królewski: 1 białko                   1 szklanka cukru pudru Białko utrzeć z cukrem pudrem drewnianą pałką lub łyżką, pozbywając się całkowicie grudek. Można dodać więcej cukru pudru (np. kilka łyżek do pół szklanki), co zależy od rozmiarów jajka. Lukier powinien byc bardzo gęsty. Gęsty na tyle, by dało się z niego zrobić nierozlewający się wzorek. Z papieru do pieczenia lub jednorazowego rękawa cukierniczego zrobić rożek lub odciąć końcówkę. Dekorować ciasteczka. Lukier zastyga niemal od razu. Połowę lukru zabarwić czerwonym barwnikiem spożywczym. Wtedy trzeba dodać więcej cukru pudru, ponieważ lukier się rozwodni. Niewykorzystany, dobrze przechowuje się przez noc w temperaturze pokojowej, ale koniecznie w woreczku. Jeśli zastygnie zbyt mocno, wystarczy dodać odrobinę wody.           Smacznego :-). Źródło inspiracji - marthastewart.com 