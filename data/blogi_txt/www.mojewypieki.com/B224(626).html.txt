Uwielbiam kontrasty w wypiekach. Upieczone słodkości pięknie się prezentują i... z łatwością fotografują. By serniczki były bardziej białe odjęłam jedno żółtko, a w jego miejsce dosypałam mąki ziemniaczanej. Pieczemy je w nieco niższej temperaturze niż tradycyjne serniki. Spodem jest całe ciasteczko, kawałki połamanych ciastek są również zanurzone w masie serowej. Na pierwszy "rzut oka", przed posypaniem pokruszonymi Oreo, wyglądają na... spleśniałe. No cóż, Halloween blisko, więc można sobie pozwolić ;-). Przepis Marthy Stewart, zmodyfikowany. Składniki na 15 serniczków:                    15 ciastek Oreo + 6 połamanych (ciastka razem z kremem)                   500 g twarogu 3-krotnie zmielonego                   pół szklanki kwaśnej śmietany (min. 18%)                   pół szklanki drobnego cukru do wypieków                   1 jajko 1 białko                   pół łyżki skrobi (mąki ziemniaczanej) 1 łyżeczka ekstraktu z wanilii lub 1 łyżeczka pasty z wanilii szczypta soli            Wszystkie składniki powinny być w temperaturze pokojowej.           Przygotować 15 papilotek do muffinek. Na spód każdej położyć ciastko Oreo.           Ser wymieszać łyżką z pozostałymi składnikami do uzyskania gładkiej masy. Nie ma potrzeby miksowania (można jednak skorzystać z miksera, jeśli tak Wam łatwiej, pamiętając, by nie miksować zbyt długo i niepotrzebnie nie napowietrzać masy serowej). Dodać połamane ciastka i wymieszać.           Masę serową nałożyć do papilotek.           Piec przez 20 - 30 minut w temperaturze 160ºC. Masa serowa powinna być całkowicie ścięta z wierzchu. Wystudzić, schłodzić w lodówce przez minimum 4 godziny. Podawać np. udekorowane bitą śmietaną i z pokruszonymi na wierzchu ciastkami.           Smacznego :) 