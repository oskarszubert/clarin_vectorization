Bardzo dobry, mięciutki chlebek o ciekawym kształcie, wyrazistym kolorze i smaku, podpatrzony na mistrzowskiej stronie Mirabelki "Chleb - moja domowa piekarnia". 'Daktyla' - w języku greckim oznacza 'palce', i stąd nazwa chleba, który składa się z bułeczek uformowanych w grube paluchy. Polecam, a nawet bardzo ... :).   Składniki:    350 g mąki pszennej  75 g mąki pszennej razowej  75 g mąki kukurydzianej  300 ml wody  2 łyżeczki drożdży instant (8 g) lub 16 g drożdży świeżych  1 łyżeczka soli 1 łyżka oliwy  1 łyżka płynnego miodu    Ponadto:    mleko do posmarowania  sezam do posypania     Zagnieść ze składników luźne ciasto. Wyrabiać około 10 minut - ciasto powinno być gładkie, elastyczne i błyszczące. Odstawić do wyrośnięcia na około 1,5 godziny do podwojenia objętości.  Wyrośnięte ciasto odgazować (lekko ugniatając) i pozostawić na 10 minut. Podzielić na 6 równych części. Z każdej z nich uformować podłużną bułeczkę i układać na blaszce ściśle jedną przy drugiej. Odstawić ponownie do wyrośnięcia na godzinę (odstawiłam na pół godziny). Powierzchnię chleba posmarować mlekiem, posypać sezamem i piec w nagrzanym do 220ºC piekarniku przez około 45 minut (i tu uwaga: piekłam tylko 20 minut, chlebek był już dobrze wypieczony, więc to zależy od piekarnika).   Metoda dla maszynistów:  Wszystkie składniki umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie  ciasto wyjąć, uformować bułeczki i dalej postępować według powyższego przepisu.  Smacznego :) 