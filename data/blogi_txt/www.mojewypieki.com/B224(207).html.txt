Jak tu się zmobilizować, by w sobotnie leniwe popołudnie napisać notkę na blogu? Powiem tak - dla tego ciasta, warto. By w niedzielę znalazło się na Waszych stołach :). Ciasto dla czekoholików, pachnące kawą, trochę jak brownies, lecz lżejsze. Z najlepszym kremem caffe latte przygotowanym w 3 minutki z kremówki i białej czekolady. Błyskawiczne do upieczenia z małym dodatkiem mąki (którą można zastąpić migdałami, w recepturze dla alergików). Wilgotne, ciemne, lecz nie ciągnące. Dodatek likieru kawowego nadaje głębi smaku i zapachu. Może stanowić elegancki deser jak i pyszne ciasto do codziennej kawy. Warto upiec :-). Składniki na ciasto:                    150 g gorzkiej czekolady, połamanej                   150 g masła 6 jajek                   220 g drobnego cukru do wypieków 1 łyżeczka ekstraktu z wanilii                   75 g mąki pszennej                   5 łyżeczek kawy espresso (instant), w proszku                   4 łyżki Tia Maria lub innego likieru kawowego            Wszystkie składniki powinny być w temperaturze pokojowej.           Masło i czekoladę umieścić w garnuszku, roztopić, wymieszać do połączenia. Lekko przestudzić. Jajka włożyć do misy miksera, zasypać cukrem, dodać ekstrakt z wanilii i zmiksować (końcówką do ubijania białek) na sztywną, gęstą pianę. Jajka powinny nawet potroić swoją objętość. Mąkę i kawę przesiać. Dodać do piany jajecznej, delikatnie wymieszać. Dodać przestudzone masło z czekoladą, wymieszać do połączenia.           Formę o średnicy 23 cm wyłożyć papierem do pieczenia, sam spód. Gotowe ciasto przelać do formy. Piec w temperaturze 180ºC przez 35 - 40 minut. Gotowe ciasto będzie miało lekko spieczony wierzch, lecz w środku może się wydawać lekko mokre i nie do końca upieczone. Niemniej, na patyczku doń włożonym nie powinno pozostawać śladów surowego ciasta. Po upieczeniu ciasta piekarnik lekko uchylić, wierzch ciasta ostrożnie polać 4 łyżkami likieru kawowego, pozostawić w lekko uchylonym piekarniku do wystudzenia.           Przygotować krem caffe latte. Podać razem z wystudzonym ciastem.  Składniki na krem caffe latte:                    75 g białej czekolady, połamanej                   375 ml śmietany kremówki 36% 2 łyżeczki kawy espresso (instant), w proszku Czekoladę roztopić w kąpieli wodnej. Lekko przestudzić. Do śmietany kremówki dodać czekoladę, kawę i zmiksować (końcówką do ubijania białek) na krem, do lekkiego zgęstnienia. Uwaga: nie miksować zbyt długo, by krem się nie zwarzył. Smacznego :-)                 Źródło inspiracji - 'Feast' Nigella Lawson. 