Fantastyczny przepis na precle, będziecie bardzo zadowoleni! Na słodko, na słono, w zależności jak lubicie. Ciasto drożdżowe, z którym aż miło się pracuje. Precelki, podobnie jak bajgle, wymagają od nas odrobinę więcej pracy; gotowe ciasto najpierw się obgotowuje, następnie piecze w bardzo wysokiej temperaturze. Wszystko po to, by uzyskać tę niepowtarzalną ciemnozłotobrązową skórkę, lekko spękaną, która z solą morską smakuje jak.. słone paluszki! Smaczne zarówno na gorąco, od razu po wyjęciu z piekarnika, jak i na zimno - zawsze mięciutkie i puszyste w środku. Znakomita przekąska na rodzinne letnie wypady :-). Składniki na ciasto (8 dużych precli):                    1,5 szklanki letniej wody                   1 łyżka cukru 2 łyżeczki soli                   7 g suchych drożdży lub 14 g drożdży świeżych                   4,5 szklanki mąki pszennej 56 g masła, roztopionego   Ponadto:                    2 litry wody                   5 łyżek sody oczyszczonej do posypania: sól morska, mak, posiekane orzechy np. laskowe, migdały, drobny cukier wymieszany z cynamonem (dodatkowo w wersji słodkiej rozpuszczone masło do posmarowania precli) żółtko roztrzepane z 1 łyżką wody do posmarowania precli przed pieczeniem            Mąkę pszenną wymieszać z suchymi drożdżami (ze świeżymi najpierw zrobić rozczyn), dodać sól, cukier, następnie  wodę wymieszaną z resztą składników. Wyrobić ciasto, odpowiednio długo, by było miękkie i elastyczne. Uformować z niego kulę, włożyć do oprószonej mąką miski, odstawić w ciepłe miejsce, przykryte ściereczką, do podwojenia objętości (około 1,5 godziny).           W szerokim garnku zagotować wodę z sodą. Wyrośnięte ciasto wyjąć z misy, krótko wyrobić, podzielić na 8 równych części, około 145 g każda. Z każdej części uformować wałeczek o długości 60 cm. Uformować na kształt precla (tutaj instrukcja), odłożyć na blaszkę oprószoną mąką bądź wyłożoną matą teflonową.              Po skończeniu formowania precelków, nie czekając na wyrośnięcie, zacząć je gotować, zaczynając od precelka uformowanego najwcześniej. W tym celu delikatnie kłaść precelki (każdy następny po wyjęciu poprzedniego) na wrzącą wodę i gotować około 30 sekund. Wyjąć dużą łyżką cedzakową, ułożyć z powrotem na blaszce. W ten sposób ugotować wszystkie precelki. Precle posmarować żółtkiem roztrzepanym z wodą, posypać solą morską, makiem lub pokruszonymi orzechami. Precle, które chcemy obtoczyć w cynamonowym cukrze posmarować żółtkiem roztrzepanym z wodą niczym nie posypując.           Piec w piekarniku rozgrzanym do 230ºC przez około 13 - 15 minut do mocno złotego brązu. Wyjąć, wystudzić na kratce.           Precle na słodko od razu po wyjęciu z piekarnika posmarować roztopionym masłem i obtoczyć w cynamonowym cukrze*.   Metoda dla maszynistów: Wszystkie składniki na ciasto umieścić w maszynie do chleba w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h), po czym ciasto wyjąć, krótko wyrobić i dalej postępować według powyższego przepisu.           * aby otrzymać cynamonowy cukier wystarczy wymieszać 3 łyżki drobnego cukru do wypieków z 1 łyżką zmielonego cynamonu           Smacznego :-). Źródło przepisu - Alton Brown. 