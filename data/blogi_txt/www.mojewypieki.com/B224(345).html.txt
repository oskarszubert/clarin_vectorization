Bułeczki drożdżowe z budyniem można przygotować na wiele sposobów, ja skusiłam się (tak, wiem, znowu ...) na popularne ślimaczki. Budyń warto zrobić samemu, a nie korzystać z proszku z torebki - jest dużo smaczniejszy, choć nie tak zwarty jak w bułeczkach ze sklepu i nie przesłodzony. Co według mnie działa na korzyść bułeczek, oczywiście :). No i rodzynki - nie mogło tu ich przecież zabraknąć, prawda? Polecam!   Składniki na ciasto (12 dużych bułeczek):   500 g mąki pszennej chlebowej  12 g drożdży suchych lub 24 g drożdży świeżych  3 łyżki cukru  2 jajka  200 ml mleka  50 ml śmietany kremówki  60 g masła  pół łyżeczki soli   Drożdże suche wymieszać z mąką (ze świeżymi zrobić rozczyn). Dodać pozostałe skladniki i wymieszać, pod koniec dodając rozpuszczony tłuszcz. Dokładnie wyrobić ciasto. Odłożyć, przykryte, w ciepłe miejsce, do podwojenia objętości (1 - 1,5 h).  Po tym czasie ciasto ponownie wyrobić. Z ciasta ująć 250 g i rozwałkować na wymiar formy, czyli 40 x 25 cm (uprzednio wyłożonej papierem do pieczenia). To będzie spód naszych bułeczek. Pozostałe ciasto rozwałkować na prostokąt o wymiarach 40 x 40 cm.   Przygotowany prostokąt posmarować nadzieniem, następnie zwinąć wzdłuż jednego z boków. Ostrym nożem pokroić na 12 kawałków (będą dość grube). Ułożyć je częścią rozciętą na spodzie z ciasta. Pozostawić do napuszenia na 15 minut. Napuszone bułeczki posmarować roztrzepanym jajkiem wymieszanym z 1 łyżką mleka i piec około 25 - 30 minut w temperaturze 200ºC. Gdyby zbyt szybko 'łapały' kolor, przykryć folią aluminiową. Jeszcze ciepłe polukrować.  Składniki na budyniowe nadzienie: 550 ml mleka  25 g masła  4 żółtka  110 g cukru  60 g mąki pszennej  50 g mąki ziemniaczanej  16 g cukru wanilinowego  120 g rodzynków   300 ml mleka zagotować z cukrem i masłem. Pozostałe mleko zmiksować z żółtkami i mąką. Zmiksowaną mieszankę wlać do gotującego się mleka i ugotowac budyń, mieszając energicznie, by nie zrobiły się grudki. Dodać rodzynki, wymieszać. Przykryć folią spożywczą (powinna bezpośrednio dotykać powierzchni budyniu) i lekko przestudzić. Metoda dla maszynistów:  Wszystkie składniki na ciasto umieścić w maszynie w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h), po czym wyjąć ciasto, krótko zagnieść i dalej postępować wg powyższego przepisu.  Smacznego :) 