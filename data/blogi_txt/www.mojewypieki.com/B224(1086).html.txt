Prezent dla maluszków (i nie tylko ;-) na Dzień Dziecka. Galaretki, które możecie przygotować z dowolnych owoców sezonowych, poza sezonem - z każdych zamrożonych. Wyjątkiem zawsze będą świeże owoce kiwi i ananasa (galaretka nie stężeje). Można je podawać pokrojone w kostki wielkości ptasiego mleczka (jak u mnie na zdjęciu) lub wycinać dowolne kształty malutkimi foremkami do ciasteczek. Niestety, galaretki zdecydowanie nie lubią się z cukrem.. Cukier natychmiast robi się mokry i zaczyna roztapiać galaretki (ja, by udało mi się zrobić zdjęcie galaretek obtaczałam je najpierw w zmielonych na mąkę migdałach, następnie w cukrze, wytrzymują trochę dłużej ;-). Dlatego proponuję obtaczanie galaretek np. w wiórkach kokosowych (jeśli je lubicie) lub podawanie cukru bezpośrednio obok galaretek. Poza tym, są rewelacyjne :).   Składniki na około 50 sztuk: 500 g truskawek (świeżych lub zamrożonych)                   2 łyżki świeżo wyciśniętego soku z cytryny                   pół szklanki cukru (lub mniej, wg uznania)                   pół szklanki gorącej wody                   25 g żelatyny   Do obtoczenia:                    drobny cukier do wypieków lub wiórki kokosowe            Truskawki zmiksować z sokiem z cytryny na puree, np. blenderem. Przelać do garnuszka, dodać cukier (ilość według smaku), zagotować, mieszając, do rozpuszczenia się cukru. Zdjąć z palnika.           Żelatynę rozpuścić w gorącej wodzie, wymieszać do jej rozpuszczenia. Wlać do puree truskawkowego, wymieszać. Całość lekko przestudzić. Formę kwadratową o boku 18 - 19 cm wyłożyć folią spożywczą lub aluminiową. Przelać przygotowaną masę galaretkową, wystudzić, następnie schłodzić przez kilka godzin w lodówce.           Po tym czasie gotową galaretkę przełożyć na deseczkę, usunąć folię, pokroić na dowolnej wielkości porcje.           Każdą porcję obtaczać w cukrze (najlepiej położyć cukier obok galaretek i obtaczać bezpośrednio przed spożyciem) lub np. w wiórkach kokosowych.           Przechowywać w lodówce.  Uwaga: w przypadku niektórych owoców, np. malin, warto je przetrzeć przez sitko, by pozbyć się pesteczek           Smacznego :-). Źródło inspiracji - blog 'Słodka Pasja'. 