Delikatne, mięciutkie, lekko słodkie chlebki z ciepłą czekoladą w środku ... Doskonałe na drugie śniadanie, również w postaci bułeczek (z czekoladą lub bez). Nietrudne do wykonania, a wnętrze naprawdę zaskoczy domowników :). Przepis Sary Lewis z 'The bread book'.  * formy na mini-bochenki dostępne są m.in. w sieci Kaufland (Polska) lub TKMax (UK)    Składniki na 6 mini- bochenków:    250 g mąki pszennej chlebowej  2 łyżki miękkiego masła  pół łyżeczki soli  2 łyżki cukru  1 łyżeczka suchych drożdży (4 g) lub 8 g drożdży świeżych  2 jajka, roztrzepane  3 łyżki mleka  50 g gorzkiej czekolady   Ponadto:   cukier puder lub kakao.     Do miski przesiać mąkę, wmieszać sól, cukier i drożdże, następnie masło i rozetrzeć palcami jak na kruszonkę. Dodać roztrzepane jajka i letnie mleko. Wyrabiać przez minimum 5 minut, aż ciasto będzie gładkie i elastyczne. Ciasto położyć w naczyniu, przykryć ściereczką i pozostawić w ciepłym miejscu do podwojenia objętości (1,5 h lub dłużej w miarę potrzeby). Ciasto wyłożyć na powierzchnię oprószoną mąką. Podzielić na 6 części, czekoladę również podzielić na 6 kawałków. Każdy kawałek ciasta rozwałkować na prostokąt 7 x 10 cm, na środek nałożyć czekoladę, zawinąć, uformować mały bochenek.   Formy (10 x 5,5 x 3,5 cm) natłuścić masłem i posypać kaszą manną. W każdej umieścić gotowe ciasto, przykryć i pozostawić do wyrośnięcia na kolejne 40 minut do godziny.  Piec w temperaturze 200ºC przez 12 - 15 minut, aż będą dobrze wyrośnięte i rumiane. Wyjąć z foremek i studzić na kratce. Przed podaniem udekorować pudrem lub kakao. Metoda dla maszynistów:  W maszynie umieścić masło, roztrzepane jajka, mleko. Dodać mąkę, sól, cukier, na końcu drożdże. Nastawić program do wyrabiania 'dough' (około 1,5 h).  Po wyrobieniu i wyrośnięciu w maszynie wyjąć, podzielić na 6 części, dalej postępować wg powyższego przepisu.   Smacznego :) 