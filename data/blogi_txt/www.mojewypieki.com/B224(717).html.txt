Rewelacyjna szarlotka orzechowa! Kruchutka, rozpływająca się w ustach, mega! Z delikatną pianką z białek, z żurawinami.. Trochę jesienne ciasto, ale zanim kupicie na targu rabarbar, skorzystajcie jeszcze z zimowych jabłek :-). Inspirowałam się najlepszym kruchym ciastem orzechowym na ciasteczka z Linzu.. Polecam!   Składniki na orzechowe kruche ciasto: 1 i 1/4 szklanki orzechów laskowych, wcześniej podpieczonych, skórka obrana                   2 i 1/3 szklanki mąki pszennej pół łyżeczki proszku do pieczenia                   2 łyżeczki cynamonu                   1 i 1/4 łyżeczki gałki muszkatołowej pół szklanki cukru pudru                   3 duże żółtka 230 g masła, zimnego, pokrojonego w kostkę                   1 łyżeczka ekstraktu z wanilii            Orzechy zmiksować w malakserze na drobny piasek. Dodać mąkę, proszek do pieczenia, przyprawy, cukier puder i dokładnie zmiksować do połączenia. Dodać masło, żółtka, ekstrakt z wanilii. Dokładnie zmiksować do otrzymania kuli gładkiego, kruchego ciasta. Jeśli ciasto będzie zbyt sypkie dodać łyżkę wody, jeśli zbyt mokre - łyżkę mąki. Otrzymane ciasto lekko spłaszczyć, owinąć folią spożywczą. Schłodzić w lodówce przez 30 minut.            W tym czasie przygotować nadzienie jabłkowe.  Nadzienie jabłkowo - żurawinowe:                    2 kg jabłek szarlotkowych*, obranych i pokrojonych w grubsze plasterki                   sok z 1 niedużej cytryny                   1 łyżeczka cynamonu 40 g masła                   1/4 szklanki brązowego cukru 1 łyżka mąki ziemniaczanej                   pół szklanki suszonych żurawin   Dodatkowo:                    2 łyżki bułki tartej                   3 białka                   100 g drobnego cukru do wypieków            Jabłka (pokrojone w plasterki) wymieszać z sokiem z cytryny.           Na dużej patelni umieścić masło, cynamon, brązowy cukier. Podgrzać, do roztopienia masła, wymieszać. Dorzucić jabłka, żurawinę, wymieszać. Gotować, mieszając, do odparowania wiekszości soku, około 12 minut. Odłożyć 2 - 3 łyżki soku z patelni, wymieszać z mąką ziemniaczaną, dodać na sam koniec do jabłek, wymieszać. Całkowicie wystudzić.   Wykonanie           Formę prostokątną o wymiarach  23 x 33 cm wysmarować masłem, wyłożyć papierem do pieczenia.           Połowę schłodzonego kruchego ciasta wyłożyć/wysypać na spód, palcami ugnieść na dnie formy. Wyrównać. Posypać 2 łyżkami bułki tartej. Wyłożyć jabłka, wyrównać.           Białka ubić na sztywno, pod koniec ubijania dodając stopniowo cukier, łyżka po łyżce. Ubitą pianę wyłożyć na jabłka, wyrównać. Na górę zetrzeć na tarce lub drobno pokruszyć kruche ciasto.           Piec w temperaturze 175ºC przez około 50 minut. Przestudzić w lekko uchylonym piekarniku. Wyjąć, oprószyć cukrem pudrem, kroić nożem z piłką, podawać. * odmiany szarlotkowe w Polsce: szara reneta, antonówka; odmiany szarlotkowe w UK: Cox, Russet, Golden Delicious Smacznego :-). 