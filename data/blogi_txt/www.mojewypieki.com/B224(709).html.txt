Tłusty czwartek.. wróble ćwierkają, że to już niedługo.. ;-). Warto wypróbować przepis na fantastyczne, puchate i lekkie oponki drożdżowe, pachnące pomarańczami, z pomarańczowym lukrem. Smażymy je tradycyjnie, jak pączki, w głębokim tłuszczu, można też we frytkownicy. Bardzo polecam, można od razu podwoić porcję.. ;-).   Składniki na około 20 sztuk: 2 i 1/4 szklanki mąki pszennej + 3 łyżki do podsypania przy wałkowaniu                   7 g drożdży suchych lub 14 g drożdży świeżych                   1 szklanka mleka, letniego 3 żółtka                   1/3 szklanki drobnego cukru do wypieków                   pół łyżeczki soli 60 g masła, roztopionego                   1 łyżka ekstraktu z pomarańczy (lub likieru pomarańczowego, cytrusowego) skórka otarta z 1 pomarańczy            Mąkę pszenną przesiać, wymieszać z suchymi drożdżami (ze świeżymi najpierw zrobić rozczyn).           Dodać pozostałe składniki i wyrobić, pod koniec dodając rozpuszczony tłuszcz. Wyrabiać kilka minut, aż ciasto będzie gładkie i miękkie (polecam wyrabiać mikserem z hakiem do ciasta drożdżowego lub w maszynie do pieczenia chleba). Wyrobione ciasto włożyć do oprószonej mąką miski, przykryć i odstawić w ciepłe miejsce do podwojenia objętości (około 1,5 godziny).           Po tym czasie ciasto wyjąć na oprószony mąką blat. Rozwałkować na grubość około 1 cm, lekko podsypując mąką, i dwoma szklankami, większą i mniejszą (np. literatką), wykrawać oponki. Pozostałe ciasto raz jeszcze zagnieść, rozwałkować i wycinać oponki. Odkładać je na blaszkę oprószoną mąką do podwojenia objętości (powinny być bardzo dobrze napuszone, ale nie przerośnięte).           Po wyrośnieciu smażyć pączki w oleju rozgrzanym do temperatury 175ºC, po kilka minut z każdej strony. Temperatura oleju nie powinna być zbyt wysoka, ponieważ oponki szybko zbrązowieją od zewnątrz, a w środku będą surowe. Po usmażeniu odkładać na bibułkę do odsączenia.           Polukrować i podawać.  Lukier pomarańczowy:                    1 szklanka cukru pudru, przesianego                   3 - 4 łyżki świeżo wyciśniętego soku z pomarańczy                   skórka otarta z 1 pomarańczy Składniki na lukier rozetrzeć grzbietem łyżki. Jeśli lukier będzie zbyt gęsty - dolać więcej soku; jeśli zbyt rzadki - dodać cukru pudru.  Metoda dla maszynistów:           Wszystkie składniki umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie ciasto wyjąć, lekko zagnieść, i dalej postępować według przepisu.           Smażysz oponki po raz pierwszy? Przeczytaj koniecznie notkę, jak przygotować perfekcyjne pączki (lub oponki drożdżowe). Smacznego :-). 