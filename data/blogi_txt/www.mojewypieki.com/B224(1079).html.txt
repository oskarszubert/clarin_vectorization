Po upieczeniu sernika chałwowego zostało mi 20 dag zmielonego twarogu, z którym nie za bardzo wiedziałam co zrobić.. Wtedy przypomniałam sobie znaleziony niedawno w internecie przepis na trufle z cream cheese. Twaróg świetnie zastąpił miejsce serka kremowego, trufelki są bardziej zwarte i łatwiejsze do formowania. Nie zgadlibyście, że są zrobione na twarogu! Moje ulubione to tylko z gorzką czekoladą, choć można również użyć mlecznej, w propocji pół na pół z gorzką. Dzięki dodatkowi miodu nie są bardzo wytrawne. Zrobiłam je dodatkowo z migdałami i Amaretto, są pyszne! Ważna jest jednak kwestia twarogu - nie powinien być mocno kwaśny. Polecam!   Składniki na 20 - 25 sztuk:   200 g zmielonego niekwaśnego twarogu (jak na serniki), w temperaturze pokojowej  200 g gorzkiej czekolady (lub mlecznej pół na pół z gorzką)  1/4 szklanki miodu  1 łyżka likieru Amaretto  1/2 szklanki płatków migdałowych  15 dag gorzkiej czekolady roztopionej w kąpieli wodnej, do obtoczenia  25 migdałów, do dekoracji   200 g czekolady roztopić w kąpieli wodnej.   Do misy miksera włożyć twaróg i miód, zmiksować, by nie było grudek. Jeśli miód ma konsystencję stałą, warto go najpierw podgrzać, by było go łatwiej miksować. Dodać roztopioną czekoladę i zmiksować. Dodać Amaretto, wsypać płatki migdałów i zmiksować.  Masę umieścić w lodówce ma 3 - 4 godziny by stężała. Po tym czasie z masy czekoladowej odrywać kawałki wielkości orzecha włoskiego, formować kulki. Obtaczać w czekoladzie roztopionej w kąpieli wodnej (nie może być bardzo gorąca), odkładać na papier do pieczenia lub folię aluminiową do zastygnięcia. Wcześniej wierzch każdego udekorować migdałkiem. Przechowywać w lodówce do 7 dni.  Smacznego :) 