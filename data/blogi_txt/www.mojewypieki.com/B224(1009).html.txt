Słodkie migdałowo - czekoladowe ciasto przypominające szwedzką tartę migdałową z batonikami daim. Ulubioną przez wielu czytelników Moich Wypieków :). Przyznam, że jedliśmy tartę w znanej sieciówce, ale szczególnie nie wpadła w moje kubki smakowe, a na pewno nie tak, jak same batoniki daim ;-). Dodatek tych batoników uważam za niezbędny, by ciasto lepiej smakowało i mocno chrupało. Bez nich - to już nie będzie to samo.. Krem użyty do przełożenia blatów migdałowych jest dość ciężki i maślany, ale ponieważ ciasto jest niewysokie i niewielkich rozmiarów, można przygotować je od czasu do czasu.. prawda? Polecam do wypróbowania :-).   Składniki na blaty bezowe: 4 białka                   150 g drobnego cukru do wypieków 100 g zmielonych migdałów                   1 łyżka mąki ziemniaczanej            Białka ubić w misie miksera na sztywną masę. Nie przerywając ubijania dodawać cukier, stopniowo, łyżka po łyżce, aż do wyczerpania.           Migdały wymieszać z mąką, dodać do ubitych białek i delikatnie wymieszać szpatułką. 3 formy o średnicy 20 - 21 cm* wyłożyć papierem do pieczenia (same dno). Pomiędzy formy równo rozdzielić masę bezową. Piec w temperaturze 180ºC przez 15 - 20 minut (piekłam dłużej, około 30 minut) do zezłocenia.           Wyjąć z piekarnika, wystudzić. Składniki na waniliowy krem maślany:                    4 żółtka 100 g cukru z wanilią                   200 ml śmietany kremówki 150 g masła, w temperaturze pokojowej                   2 łyżki soku z cytryny lub likieru cytrynowego            Do garnuszka wlać kremówkę, dodać żółtka i cukier z wanilią. Roztrzepać rózgą, do połączenia. Podgrzewać na małej mocy palnika, mieszając, do zgęstnienia. Nie dopuścić do wrzenia; przed samym momentem wrzenia ściągnąć garnuszek z palnika. Ostudzić. W misie miksera utrzeć masło na jasną i puszystą masę. Stopniowo, łyżka po łyżce, dodawać przestudzony budyń, ucierając. Na sam koniec dodać sok z cytryny bądź likier, utrzeć.  Polewa czekoladowa:                    100 g mlecznej czekolady, posiekanej                   50 - 70 ml śmietany kremówki            Kremówkę przelać do garnuszka, podgrzewać na małej mocy palnika. Dodać posiekaną czekoladę i mieszać, do uzyskania gładkiej masy. Ściągnąć z palnika i lekko przestudzić, by polewa zgęstniała i nie spływała z ciasta.  Ponadto: 140 g cukierków lub batoników Daim**, posiekanych płatki migdałów do udekorowania boków   Wykonanie: Waniliowy krem maślany podzielić na 3 równe części. Jeden blat bezowy położyć na paterę. Posmarować jedną częścią kremu, posypać posiekanymi cukierkami. Przykryć drugim blatem. Na blat wyłożyć drugą część kremu, posypać cukierkami. Przykryć ostatnim blatem. Pozostały krem rozsmarować po bokach tortu, udekorować migdałami.           Na wierzch wylać gęstą, ochłodzoną polewę, wyrównać. Posypać posiekanymi batonikami. Schłodzić przez kilka godzin w lodówce, a najlepiej przez całą noc.           Smacznego :).           * blaty bezowe można również piec bez formy, po uprzednim narysowaniu na papierze do pieczenia okręgów o średnicy 21 cm, pieczemy wszystkie blaty na raz, z termoobiegiem           ** można je zastąpić mlecznymi karmelkami typu np. werthers original  UWAGA, w wersji bezglutenowej należy pominąć batoniki daim lub zastąpić je bezglutenowymi odpowiednikami.                           Źródło inspiracji - aromatic-baking.blogspot.com 