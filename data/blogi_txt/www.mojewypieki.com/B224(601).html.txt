Zachwycą Was. Białe, mięciutkie bułeczki o neutralnym smaku. Doskonałe do każdego posiłku. I jak zwykle - proste w wykonaniu, nawet dla bułeczkowych laików.. Bułeczki są niewielkie, każda rozmiarowo odpowiada może 1/3 - 1/4 wielkości zwykłej bułki (tylko na zdjęciach wyglądają na duże), ale jest ich za to sporo, więc można się najeść. No i po raz kolejny sprawdziło się, że pieczywo bez dodatku jajek jest takie puszyste.. Przepis Nigelli z "Feast".   Składniki:    500 - 600 g mąki pszennej  3 łyżeczki (12 g) drożdży instant (użyłam drożdży zalecanych do maszyny do chleba 'fast action bread yeast') lub 24 g drożdży świeżych  pół łyżki soli (dałam mniej, 1 łyżeczkę)  1 płaska łyżka cukru   375 ml mleka  20 - 25 g masła    Składniki na glazurę:    1 jajko, roztrzepane  1 łyżka mleka  szczypta soli ziarno maku i sezamu    500 g mąki wymieszać z drożdżami, solą, cukrem.  Mleko podgrzać z masłem, aż będzie ciepłe, a masło zacznie się rozpuszczać (nie może być gorące!). Połączyć z mąką. Jeśli ciasto będzie zbyt mokre i klejące dodać pozostałą część mąki. Wyrabiać krótko, ugniatając, aż ciasto bedzie gładkie i elastyczne. Odstawić na 1 - 1,5 h do wyrośnięcia. Powinno podwoić objętość.  Z ciasta uformować 30 kulek wielkości piłeczki do ping ponga (ja zrobiłam 24, wydawały mi się zbyt małe :)). Ułożyć na blaszce wyłożonej papierem w odstępach 5 mm. Ale nie większych - bułeczki powinny się podczas wyrastania zetknąć. Odstawić na pół godziny, przykryte ręczniczkiem, do porządnego napuszenia.  Przygotować glazurę. Jajko roztrzepać z mlekiem i szczyptą soli. Posmarować napuszone bułeczki. Posypać na zmianę w rzędach, to sezamem, to makiem, zostawiając rząd nieobsypanych pomiędzy nimi.  Piec około 15 minut w temperaturze 220ºC. Podawać ciepłe, pozwalając, by każdy miał tą przyjemność oddzielania ich samemu.   Metoda dla maszynistów:  Wszystkie składniki umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie  ciasto wyjąć, uformować bułeczki i dalej postępować według powyższego przepisu.  Smacznego :)  A tu jeszcze przed włożeniem do piekarnika: 