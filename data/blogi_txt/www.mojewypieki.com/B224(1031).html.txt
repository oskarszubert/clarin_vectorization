Jedno z najczęściej powtarzających się pytań na blogu :-). Warto wyjaśnić: czas i temperatura pieczenia podana przy przepisach na Moich Wypiekach jest zawsze orientacyjna. Może się różnić w zależności od rodzaju piekarnika, co więcej - piekarniki tej samej firmy mogą piec inaczej! Czas pieczenia może również zależeć od użytych składników lub lekko zmienionych proporcji lub rozmiarów użytej blachy. Także od koloru blachy. Od położenia i wysokości rusztu na którym stawiamy blaszkę z ciastem.   Nie ma jednej temperatury i czasu dobrego i uniwersalnego dla każdego - stąd w komentarzach taka rozbieżność - 'moje ciastka po 10 minutach spaliły się na węgiel' lub 'musiałem piec sernik dwa razy dłużej niż w przepisie'.. Przede wszystkim polecam lekturę instrukcji obsługi swojego piekarnika. Wszelkie funkcje Waszych piekarników zostały do nich dodane by ułatwić Wam życie, nie utrudnić, więc należy je poznać.           Podawane przeze mnie temperatury dotyczą piekarników gazowych i elektrycznych, zarówno z termoobiegiem lub bez. Z termoobiegiem ciasta upieką się szybciej. Najstarszy mój makowiec zawijany piekłam już w różnych piekarnikach - stosując tą samą temperaturę lub lekko ją obniżając, skracając czas pieczenia lub go wydłużając, wyłączając grzałkę górną lub dolną w razie potrzeby i - zawsze sugerując się wyglądem ciasta w piekarniku.Wyczujcie swój piekarnik i obserwujcie ciasto podczas wypieku, a szczególnie już po upłynięciu połowy czasu podanego w przepisie.            Bezpieczniej jest piec bez termoobiegu i tą opcję zawsze będę polecać. Jest on, jakby nie było, nie tak dawnym wynalazkiem a wcześniej wypieki również się udawały :-). Może przesuszać wypieki lecz jest niezastąpiony jeśli pieczemy jednocześnie dwa blaty ciasta na różnych poziomach piekarnika. Ja często piekę z termoobiegiem, bo.. po prostu lubię :-). Choć często w trakcie pieczenia 'bawię się' ustawieniami piekarnika przełączając pomiędzy nimi. Dlatego tak trudno jest mi odpowiedzieć na Twoje pytanie pod przepisem 'czy piec z termoobiegiem czy grzałka górna i dolna''? Nie ma jednej właściwej odpowiedzi na to pytanie.. 