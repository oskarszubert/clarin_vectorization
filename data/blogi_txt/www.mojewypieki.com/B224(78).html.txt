Szwajcarskie migdałowo - czekoladowe świąteczne serducha. Delikatnie korzenne, głęboko lecz nie za mocno czekoladowe, lekko ciągnące w środku. Zwane szwajcarskimi brownies; teksturą przypominają bardzo gęste makaroniki. Co je wyróżnia od innych ciasteczek to ponad 12 godzinny czas oczekiwania na 'odpoczęcie' i wysuszenie ciasta przed pieczeniem. Tradycyjnie po upieczeniu obtacza się serca w cukrze. Bardzo dobrze się przechowują, można je piec już na miesiąc przed Bożym Narodzeniem. Stanowią wspaniałe prezenty w okresie świątecznym, również dla osób na diecie bezglutenowej. Wpiszcie już dziś na listę świątecznych wypieków :-).   Składniki na całą blaszkę ciastek: 100 g gorzkiej czekolady, posiekanej                   250 g mielonych migdałów                   250 g cukru pudru 1 łyżeczka kakao                   1/4 łyżeczki cynamonu szczypta mielonych goździków                   2 białka szczypta soli                   1 łyżka Kirschu lub rumu Dodatkowo:                    cukier, do dekoracji białko, roztrzepane do posmarowania            Czekoladę roztopić w kąpieli wodnej. Migdały podprażyć na suchej patelni, do zarumienienia; odstawić do wystudzenia.           Do naczynia wsypać wystudzone migdały, cukier puder, kakao, przyprawy. Wymieszać.           W misie miksera ubić białka ze szczyptą soli na sztywną pianę. Dodać do suchych składników, dokładnie wymieszać lub zmiksować. Dodać rum, roztopioną czekoladę, wymieszać do połączenia. Z ciasta uformować kulę, zawinąć w folię spożywczą, schłodzić przez 1 godzinę w lodówce. Po tym czasie ciasto wyjąć z lodówki, rozwałkować na grubość około 1 cm, podsypując delikatnie cukrem pudrem. Wykrawać serca. Odłożyć na blaszkę wyłożoną papierem do pieczenia do przeschnięcia na 12 godzin (całą noc).           Kolejnego dnia ciastka posmarować przed pieczeniem lekko roztrzepanym białkiem. Piec w temperaturze 200ºC przez około 8 - 13 minut (piekłam około 13 minut) do przesuszenia. Ciastka się napuszą, mogą lekko popękać a środek może pozostać bardziej miękki. Wyjąć, wystudzić na kratce.           Wystudzone serca przesmarować po bokach białkiem (lub wodą) zanurzyć w cukrze i docisnąć, by boki były ładnie udekorowane.           Przechowywać w szczelnym pojemniku, do 1-2 miesięcy.           Smacznego :-). Źródło przepisu - Kuchengotter. 