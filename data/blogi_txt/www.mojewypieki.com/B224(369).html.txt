Są takie dni, kiedy nie mamy wiele czasu, by upiec dobry chleb. Niestety, najsmaczniejszy chleb wymaga czasu, a upieczenie chleba na zakwasie zajmuje najczęściej kilkanaście godzin. W tym przepisie Dan Lepard poszedł na kompromis - w ciągu 2 godzin przygotujecie i upieczecie smaczne pieczywo! Licząc od pierwszego włożenia rąk w klejące ciasto, do jego stygnięcia. Z chrupiącą skórką i smakujące zaskakująco dobrze. Z surowymi ziemniakami, które nadają mu wilgotności przy relatywnie małej ilości mąki i znacznej (niestety) ilości drożdży. I te drożdże to jedyny kompromis, na jaki musicie pójść. Dodatek octu ma spore znaczenie - wpływa na smak i teksturę chleba, działając na białko zawarte w mące jak podczas kilkunastogodzinnego procesu fermentacji. Chleba nie wyrabiamy również w maszynie do pieczenia, cała procedura jest szybka i prosta. Polecam do przetestowania :-).   Składniki na 1 bochenek: 400 g mąki pszennej chlebowej                   125 g mąki pszennej razowej lub żytniej (jasnej lub razowej) 2 łyżeczki soli                   25 g masła, w temperaturze pokojowej                   250 ml ciepłej wody (30 - 38ºC) 175 g surowych ziemniaków, umytych i nieobranych (startych na tarce na papkę, jak na placki)                   2 łyżki octu balsamicznego lub słodowego                   5 łyżeczek drożdży suchych (20 g) lub 40 g drożdży świeżych            Do większego naczynia wsypać mąki, suche drożdże* i sól. Dodać masło i wyrobić lekko między palcami. W drugim naczyniu wymieszać ciepłą wodę, starte ziemniaki, ocet - dodać do suchych składników i wyrobić klejące ciasto, dodając trochę więcej wody, jeśli ciasto wydawać się będzie zbyt suche. Odłożyć przykryte na 10 minut. Po tym czasie lekko naoliwić dłonie i stolnicę, ponownie wyrobić i zagnieść ciasto. Odłożyć przykryte na 10 minut. Ponownie wyrobić i ponownie odłożyć pod przykryciem na 10 minut. Po tym czasie uformować bochenek, przełożyć do oprószonego mąką kosza do wyrastania, łączeniami ku górze. Przykryć lnianym ręczniczkiem i odłożyć w ciepłe miejsce do zwiększenia objętości o połowę, na około 20 - 30 minut.           Po tym czasie przełożyć na rozgrzany kamień lub blachę, szybko naciąć i piec w piekarniku nagrzanym do temperatury 220ºC, z parą**, przez około 40 - 50 minut. Wystudzić na kratce.           * świeże drożdże najpierw dodać do ciepłej wody i rozpuścić;           ** na dolną półkę w piekarniku należy położyć żaroodporne naczynie z gorącą wodą;           Smacznego :).               Źródło inspiracji - 'Short and sweet' Dan Lepard. 