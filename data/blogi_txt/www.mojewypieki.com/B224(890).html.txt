Tego sernika nie można nie zrobić. Choć zawsze ryzykujecie, że będziecie go robić częściej ;-). Smak cappucino masy serowej świetnie komponuje się z intensywnie orzechowym spodem ... Może warto go zrobić dla odmiany od białych serników, do których jesteśmy przyzwyczajeni? Polecam. Przepis, lekko zmodyfikowany, z tej strony.   Składniki na spód:    1,5 szklanki drobno posiekanych orzechów włoskich  2 łyżki cukru   3 łyżki roztopionego masła    Orzechy, cukier i masło wymieszać. Wcisnąć w 22 - 23 cm tortownicę uszczelnioną dokładnie folią aluminiową. Najlepiej ją uszczelnić jak pokazywałam przy serniku nowojorskim. Piec przez 10 minut w temperaturze 165°C. Składniki na masę serową:    800 g serka kremowego lub twarogu śmietankowego (ja zrobiłam z kremowego typu 'quark', z twarogiem tradycyjnym sernik bedzie mniej mazisty, bardziej zwarty)  4 jajka  1 szklanka kwaśnej śmietany  2 łyżki granulek kawy instant  1/4 łyżeczki cynamonu  3/4 szklanki cukru  1/4 szklanki gorącej wody  3 łyżki mąki pszennej    Ser twarogowy wymieszać mikserem z cukrem i mąką. Dodawać jajka, pojedynczo, miksując po każdym dodaniu. Wmieszać kwaśną śmietanę. Granulki kawy i cynamon rozpuścić w gorącej wodzie, wystudzić. Ostudzoną kawę dodawać powoli do mikstury serowej, miksując. Wylać na podpieczony wcześniej spód z orzechów.  Piekarnik nagrzać do 230ºC, włożyć sernik (można przykryć od góry folią aluminiową), piec przez 10 minut. Po tym czasie zmniejszyć temperaturę do 130ºC i piec jeszcze godzinę czasu. Sernika nie pieczemy do tzw. suchego patyczka, ważne, by sernik od góry był ścięty, szczególnie sprawdzając na jego środku.   Ostudzić, włożyć na kilka godzin do lodówki, a najlepiej na całą noc. Podawać z kleksami bitej śmietany.  Smacznego :) 