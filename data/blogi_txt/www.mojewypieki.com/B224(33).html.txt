Czy jest w Was trochę z dziecka? Bajeczne babeczki prosto ze sceny 'Dziadka do orzechów'! Świąteczne smaki - pomarańcze, czekolada i cynamon w jednym :-). Mięciutkie, rozpływające się w ustach ciasto i przypyszny krem cynamonowy. Do kremu nie dodaję żelatyny; w lodówce mam zawsze 'dyżurne' mascarpone i jego niewielki dodatek doskonale usztywnia krem. Bardzo polecam! Do babeczek wykorzystałam bajkowy zestaw papilotek świątecznych Meri Meri.  Składniki na 15 babeczek:                    170 g masła                   3/4 szklanki drobnego cukru do wypieków 3 jajka                   1 szklanka i 2 łyżki mąki pszennej tortowej                   2 łyżeczki proszku do pieczenia 2 łyżeczki ekstraktu z pomarańczy                   skórka otarta z 2 pomarańczy                   100 g drobinek czekoladowych (chocolate chips)            Wszystkie składniki powinny być w temperaturze pokojowej. Mąkę i proszek do pieczenia przesiać, odłożyć.           W misie miksera utrzeć masło z cukrem na jasną, puszystą masę. Dodawać jajka, jedno po drugim, miksując po każdym dodaniu do całkowitego połączenia. Dodać odłożone wcześniej suche składniki, ekstrakt z pomarańczy i otartą skórkę. Wymieszać szpatułką, tylko do połączenia się składników, nie dłużej. Na sam koniec wmieszać drobinki czekoladowe.           Blachę do muffinek o standardowej wielkości wyłożyć papilotkami, ciasta nałożyć do 3/4 ich wysokości. Piec około 20 - 25 minut w temperaturze 180ºC lub do tzw. suchego patyczka. Wyjąć, wystudzić na kratce.  Krem cynamonowy:                    450 ml śmietany kremówki 36% 4 łyżki serka mascarpone                   2 łyżki cukru pudru 1 łyżka cymanonu    Dodatkowo:                    1 łyżka cynamonu, do oprószenia            Śmietana kremówka i serek mascarpone powinny być schłodzone przez minimum 24 godziny. Wszystkie składniki włożyć do naczynia i ubić, do otrzymania gęstego kremu. Uwaga: nie ubijać zbyt długo, by kremu nie 'przebić'.            Krem przełożyć do jednorazowego rękawa cukierniczego z ozdobną tylką (Wilton 1M) i wycisnąć krem na babeczki. Oprószyć cymanonem, schłodzić.           Po schłodzeniu udekorować - u mnie są to dekoracje z zestawu świątecznego 'dziadka do orzechów' i śnieżynki wycięte z masy cukrowej.           Smacznego :-). 