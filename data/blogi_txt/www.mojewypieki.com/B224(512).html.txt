Jedno z najprostszych i najlepszych ciast z owocami. Z jabłkami smakuje wybornie, jak miękka i puszysta szarlotka. A jest jej cała blacha, więc spora familijna porcja :-). Pachnie już jesiennie, bo i orzechy włoskie i cynamon.. Doskonałe ciasto na podwieczorek. Przepis dzięki uprzejmości Ani, która podała go na Facebooku.   Składniki:                    1 szklanka mąki pszennej                   1 szklanka mąki ziemniaczanej 1 łyżeczka proszku do pieczenia                   5 jajek 3/4 szklanki drobnego cukru do wypieków                   250 g margaryny lub masła, roztopionego                   1,2 kg jabłek                   garść orzechów włoskich lub pekanów 1 łyżeczka cynamonu                   cukier puder, do posypania Wszystkie składniki powinny być o temperaturze pokojowej (masło może być ciepłe). Mąki przesiać z proszkiem do pieczenia. Jabłka obrać, usunąć gniazda nasienne, pokroić w grubą kostkę (warto wymieszać z 1,5 łyżki soku z cytryny, by nie ciemniały). Orzechy z grubsza pokroić.           Jajka (w całości) ubić na lekką i puszystą pianę przy pomocy miksera (końcówki do ubijania białek, najwyższe obroty miksera). Stopniowo dodawać cukier, dalej ubijając, aż do powstania gęstej i jasnej piany. Dodać przesiane mąki z proszkiem i zmiksować do połączenia. Na koniec dodać margarynę i zmiksować (ta sama końcówka co wcześniej, najwyższe obroty miksera).           Blachę o wymiarach 22 x 34 cm (lub niedużo mniejszą) wyłożyć papierem do pieczenia. Surowe ciasto wylać na blachę (będzie dość niskie, ale wyrośnie). Wysypać równomiernie jabłka, następnie posypać orzechami i cynamonem.           Piec w temperaturze 200ºC przez około 45 minut, do tzw. suchego patyczka. Przed podaniem oprószyć cukrem pudrem.           Smacznego :-). 