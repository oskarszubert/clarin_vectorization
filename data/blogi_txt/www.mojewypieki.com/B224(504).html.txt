Przepis ten jest w naszej rodzinie od dawna, jest tak stary jak przepis na makowca zawijanego :-). I ciężko było mi podać dokładne składniki, szczególnie do masy makowej, bo robię zawsze 'na oko'. Nie ma jednak problemu jak masy zostanie, zawsze można dorobić ciasta, a jak zabraknie, zrobić kruche ciastka lub zawinąć rogaliki z dżemem.. Niemniej warto się skusić, bo są przepyszne, kruchutkie i wszystkim smakują. I jest to jakaś alternatywa dla makowca :-). Przepis na około 45 rogalików. Składniki na kruche ciasto:                    2 ¼ szklanki mąki pszennej                   200 g masła                   2 żółtka                   1 czubata łyżka kwaśnej śmietany 18% 1/4 szklanki cukru pudru                    szczypta soli Wszystkie składniki na ciasto szybko zagnieść, zawinąć w woreczek by nie wysychało, włożyć do lodówki i porządnie schłodzić (2 - 3 godziny) lub włożyć do lodówki na całą noc. Składniki na masę makową:                    150 g maku 60 g cukru                   pół łyżki miodu bakalie: rodzynki, orzechy, kandyzowana skórka pomarańczowa itp. 1 łyżeczka ekstraktu z migdałów                   1 łyżeczka cynamonu                   pół łyżki miękkiego masła Mak zalać wrzącą wodą (do pokrycia), odstawić do wystygnięcia, odsączyć z nadmiaru wody, dwukrotnie zemleć w maszynce do mięsa z drobnym sitkiem.           /Mak można też zalać wrzątkiem do przykrycia i gotować przez 20 minut, odcisnąć z nadmiaru wody i wystudzić. Dwukrotnie zemleć w maszynce do mięsa z drobnym sitkiem/.           Do przygotowania masy makowej można również użyć często dostępnego w sklepach maku zmielonego. Jest to spore uproszczenie, ponieważ maku nie trzeba już mielić. Wystarczy zalać wrzatkiem do przykrycia i wystudzić. Dokładnie odcisnąć z nadmiaru wody, np. w lnianym ręczniczku kuchennym. Przygotować masę makową - wszystkie składniki dobrze wymieszać. Wykonanie           Schłodzone ciasto wyjąć z lodówki, podzielić na kilka części. Każdą z nich rozwałkować (podsypując lekko mąką) na grubość około 2 mm. Przy pomocy dużego talerza wyciąć z ciasta koło. Podzielić jak pizzę, na 8 trójkątów, na każdy z nich nałożyć czubatą łyżeczkę nadzienia i zwijając ku środkowi uformować rogaliki. W taki sam sposób postąpić z pozostałymi kawałkami odłożonego ciasta.             Rogaliki układać na blaszce wyłożonej papierem do pieczenia. Piec około 15 minut w temperaturze 190ºC, na złoty kolor. Po wystudzeniu polukrować. Polewa lukrowa:                    1 szklanka cukru pudru 2 - 3 łyżki wrzącej wody (lub soku z pomarańczy, rumu itp.) Cukier puder przełożyć do miseczki, dodać wrzątku. Utrzeć grzbietem łyżki do otrzymania gładkiej polewy lukrowej. Jeśli lukier będzie zbyt gęsty - dodać więcej wody, jeśli zbyt rzadki - więcej cukru pudru.           Smacznego :-). 