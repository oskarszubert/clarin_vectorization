Niezwykle smaczny chleb na żytnim zakwasie - mógłby być moim tradycyjnym chlebem codziennym. Idealnie sprężysty (co widać również przy wyrabianiu ciasta), z lekko lub całkiem mocno dziurkowanym, regularnym miąższem. Prażone płatki mają za zadanie nadawać mu orzechowego posmaku, dlatego idealny będzie i z aromatycznym serem i ze słodką marmoladą. Przepis idealny na wykorzystanie żytniego zakwasu, chleb jest w miarę prosty do upieczenia, mało wymagający i nie sprawia kłopotów przy przygotowaniu. Bardzo polecam :-).   Składniki na 1 duży lub 2 mniejsze bochenki:                    120 g żytniego zakwasu (aktywnego)                   450 g mąki pszennej chlebowej 150 g mąki pełnoziarnistej (pszennej lub orkiszowej) 15 g świeżych drożdży lub 7 g drożdży suchych 450 g wody                   1 - 2 łyżeczki golden syrupu (lub miodu)                   1 łyżka soli                   40 g płatków owsianych            Na suchej patelni uprażyć płatki owsiane, do złotego koloru, odłożyć do przestudzenia. Zakwas wraz z wodą wymieszać w naczyniu, wsypać obie mąki, suche drożdże*, dodać golden syrup. Wszystkie składniki zmiksować mikserem z hakiem przez 7 - 8 minut, odłożyć na 10 minut. Następnie do ciasta dodać uprażone płatki i sól, zmiksować przez około 5 minut.           Ciasto przełożyć do lekko nasmarowanej oliwą miski, przykryć folią, odłożyć w ciepłe miejsce do podwojenia objętości na około 2 godziny.           Wyrośnięte ciasto raz jeszcze wyrobić, podzielić na 2 części i z każdej z nich uformować bochenek (można również upiec 1 duży bochenek). Ciasto na wyrastanie przełożyć do oprószonych mąką koszyków na chleb. Przykryć, pozostawić w cieple do wyrośnięcia (na 1 - 2 godziny).           Piekarnik rozgrzać do 250ºC, na dno postawić pojemnik żaroodporny z wodą. Bochenki przełożyć na rozgrzany kamień (lub blachę) i natychmiast zmniejszyć temperaturę do 225ºC. Piec 25 - 30 minut (lub 5 minut dłużej w przypadku większego bochenka). Wyjąć, wystudzić na kratce.           * ze świeżymi najpierw zrobić rozczyn  Uwaga: chleb można z powodzeniem piec w foremkach. Wtedy na drugie wyrastanie ciasto chlebowe zamiast do koszyków do wyrastania wkładamy do wysmarowanych masłem i wysypanych otrębami dwóch małych foremek o wymiarach 23 x 13 cm.           Smacznego :-). Źródło inspiracji - blog 'Anne's Food'. 