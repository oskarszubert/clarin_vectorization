Przepis na klasyczny Sachertorte został stworzony przez młodego cukiernika, Franza Sachera, w Wiedniu, w XIX wieku. Stał się słynnym na całym świecie i obowiązkowym deserem w kawiarni Hotelu Sacher w centrum Wiednia. Jak się domyślacie - podany przeze mnie przepis nie jest oryginalny, bo receptura jest pilnie strzeżona. Ale jest to jedna z bardzo dobrych interpretacji ;). Tort jest delikatny, czekoladowy, przełożony marmoladą morelową i koniecznie podawany z kleksem bitej śmietany ... (choć decyzja i tak należy do Was:). Przepis podany przez Pierre Hermé w 'Desery'. Polecam!    Składniki:    200 g gorzkiej czekolady  125 g masła  8 żółtek  10 białek  szczypta soli  140 g cukru pudru, lekko aromatyzowanego wanilią  125 g mąki pszennej, przesianej  8 łyżek marmolady morelowej    Gorzką czekoladę połamać na mniejsze kawałki, roztopić w kąpieli wodnej lub mikrofali. Masło roztopić. Żółtka utrzeć trzepaczką, dodać roztopione masło i czekoladę, wymieszać.  Białka z solą ubić na sztywną pianę i, stopniowo wsypując cukier ubijać, aż piana będzie bardzo sztywna. Dodać 1/3 piany do masy czekoladowej i, stopniowo wsypując mąkę, mieszać delikatnie, aż składniki się połączą. Dodać pozostałą pianę i delikatnie wymieszać ciasto. Ciasto przełożyć do dwóch form o średnicy 24 cm, wyłożonych papierem do pieczenia.  Piec w temperaturze 180ºC przez około 45 minut (piekłam troszkę krócej), aż ciasta wyrosną i patyczek wetknięty w środek każdego z nich będzie czysty i suchy. Wystudzić całkowicie na kratce.  Po ostygnięciu, pierwszą część ciasta ułożyć na paterze, posmarować marmoladą morelową, przykryć drugą częścią.  Polewa czekoladowa:     200 g gorzkiej czekolady  160 g kremówki    Czekoladę połamać, razem z kremówką umieścić w małym garnuszku, delikatnie podgrzewając i mieszając czekać na rozpuszczenie się czekolady, nastepnie od razu zdjąć z palnika. Zbyt długie trzymanie na ciepłym lub zbyt gorącym palniku spowoduje, że całość może się zwarzyć. Jak polewa będzie gładka, wylać na tort, wyrównać.  Podawać z kleksem bitej śmietany.  Smacznego :) 