Kawałek toskańskiego słońca, ciasto włoskiej babci. Lekko kruche ciasto z cytrynową nutą, nadzieniem z budyniu waniliowego i orzeszkami piniowymi. To ciasto, które trzeba zrobić choć raz! Najlepsze jest na drugi, trzeci dzień, kiedy ciasto lekko zmięknie od budyniu, ale wtedy to właściwie zostają po nim tylko okruszki.. Z ciasta i budyniu zostanie Wam 10 białek - może przygotujecie torcik Pavlova z malinami? Sprawdź również inne pomysły na wykorzystanie białek.   Składniki na ciasto: 3 szklanki mąki pszennej                   1 łyżeczka proszku do pieczenia                   pół szklanki cukru pudru 190 g masła                   świeżo otarta skórka z 1 cytryny szczypta soli                   1 jajko                   5 żółtek            Wszystkie składniki powinny być w temperaturze pokojowej.           Wszystkie składniki umieścić w misie malaksera. Zmiksować do połączenia, uformować na kształt kuli. Podzielić na dwa kawałki, jeden trochę większy od drugiego. Owinąć folią spożywczą, spłaszczyć, schłodzić w lodówce przez 30 minut.  Składniki na budyń waniliowy:                    2 szklanki mleka                   pół szklanki cukru ziarenka z 1 laski wanilii                   5 żółtek 1/3 szklanki mąki pszennej            1,5 szklanki mleka zagotować z połową cukru i wanilią.            W misie miksera utrzeć żółtka z resztą cukru, do otrzymania jasnej masy. Dodać pół szklanki mleka, mąkę i zmiksować. Masę żółtkową przelać do zagotowanego mleka i ugotować gęsty budyń, cały czas mieszając. Ugotowany budyń przelać do mieseczki, przykryć folią spożywczą, całkowicie wystudzić (uwaga: nie wolno mieszać stygnącego budyniu).            Budyń najlepiej ugotować 2 godziny przez przygotowaniem ciasta.  Dodatkowo:                    jajko roztrzepane z 1 łyżką mleka do posmarowania                   50 g orzeszków piniowych                   cukier puder, do oprószenia            Formę do tarty o średnicy 25 cm wysmarować masłem, oprószyć mąką.            Większy kawałek ciasta rozwałkować na placek o średnicy większej niż forma. Przełożyć do formy, wyłożyć na jej spód i boki, ciasto powinno lekko zwisać z brzegów formy. Na ciasto przełożyć budyń, wyrównać. Rozwałkować pozostałe ciasto, położyć na wierzch ciasta, dokładnie skleić ze spodem ciasta. Ciasto posmarować jajkiem, na wierzch wysypać orzeszki pini.           Piec w temperaturze 180ºC przez około 50 minut. Wyjąć, wystudzić. Oprószyć cukrem pudrem.           Nie przechowywać w lodówce. Smacznego :-).               Źródło przepisu (zmodyfikowany) - Joe Sponzo. 