Pyszne kakaowe ciasteczka ozdobione kolorowym lukrem. Ćwiczenia przed 14 lutego - Wiktoria i Pola zrobiły już walentynkową listę :-). Ciasteczka można również wykonać w tradycyjnej, waniliowej wersji. Są bardzo maślane, ale nie zastępowałabym masła margaryną, ze względu na ich piękny maślany smak i zapach. Lubicie się bawić lukrem i szukacie więcej inspiracji na ozdabianie? Znajdziecie ją tutaj. Polecam :-).   Składniki: 2 szklanki mąki pszennej                   1/2 szklanki kakao* 1/4 łyżeczki soli                   170 g masła, w temperaturze pokojowej                   3/4  - 1 szklanka cukru pudru 1 jajko                   1,5 łyżeczki ekstraktu z wanilii Masło i cukier umieścić w misie miksera i utrzeć na jasną, puszystą masę. Wbić jajko, dodać ekstrakt, sól, dalej ucierać. Dodać mąkę wymieszaną z kakao. Utrzeć na gładką masę. Gotowe ciasto zawinąć w folię i schłodzić przez 1 godzinę w lodówce. Po tym czasie ciasto wyjąć, rozwałkować na grubość około 3 mm, podsypując mąką (jeśli na jakimkolwiek etapie ciasto będzie się wydawało suche i łamliwe, należy dodać odrobinę kwaśnej śmietany i jeszcze raz wyrobić). Foremką wycinać serca. Układać na blaszce wyłożonej papierem do pieczenia, w niewielkich odstępach (nie rosną).           Piec w temperaturze 180ºC przez około 12 - 15 minut, w zależności od wielkości ciasteczek. Wystudzić na kratce.           Ozdobić lukrem przygotowanym na bazie białka - lukrem królewskim.           * w wersji waniliowej kakao należy zastąpić mąką pszenną, dodać ziarenka z 1 laski wanilii Smacznego :-).    Przepis, zmodyfikowany, pochodzi z tego blogu. 