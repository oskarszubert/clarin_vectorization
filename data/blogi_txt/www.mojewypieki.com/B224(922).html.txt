Sernik dla wielbicieli kokosa. Jest delikatny, kokosa czuć wyraźnie, ale nie bardzo intensywnie. Nie mniej jeśli nie należysz do wielbicieli kokosowych smaków ten rodzaj sernika może być dla ciebie niejadalny ;). Przepis pochodzi z magazynu "Cheesecakes, baked and chilled".   Składniki na spód ciasteczkowy:    90 g dowolnych ciastek kokosowych    125 g ciastek digestive    125 g (pół kostki) rozpuszczonego masła Składniki na masę serową:    250 g serka kremowego, może być śmietankowy (użyłam Philadelphii)    110 g cukru    300 ml kwaśnej śmietany    2 łyżki Malibu (niekoniecznie, ja akurat nie miałam w domu więc pominęłam)    300 ml mleka kokosowego z puszki     40 g wiórek kokosowych    35 g (1/4 szklanki) mąki ziemniaczanej    3 jajka    Składniki na polewę czekoladową: 100 g gorzkiej/deserowej czekolady    60 g masła    Piekarnik rozgrzać do 170°C. Za pomocą blendera lub wałka rozkruszyć ciastka. Masło rozpuścić, wymieszać z ciastkami. Całość wcisnąć w tortownicę o średnicy 24 - 26 cm, wyłożoną uprzednio folią aluminiową. Schłodzić w lodówce przez 30 minut. Ubić razem ser, cukier, kwaśną śmietanę, Malibu, mleko kokosowe, wiórki kokosowe, mąkę ziemniaczaną na gładką masę. Wbijać po jednym jajku i dalej miksować. Całość przelać do tortownicy z ciasteczkowym spodem. Piec około 1 - 1,5 godziny (ja piekłam 1,5 godziny), dopóki ser nie będzie porządnie ścięty od góry (nie pieczemy do suchego patyczka!). Schłodzić przez 3 godziny w lodówce, lub najlepiej przez całą noc. 20 minut przed podaniem polać polewą czekoladową (składniki rozpuścić w kąpieli wodnej, wymieszać).  Smacznego :) 