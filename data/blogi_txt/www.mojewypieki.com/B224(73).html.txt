Bakława to deser rozpowszechniony w kuchni bałkańskiej i bliskowschodniej. Warstwy ciasta filo przełożone słodkimi warstwami orzechów (różne wariacje bakławy są spotykane - dominują orzechy włoskie, ale również migdały, pistacje czy nawet orzechy laskowe), z syropem cukrowym lub miodowym. To prawda - ciasto jest słodkie, klejące, chrupiące z wierzchu, ale warte wypróbowania - mój Mąż uwielbia orzechy, więc był w raju! I powiem Wam - nie taki diabeł straszny, a baklava jest pyszna! Przepis pochodzi z tej strony.    Składniki: około 500 g ciasta filo (2 opakowania, czyli około 24 płaty)* 500 g orzechów włoskich                   2 łyżeczki cynamonu ¼ szklanki cukru                   300 g klarowanego masła, roztopionego**                   pistacje drobno posiekane, do dekoracji   Syrop:                    1½ szklanki cukru 3/4 szklanki wody                   1 łyżeczka wody z kwiatu pomarańczy (dodałam świeżo wycisniętego soku z pomarańczy) Najpierw przygotować syrop (musi wystygnąć). Do niedużego garnuszka wlać wodę, dodać cukier i wodę z kwiatu pomarańczy. Zagotować, do rozpuszczenia cukru. Gotować na małym ogniu do uzyskania syropu (około 10 minut). Odstawić do ostygnięcia. Orzechy, cynamon i cukier włożyć do malaksera (można również blenderem) i zmiksować, by orzechy były drobno posiekane (wg mnie najlepiej wygląda jak część jest zmielona a część tylko posiekana).           Przygotować foremkę o wymiarach 23 x 30 cm. Wysmarować masłem. Pracując z jednym płatem ciasta jednocześnie (reszta pozostaje pod ściereczką, by nie wyschła), położyć go na spód foremki i przy pomocy pędzelka posmarować masłem. Na niego położyć kolejny płat ciasta filo i znowu posmarować masłem. Na spodzie powinno być w sumie 8 warstw ciasta filo, każda posmarowana masłem. Następnie wyłożyć połowę przygotowanych orzechów, wyrównać. Na orzechy wyłożyć 4 płaty ciasta filo, każdy dokładnie posmarować masłem. Kolejno wyłożyć resztę orzechów, wyrównać. Orzechy przykryć 12 płatami ciasta filo, każdy z osobna wysmarować masłem, łącznie z warstwą wierzchnią.           Ostrym nożem (może być z piłką) pokroić ciasto w romby, kwadraty lub trójkąty (dowolnie), przecinając je prawie do spodniej warstwy (po upieczeniu byłoby trudno je pokroić).           Piec w temperaturze 140ºC przez około 2 godziny, do zezłocenia ciasta. Wyjąć i gorące jeszcze ciasto polać równomiernie ostudzonym syropem. Ozdobić drobno posiekanymi pistacjami. Odstawić do przestudzenia. Ciasto jest najlepsze na drugi, trzeci dzień. Smacznego :)           * Czasami kupne płaty filo moga być większe, należy je wtedy przyciąć do rozmiarów foremki (podzielić na pół).           ** Masło powinno być klarowane; takie masło nie będzie się palić w piekarniku i nie pozostawi niemiłego posmaku podczas długiego pieczenia, ponadto ciasto będzie można bez szkody dla niego przechowywać dłużej. Masło takie można kupić gotowe (Ghee) lub w prosty sposób przygotować samemu, można o tym poczytać tutaj lub tutaj.           *** przepis na domowe ciasto filo 