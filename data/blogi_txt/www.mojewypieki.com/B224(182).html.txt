Jak smakują takie ciasteczka? Oczywiście do złudzenia jak słynny deser ... choć trochę więcej z nimi roboty ;). Delikatne miękkie biszkopty, przełożone kremem z mascarpone. Rozpływają się w ustach ... Są bardzo smaczne, lecz z pewnością nie dla osób na diecie ;). Przepis Marthy Stewart .   Składniki na 30 ciastek: 5 dużych jajek (osobno białka i żółtka)  1 szklanka cukru  3 łyżki kawy rozpuszczalnej  pół szklanki mąki   1/4 łyżeczki soli kakao do oprószenia - około 2 łyżek    Składniki na krem:    3/4 szklanki serka mascarpone  1/4 szklanki cukru pudru  3 łyżki likieru migdałowego np. amaretto   pół łyżeczki ekstraktu z wanilii  Ponadto:   170 g czekolady deserowej    Używając miksera z przysadką do ubijania białek ubić żółtka z połową cukru do białości (około 3 minuty). Dodać kawę rozpuszczalną i dalej ubijać przez 2 minuty. Dodać mąkę, wymieszać do połączenia (masa będzie dość gęsta).  W drugim naczyniu ubić białka ze szczyptą soli, aż będą sztywne. Dodać resztę cukru (pół szklanki), dalej ubijając.  Białka wymieszać z masą żółtkową (stopniowo dodając białka i mieszając), do połączenia.  Masę przełożyć do rękawa z gładką okrągłą końcówką i wyciskać na blachę nieduże ciasteczka (60 sztuk), w sporych odstępach od siebie (sporo urosną). Po wyciśnięciu oprószyć kakao.  Piec około 12 - 14 minut (ja piekłam krócej, to zależy od piekarnika) w 170ºC. Ostudzić na kratce. Takie ciastka mogą być przechowywane przez 3 dni w szczelnym pojemniku.  *ciasteczka po upieczeniu powinny być miękkie, nie chrupiące; jeśli tak się nie stało - przełożenie kremem lub pozostawienie do drugiego dnia bez kremu z pewnoscią sprawi, że zmiękną.  Krem do przełożenia: Wszystkie składniki dobrze wymieszać, schłodzić przez 15 minut. Czekoladę roztopić w kąpieli wodnej. Ostudzone ciastka smarować od płaskiej strony czekoladą, pozostawić do ostygnięcia, przełożyć kremem. Podawać natychmiast.  Smacznego :) 