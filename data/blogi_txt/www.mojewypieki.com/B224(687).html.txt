Do krokietów z kapustą i grzybami nasmażyłam naleśników i kilka zostało ... Doskonała okazja, by spróbować jak smakują z nutellą :). Przepis z 'Nigella Express' podaję w oryginale, ale zobaczycie sami, że też dokonacie sporych modyfikacji ... Czy moglibyście w 8 naleśników wsmarować całe opakowanie nutelli? Nigella potrafi ;). Ale jedno muszę przyznać - niezależnie od proporcji, całość smakuje wybornie. Bardzo polecam.   Składniki: 8 naleśników   1 słoik nutelli (400 g)  75 g miękkiego masła  80 ml Frangelico + dodatkowo 2 łyżki (zastąpiłam Irish cream)  35 g posiekanych orzechów laskowych  Dodatkowo:   250 ml śmietany kremówki (do podania z naleśnikami)    Naleśnik położyć przed sobą i jego połowę posmarować nutellą. Zagiąć w pół. Znów połowę posmarować nutellą i zagiąć w pół. Położyć na wysmarowanej masłem formie. Tak samo postąpić z pozostałymi naleśnikami, układając je w formie, mogą na siebie zachodzić.  Masło i alkohol umieścić w małym garnuszku, lekko podgrzać, do rozpuszczenia masła, wylać na naleśniki. Po wierzchu posypać orzeszkami.  Piec około 10 minut w temperaturze 200ºC.   W międzyczasie ubić śmietanę z 2 łyżkami alkoholu. Umieścić w miseczce, posypać orzeszkami, podawać do naleśników.  Smacznego :) 