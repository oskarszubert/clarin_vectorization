Powstał z przepisu wyszperanego przez Halberka na potrzeby forum :), z małymi modyfikacjami (głównie co do proporcji). Po prostu nie można było nie zrobić sernika z nutellą ... choć w masie nie czuć jej za mocno. Uznaliśmy że wyszedł bardzo smaczny, zdecydowanie słodszy od czekoladowego Nigelli, za co dostał ode mnie duży plus, bo tej gorzkiej czekolady nie ma zbyt dużo. Ale czy w ogóle powinno się słuchać opinii sernikożercy? Skoro ja lubię większość serników? ;)   Składniki na spód:    150 g ciastek digestive   2 łyżki nutelli   1/2 łyżeczki cynamonu Tortownicę o średnicy 20 cm wyłożyć folią aluminiową. Ciastka pokruszyć, dodać nutellę i cynamon, dokładnie wymieszać. Masę ciasteczkową wyłożyć do tortownicy i wstawić do lodówki na około 30 minut.  Składniki na masę serową:    500 g sera śmietankowego (3 - krotnie zmielonego)  0,5 szklanki cukru (można dać więcej, jeśli ktoś lubi bardzo słodkie)  3 jajka  1 łyżka proszku budyniowego waniliowego  1/4 szklanki kwaśnej śmietany  100 g gorzkiej czekolady  2 - 3 czubate łyżki nutelli (dałam 2) Czekoladę rozpuścić w kąpieli wodnej lub mikrofali i ostudzić. Ser ubić z cukrem na gładką masę. Dalej ubijając dodawać jajka, proszek budyniowy i śmietanę. Masę podzielić na 3 części. Do jednej z nich dodać rozpuszczoną czekoladę, wymieszać. Do drugiej nutellę, zmiksować.   Kolejno porcjami nakładać masę serową na przygotowany spód. Najpierw, poczynając od warstwy najgęstszej - czekoladowa, potem warstwa z nutellą, na końcu warstwę białą (u mnie warstwa z nutellą i biała miały jednakową gęstość, zależy to od ilości dodanej nutelli, ja dałam tylko 2 łyżki).  Piec w temperaturze 180 stopni przez około godzinę. Można również od góry przykryć folią aluminiową. Sernika tego nie pieczemy do tzw. suchego patyczka. Wystarczy, że powierzchniowa warstwa sera będzie ścięta aż do środka. Smacznego :) 