Najlepszy oczywiście domowy :-). Dżemy truskawkowe przygotowujemy, kiedy cena na truskawki jest niska, lub kiedy truskawki się już kończą - wtedy są najbardziej aromatyczne. Do domowego dżemu nie używamy środków żelujących. Starym, domowym sposobem dżem gotujemy/smażymy przez kilka dni, np. po godzinę dziennie. Wtedy woda odparuje, dżem będzie gęsty i mocno skoncentrowany. Truskawki są owocami, które ciemnieją po obróbce termicznej, mimo dodatku soku z cytryny - jest to proces całkowicie naturalny. Polecam również dżem z rabarbaru i truskawek.  W najbliższym czasie będę na blogu trochę rzadziej niż dotychczas, kończę pisać kolejną książkę kulinarną :-). W przyszłym tygodniu zaplanowałam dla Was konkurs na blogu, byście byli zajęci pieczeniem i nie zauważyli mojej  (niedługiej) nieobecności ;-).    Składniki na około 1,5 słoiczka: 1 kg truskawek                   300 g cukru                   1 - 2 łyżeczki pasty waniliowej lub nasionka z 1 laski wanilii 1 łyżeczka otartej skórki z cytryny                   2 łyżki soku z cytryny                   1 - 2 łyżeczki masła (niekoniecznie, by nie podczas smażenia nie powstawała piana) Truskawki odszypułkować, umyć, wrzucić do garnka z grubszym dnem razem z pozostałymi składnikami. Postawić na palnik, cały czas mieszając doprowadzić do wrzenia.            Gotować przez kilka godzin, na małej mocy palnika, bez pokrywki, aż truskawki zaczną się rozpadać a woda odparuje na tyle, że konfitura będzie miała odpowiednią konsystencję. Najkorzystniej gotowanie konfitury rozłożyć na 3 dni, np.  po 1 godzinie dziennie.           Jak sprawdzić, czy dżem jest gotowy? Do zamrażarki włożyć talerzyk. Na zamrożony wylać łyżkę gorącego dżemu. Jeśli zastygnie, a na powierzchni utworzy się skórka, która przy dotyku się pomarszczy - wystarczy już gotowania.           Słoiki wyparzyć (wrzącą wodą lub w piekarniku nagrzanym do 100ºC). Przelać dżem, dobrze zakręcić. Odstawić.           * jeśli chcemy otrzymać większą ilość dżemu i w krótszym czasie, wystarczy po niedługim gotowaniu dodać pektyny; jest to naturalna substancja, która zagęszcza dżemy (używamy jej wedle instrukcji na opakowaniu) Uwaga: nowym sposobem podanym przez czytelników w komentarzach (dziękuję!) odszypułkowane truskawki zasypuję cukrem i odstawiam na 3 godziny. Po tym czasie odcedzam sok i... postępuję dalej jak w powyższym przepisie. Dżem z mniejszą zawartością soku szybciej robi się gęsty.           Smacznego :-). 