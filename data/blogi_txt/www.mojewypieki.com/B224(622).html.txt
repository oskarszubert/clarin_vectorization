Przepyszne, czekoladowe mini serniczki. Czekoladowe w sam raz, z dużą ilością rumu i suszonych śliwek. Rozgrzewające :-). Przygotowane bez konieczności pieczenia w kąpieli wodnej, w tradycyjnych babeczkowych papilotkach. Ze wspaniałym ganache z mlecznej czekolady. 'Must bake' tegorocznej jesieni!   Składniki na 9 mini serniczków:                    250 g twarogu półtłustego lub tłustego, zmielonego przynajmniej dwukrotnie 250 g serka mascarpone                   2 jajka 3/4 szklanki drobnego cukru do wypieków                   100 g gorzkiej czekolady, roztopionej w kąpieli wodnej 1 łyżka mąki pszennej                   27 suszonych śliwek ciemny rum, więcej niż pół szklanki            Wszystkie składniki powinny być w temperaturze pokojowej. Kilka godzin wcześniej śliwki umieścić w małej miseczce, zalać rumem, odstawić do nasączenia. Po tym czasie odcedzić, rum zachować. W misie miksera umieścić twaróg, mascarpone, jajka, cukier, mąkę pszenną i zmiksować tylko do połączenia się składników. Nie dłużej, by niepotrzebnie nie napowietrzać masy serowej. Dodać roztopioną i lekko przestudzoną czekoladę, zmiksować do połączenia. Dodać 4 łyżki rumu, pozostałe z odsączenia śliwek (nie więcej), zmiksować.           Masę serową rozdzielić pomiędzy 9 papilotek. W sam środek każdego serniczka wcisnąć po 2 śliwki w rumie.           Piec w temperaturze 150ºC przez około 30 minut. Powierzchnia serniczków powinna być ścięta i lekko sprężysta przy dotyku patyczkiem. Przestudzić w stygnącym piekarniku. Schłodzić przez noc w lodówce.            Kolejnego dnia serniczki polać ganache z mlecznej czekolady, każdy udekorować śliwką w rumie, odstawić do stężenia polewy.  Ganache z mlecznej czekolady:                    100 ml śmietany kremówki                   100 g mlecznej czekolady Do małego ganuszka wlać kremówkę, podgrzać i doprowadzić do wrzenia. Zdjąć z palnika, dodać posiekaną czekoladę, odstawić na 2 minuty. Po tym czasie wymieszać, do uzyskania gładkiego sosu czekoladowego. Schłodzić, by sos zgęstniał.           Smacznego :-). 