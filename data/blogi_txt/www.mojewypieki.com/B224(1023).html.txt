Jedno z moich ulubionych połączeń - twarożek, maliny i migdały. Na cieście francuskim, najlepiej maślanym, wcześniej podpiekanym (pomysł z magazynu AWW). Podpiekanie zapobiegnie namoknięciu spodu od twarożku. Tartę posypałam płatkami migdałów, oprószyłam cukrem pudrem. Tarta jest bardzo szybka do wykonania, jeśli bazujemy na kupionym cieście francuskim. Nadzienie można również wyłożyć na ciasto kruche, również podpieczone, ze swojego ulubionego przepisu. Polecam :-).   Składniki: 375 g ciasta francuskiego na maśle (1 płat), może być mrożone 300 g serka kremowego typu philadelphia                   1 małe jajko                   4 łyżki mielonych migdałów 5,5 łyżki cukru pudru                   ekstrakt z migdałów, do smaku                   kubek malin                   pół szklanki płatków migdałów                   jajko roztrzepane z 1 łyżką mleka, do posmarowania brzegów            Stolnicę oprószyć mąką. Wyłożyć na nią ciasto francuskie (jeśli jest zamrożone - wcześniej odmrozić). Ciasto powinno dojść do temperatury pokojowej (wtedy nie kurczy się podczas pieczenia). Brzegi ciasta posmarować jajkiem, założyć na ciasto w taki sposób, by powstała wyższa krawędź, około 1,5 cm wokół ciasta. Znowu posmarować jajkiem. Środek ciasta ponakłuwać widelcem, wyłożyć nań niedużą foremkę do pieczenia, np. brownies i ją obciążyć.              Ciasto podpiec w temperaturze 200ºC przez około 20 minut. Następnie usunąć obciążenie i piec dodatkowe 8 minut do lekkiego zbrązowienia. Wyjąć z piekarnika.  W międzyczasie przygotować nadzienie:           Serek kremowy, jajko, migdały, cukier puder, ekstrakt z migdałów - wymieszać widelcem. Wyłożyć na podpieczone ciasto. Na wierzch wysypać maliny, posypać płatkami migdałów.           Piec w temperaturze 200ºC przez kolejne 20 minut, do mocno złotego koloru krawędzi. Przestudzone ciasto oprószyć cukrem pudrem.           Smacznego :) 