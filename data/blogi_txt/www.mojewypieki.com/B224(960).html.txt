Mój osobisty drożdżowy przebój na tegoroczną jesień. Przepyszne drożdżówki z uzależniającym orzechowym nadzieniem. Nie można im się oprzeć i jestem pewna, że się w nich zakochacie :-). Zwinęłam je w piękne serducha (jeden ze sposobów formowania pluszek). Ciasto drożdżowe jest przyjemne do wyrabiania i elastyczne do formowania. Bardzo, bardzo polecam!   Składniki na ciasto (10 sztuk bułeczek):                    160 ml mleka 2,5 łyżki cukru                   pół łyżeczki soli 1 jajko                   2,5 szklanki mąki pszennej 2 łyżki roztopionego masła                   7 g drożdży suchych (1 opakowanie) lub 15 g drożdży świeżych            Mąkę pszenną przesiać, wymieszać z suchymi drożdżami (ze świeżymi najpierw zrobić rozczyn).           Dodać pozostałe składniki i wyrobić, pod koniec dodając rozpuszczony tłuszcz. Wyrabiać kilka minut, aż ciasto będzie gładkie i miękkie (starając się nie dosypywać mąki, mimo iż ciasto będzie się lekko kleiło; polecam wyrabiać mikserem z hakiem do ciasta drożdżowego lub w maszynie do pieczenia chleba). Wyrobione ciasto uformować w kulę, włożyć do oprószonej mąką miski, przykryć i odstawić w ciepłe miejsce do podwojenia objętości (około 1,5 godziny).           Po tym czasie ciasto podzielić na 10 równych części (około 65 g), formując z nich kulki.             Każdą część rozwałkować na placuszek.             Na wierzchu posmarować nadzieniem. Następnie zwinąć razem z nadzieniem, w taki sposób jak zwijamy naleśniki.             Następnie naleśnik złożyć na pół. Ostrym nożem przeciąć go w połowie, pozostawiając nieprzecięte 2 cm od góry.             Wywinąć na boki rozcięte części, by otrzymać kształt serca.               Ułożyć na blaszce w sporych odstępach (urosną duże).             Przykryć lnianym ręczniczkiem, pozostawić w cieple na 30 - 40 minut do wyrośnięcia. Przed samym pieczeniem warto posmarować jajkiem (dodatkowym) roztrzepanym z łyżką mleka, by były rumiane. Piec w temperaturze 180ºC przez około 15-17 minut. Wystudzić. Składniki na orzechowe nadzienie:                    200 g zmielonych orzechów włoskich lub pekan                   100 g brązowego cukru                   80 ml śmietany kremówki 30% lub 36%                   40 ml rumu (można zastąpić aromatem rumowym, do smaku)                   pół łyżeczki cynamonu Wszystkie składniki wymieszać, lekko rozcierając.  Metoda dla maszynistów:           Wszystkie składniki na ciasto umieścić w maszynie według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po skończeniu programu (1,5 h), ciasto wyjąć, krótko wyrobić, podzielić na 10 części. Dalej postępować według powyższego przepisu.           Smacznego :-). 