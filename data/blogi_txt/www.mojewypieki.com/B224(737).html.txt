Powiem Wam szczerze, że po drop scones czułam mały niedosyt, bo jednak zwykłe placuszki to nie jest to, co lubię najbardziej. Najbardziej lubię pancakes'y! Z ananasem nigdy wcześniej nie próbowałam,  a ponieważ to jeden z ulubionych owoców Poli, postanowiłam to zmienić. Wkroiłam do nich jeszcze niedużego banana, by były bardziej treściwe, dodałam skórki z cytryny i cynamonu by smakowały bardziej egzotycznie ... i ... są pyszne! Składniki na około 12 pancakes:   3/4 szklanki mąki pszennej (można zastąpić połowę mąki mąką razową)  1 szklanka (250 ml) maślanki, kefiru lub jogurtu naturalnego  1 jajko  pół czubatej łyżeczki sody oczyszczonej  pół czubatej łyżeczki proszku do pieczenia  skórka otarta z 1 cytryny  pół łyżeczki cynamonu  2 łyżki jasnego brązowego cukru  2 łyżki oleju   1 nieduży banan, pokrojony na plasterki  150 g ananasów (mniej więcej 4 krążki), pokrojone na mniejsze kawałki   Do naczynia wsypać mąkę, cukier, proszek, sodę, cynamon, wymieszać. W drugim naczyniu wymieszać roztrzepane jajko, maślankę, skórkę z cytryny, olej, wmieszać pokrojone banany i kawałki ananasów. Zawartość naczyń połączyć, wymieszać.  Smażyć na nieprzywierającej patelni (na minimalnej ilości oleju). Przewracać na drugą stronę gdy na powierzchni pancakes'a pokażą się pęcherzyki powietrza, smażyć do koloru brązowego.  Podawać gorące z syropem klonowym, golden syrupem, miodem lub jak lubicie.  Smacznego :) 