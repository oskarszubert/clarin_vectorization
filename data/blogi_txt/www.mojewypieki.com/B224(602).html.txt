Niektórzy mówią, że te ciasteczka po prostu rozpływają się w ustach.. Dla mnie są to bardzo smaczne ciastka, przede wszystkim mięciutkie i nie twardniejące z godziny na godzinę. Mocno czekoladowe, proste i w sam raz na jesienne dłuższe już wieczory. Przepis pochodzi z blogu 'Big flavors from a tiny kitchen'.   Składniki na 4 tuziny ciastek:   2 szklanki mąki pszennej  pół łyżeczki sody oczyszczonej  pół łyżeczki soli  115 g masła  3/4 szklanki kakao  1,5 szklanki drobnego cukru  1 łyżeczka ekstraktu z wanilii  2/3 szklanki maślanki  2 szklanki chipsów czekoladowych (drobinek czekoladowych)* mlecznych lub deserowych   Mąkę pszenną wymieszać z sodą i solą.  Masło roztopić w małym garnuszku.  Do misy miksera wlać masło (gorące), dodać kakao i zmiksować na gładką masę. Dodać cukier, ekstrakt z wanilii i maślankę, dalej miksować. Powoli wsypywać mąkę, miksując. Dodać czekoladowe chipsy i wymieszać. Powstanie dość klejące i gęste ciasto.  Ciasto nakładać łyżką na blachę wysmarowaną masłem (piekę na macie teflonowej), około pół łyżki na 1 ciastko, pozostawiając spore odstępy między ciastkami. Ciasto będzie się kleiło, ale można sobie pomagać drugą łyżką. Piec w temperaturze 180ºC przez około 10 - 12 minut. Wyjąć z piekarnika, poczekać aż lekko przestygną (będą zbyt miękkie, by można je było przenieść na kratkę), po kilku minutach wystudzić na kratce.  Smacznego :)  * można zamiast dodać posiekaną czekoladę 