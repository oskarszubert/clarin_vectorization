Rewelacyjne bułeczki, które oprócz niewątpliwych walorów smakowych, zachwycają swoją tygrysią skórką ;). Miąższ mają mięciutki, a skórkę mocno chrupiącą, która pęka podczas pieczenia pozostawiając charakterystyczny wzorek. Są popularne w Wielkiej Brytanii, nawet w wersji Tygrysiego Bochenka, który smakuje jednak na tyle bułkowato, że kupiłam go tylko raz, z ciekawości, ze względu na tą skórkę (choć w kupnym chlebie jest ona dodatkowo pikantna). Przepis z bloga Tatter. Polecam! Składniki na 8 dużych bułek:   400 g mąki pszennej  1 łyżeczka suchych drożdży (4 g) lub 8 g drożdży świeżych  240 g ciepłego mleka  58 g ciepłej wody  1,5 łyżeczki soli  1 łyżeczka cukru  2 łyżki oliwy/oleju   Drożdże suche wymieszać z mąką w misce (ze świeżymi zrobić wcześniej rozczyn), dodać sól i cukier. Wlać plyny, wymieszać, dodać oliwę. Po połączeniu wszystkich składników, wyłożyć je na stół i zagnieść gładkie, lśniące, dość miękkie ciasto. Umieścić ciasto w misce, przykryć i zostawić w cieple do wyrośnięcia na 1 godzinę, składając ciasto raz po 30 minutach. Następnie podzielić na 8 części i z każdej ukształtować okrągłą bułeczkę. Ułożyć je na wysmarowanej olejem lub wysypanej mąką blaszce, zakryć i odstawić na 15 minut.  W tym czasie przygotować kolejne ciasto:   120 g białej mąki ryżowej (użyłam brązowej)  1 łyżeczka suchych drożdży (4 g) lub 8 g drożdży świeżych  1/4 łyżeczki soli  1 łyżeczka cukru  115 g ciepłej wody  1 łyżka oleju   Wszystkie składniki dokładnie wymieszać i pozostawić na 15 minut. Pasta ryżowo - drożdżowa powinna być dość gęsta, ale dająca się rozsmarowywać (dodałam 2 łyżki wody więcej).  Gdy bułeczki już trochę podrosną rozsmarować dość grubo ryżową pastę na wierzchu i po bokach bułek. Zakryć, zostawić na 20 minut. Piec w temperaturze 190ºC przez 30 - 35 minut, aż się zezłocą.  Metoda dla maszynistów: Wszystkie składniki na ciasto umieścić w maszynie w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h), po czym ciasto wyjać, uformować bułki i dalej postępować według powyższego przepisu. Smacznego :) 