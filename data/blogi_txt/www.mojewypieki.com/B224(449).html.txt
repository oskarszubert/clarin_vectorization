Coś dla miłośników kokosa i.. tiramisu :-). Smakuje jak najsmaczniejszy, leciutki kremowy deser, kokosowy obłoczek, a ponieważ jest proste i szybkie w przygotowaniu można je przygotować jako deser dla wielkanocnych gości :). Deser opiera się jak i oryginalne tiramisu na serku mascarpone, które ubijamy razem z jajkami. Wyjątkowego smaczku dodają podprażone wiórki kokosowe i kokosowy likier.. Bardzo polecam!   Składniki na 4 porcje:                    80 g wiórków kokosowych 100 g biszkoptów Savoiardi/ladyfingers (podłużne biszkopty) 200 ml letniego mleka wymieszane z 50 ml likieru kokosowego 250 g serka mascarpone, schłodzonego                   2 duże jajka (białka i żółtka oddzielnie)                   4 łyżki drobnego cukru                   2 łyżki likieru kokosowego Na suchą patelnię wsypać wiórki kokosowe i podprażyć, na średniej mocy palnika, cały czas mieszając, do zrumienienia. Przygotować 4 pucharki. Połowę biszkoptów przyciąć do rozmiarów pucharków, nasączyć w mleku wymieszanym z likierem kokosowym, na chwilę je w nim zanurzając, ułożyć na dnie naczynia. Białka odseparować od żółtek. Żółtka utrzeć z cukrem na jasny, puszysty kogel mogel. Dodać pozostałe 2 łyżki likieru kokosowego i mascarpone, wymieszać do połączenia i otrzymania kremu o musowej konsystencji. Białko ubić na sztywną pianę. Dodać do masy z mascapone i bardzo delikatnie wymieszać.           Połowę otrzymanej masy wyłożyć do pucharków na przygotowaną wcześniej warstwę biszkoptów, wyrównać. Posypać połową wiórków kokosowych. Czynność powtórzyć - w pucharkach ułożyć kolejną warstwę biszkoptów nasączonych w mleku z likierem kokosowym, przykryć pozostałym kremem, wyrównać. Posypać resztą wiórków kokosowych. Pucharki przykryć przezroczystą folią spożywczą, by deser nie chłonął zapachów z lodówki. Schłodzić przez noc w lodówce. Podawać.           Smacznego :-). 