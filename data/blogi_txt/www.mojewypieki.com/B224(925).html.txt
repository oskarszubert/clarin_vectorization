Sernik, który możecie przygotować w krótkim czasie z dowolnymi owocami sezonowymi, a z truskawkami smakuje i pachnie obłędnie :). Nie jest kremowy, za to w miarę ciężki, lecz owoce dodają mu aromatu i letniej lekkości. W trakcie pieczenia pachnie jak najlepsze ciasto truskawkowe pod słońcem ... warto wypróbować! Składniki na spód:   170 g ciastek digestive  70 g roztopionego masła   Ciastka pokruszyć blenderem lub przy pomocy wałka (wkładamy wtedy ciastka do mocnego woreczka i mocno uderzamy w nie kilkakrotnie wałkiem). Wymieszać z roztopionym masłem, by powstał mokry piasek.   Tortownicę o średnicy 20 cm wyłożyć papierem do pieczenia, masę ciasteczkową wyłożyć na dno, wyrównać.  Składniki na masę serową:   500 g twarożku półtłustego lub tłustego zmielonego dwukrotnie  2 jajka  3 łyżki soku z cytryny  2/3 szklanki cukru (można dać mniej)  2 łyżki mąki ziemniaczanej  1 łyżka mąki pszennej  1 łyżeczka ekstraktu z wanilii  300 g truskawek (mogą być zamrożone, wtedy nie rozmrażamy ich wcześniej)   Wszystkie składniki na masę oprócz truskawek zmiksować na gładko (jajka dodajemy w całości, nie ubijamy białek osobno). Masę wylać na przygotowany wcześniej spód. Truskawki, jeśli jest taka możliwość, pokroić na połówki, poukładać na górze masy, wciskając je lekko do sernika, by lekko ponad niego wystawały.  Piec w temperaturze 180ºC przez 60 minut. Ostudzić, włożyć do lodówki na 12 h. Przed podaniem oprószyć cukrem pudrem.  Smacznego :) 