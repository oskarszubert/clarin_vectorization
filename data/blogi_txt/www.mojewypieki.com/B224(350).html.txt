Tradycyjne świąteczne ciasto szkockie i całoroczne ciasto do herbaty, wywodzące się z końca XIX wieku (nazwa pochodzi od szkockiego miasta Dundee). W okresie przedświątecznym dostaniecie je w każdym brytyjskim supermarkecie. Bogate w różne odmiany rodzynków, migdały i skórkę z cytrusów, a bardziej nowoczesne przepisy zawierają również przyprawy korzenne i rum, brandy a zwłaszcza whisky (tylko szkocką!). Mniej bogate niż tradycyjne brytyjskie christmas cake, lżejsze i cieszące się nie mniejszym powodzeniem. W smaku przypomina polskiego keksa. Z przepisu Delii Smith. Warto wypróbować :-).   Składniki: 150 g masła, w temperaturze pokojowej                   150 g drobnego cukru do wypieków                   3 duże jajka 225 g mąki pszennej                   1 łyżeczka proszku do pieczenia                   175 g koryntek                   175 g sułtanek                   50 g kandyzowanych wiśni, przekrojonych na pół                   50 g kandyzowanej skórki pomarańczowej, posiekanej                   2 łyżki zmielonych migdałów                   skórka otarta z 1 niedużej pomarańczy skórka otarta z 1 niedużej cytryny                   około 100 g blanszowanych migdałów (bez skórki)            Wszystkie składniki powinny być w temperaturze pokojowej.           W misie miksera umieścić masło i cukier, utrzeć na lekką masę. Powinna powstać puszysta, jasna masa.           Dodawać jajka, jedno po drugim, miksując do połączenia się składników po każdym dodaniu.           Mąkę i proszek do pieczenia wymieszać i przesiać, odłożyć.           W innym naczyniu wymieszać koryntki, sułtanki, kandyzowane wiśnie, kandyzowaną skórkę pomarańczową, zmielone migdały, skórki otarte z cytrusów. Do masy maślanej wsypać mąkę z proszkiem, zmiksować. Dodać odłożone bakalie, wymieszać.           Formę tortownicę o średnicy 18 - 20 cm wyłożyć papierem do pieczenia, spód i boki. Ciasto ostrożnie przełożyć do formy, wyrównać. Na wierzchu, w kształcie okręgów poukładać całe migdały. Należy je położyć lekko na powierzchni surowego ciasta i nie wciskać w ciasto, by nie utonęły w nim podczas pieczenia.           Piec w temperaturze 160ºC przez około 2 - 2,5 godziny do tzw. suchego patyczka (uwaga! należy sprawdzać dużo wcześniej, by ciasto nie było zbyt suche; moje było gotowe mniej więcej po 1,5 godzinie). Gotowe ciasto powinno być wypieczone i sprężyste po dotknięciu. Wyjąć z piekarnika, przestudzić w formie. Ostudzone wyjąć z formy.           Ciasto bardzo dobrze się przechowuje zapakowane w szczelny pojemnik spożywczy (w chłodzie) i jest lepsze z każdym dniem. Można, a nawet należy je upiec kilka dni przed podaniem.           Smacznego :-). 