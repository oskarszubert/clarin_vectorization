Ten przeze mnie wykonany jeszcze nie jest w wersji światecznej, bo pieczony w styczniu :-). Na Wielkanoc proponuję ozdobić owieczkami, baziami i skręconym wałeczkiem ciasta naokoło, będzie piękny! Jest bardzo smaczny, ale też słodki (cecha chyba większości ciast z kajmakiem..). Jako pierwszy znika ze stołu :-).   Składniki:                             350 g mąki pszennej, najlepiej krupczatki                             100 g cukru pudru                             200 g masła, zimnego 1 łyżka gęstej kwaśnej śmietany 18% 2 żółtka             Mąkę przesiać, dodać masło, posiekać, dodać żółtka, cukier, śmietanę, szybko zagnieść, owinąć folią. Odłożyć na 1 - 2 godziny do lodówki.           Blachę o wymiarach 35 x 25 cm (lub 40 x 25 cm) wysmarować masłem, wyłożyć papierem do pieczenia. Ciasto rozwałkować, przenieść na blaszkę, dokładnie wylepić spód i wyrównać. Ozdobić wokół skręconym wałeczkiem ciasta (wersja wielkanocna).           Piec w temperaturze 200ºC przez około 20 minut, na jasnozłoty kolor. Ciasto jest płaskie, ale właśnie takie ma być!   Ponadto:                    1 puszka mleka skondensowanego słodzonego*            Masę najlepiej przygotować dzień wcześniej, by zdążyła dobrze przestygnąć. Mleko w puszce (zamknięte) umieścić w wysokim garnku i zalać wodą do przykrycia puszki, nałożyć na garnek pokrywkę. Gotować przez 2 godziny, pamiętając by puszka była cały czas zanurzona w wodzie (w razie konieczności wodę uzupełniać). Puszkę wystudzić i otworzyć. Gotową masą kajmakową posmarować upieczone i wystudzone ciasto.            Posmarowane kajmakiem ciasto udekorować bakaliami. Mogą to być rodzynki, płatki migdałów, kandyzowana skórka pomarańczowa lub cytrynowa, daktyle, orzechy, itp.           * można użyć gotowej masy kajmakowej z puszki, co znacznie przyspieszy wykonanie mazurka (zwana jest 'masą krówkową' lub 'dulce de leche')           Smacznego :-). A tak prezentuje się w całości, taki misz-masz z bakaliami :) I jeszcze mazurek czekoladowy: ciasto kruche upieczone według wyżej wymienionego przepisu, na górę TAKA masa czekoladowa. Taką masę można zrobić samemu, miksując gotową masę kajmakową z rozpuszczoną gorzką czekoladą (100 g). 