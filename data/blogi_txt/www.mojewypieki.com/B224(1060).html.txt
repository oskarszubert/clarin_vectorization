Smakuje obłędnie. Doskonały na rozpoczynający się niedługo sezon wiśniowy, jak i na ... tort bożonarodzeniowy ;). Mocno wilgotny, soczyście wiśniowy, orzechowy, nie wspominając już o dopełniajacej smaku czekoladzie .... To jeden z tych tortów, które nigdy się nie znudzą. Koniecznie do wypróbowania! Składniki:   100 g masła  100 g drobnego cukru  3 jajka, oddzielnie białka i żółtka  100 g gorzkiej czekolady, startej na tarce  150 g zmielonych orzechów laskowych  100 g masy marcepanowej, startej na tarce  350 g wiśni (mogą być mrożone, ale wtedy należy je wcześniej rozmrozić i odsączyć na bibułce od nadmiaru wody)   Masło utrzeć z cukrem na białą i lekką masę (ja robię to na najwyższych obrotach miksera). Stopniowo dodawać po jednym żółtku, miksując po każdym dodaniu. Dodać startą czekoladę, orzechy laskowe, marcepan. Wymieszać.  Białka ubić na sztywno. Dodać je do masy i delikatnie wymieszać.  Tortownicę o średnicy 20 - 21 cm wyłożyć papierem do pieczenia. Wyłożyć do niej ciasto, na wierzch poukładać wiśnie, delikatnie zanurzając część w cieście (pośrodku ciasta układać mniej niż po bokach). Piec w temperaturze 180ºC przez około 60 minut. Nie sprawdzać patyczkiem (ciasto może być cały czas mokre), ważne, by środek przy dotyku był wypieczony. Pieczenie można ewentualnie przedłużyć o dodatkowe 10 minut.  Dowolnie udekorować (ja oblałam tort roztopioną gorzką czekoladą, delikatnie posypałam zmielonymi orzechami laskowymi, udekorowałam czereśniami koktajlowymi).  Smacznego :) 