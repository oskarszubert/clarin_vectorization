Narodowe amerykańskie ciasteczka. Czy wiecie, że ich historia sięga lat 40 - tych ubiegłego wieku? Z całą pewnością najlepsze jakie jadłam, jakie upiekłam. Szybkie w przygotowaniu, wystarczy składniki wrzucić do miksera i zmiksować. Klasyczne (choć z orzechami to już wariacja na ich temat ;), lekko kruche, maślane, koniecznie z kombinacją białego i brązowego cukru, który nadaje im karmelowego aromatu. Rozpływające się w ustach. Czego chcieć więcej?... Zakochacie się w nich. Przepis pochodzi z tej strony.   Składniki na około 30 sztuk:   1 szklanka gorzkich czekoladowych groszków (chocolate chips)  1 szklanka mąki pszennej  pół łyżeczki sody oczyszczonej  pół łyżeczki soli 170 g zimnego masła, posiekanego  1/4 szklanki ciemnego brązowego cukru  1/4 szklanki drobnego cukru  1 żółtko  pół łyżeczki ekstraktu z wanilii  3/4 szklanki posiekanych z grubsza orzechów włoskich   Wszystkie składniki, oprócz czekolady i orzechów, umieścić w food processorze* i zmiksować. Następnie dodać czekoladę, orzechy, wymieszać.  Z ciasta formować kulki wielkości orzecha włoskiego. Na wysmarowanej tłuszczem blaszce układać je w dużych odstępach - rozpłyną się mocno na boki; nie trzeba ich spłaszczać przed pieczeniem.  Piec w temperaturze 180 - 190ºC przez około 12 minut lub do momentu, gdy brzegi zaczną się brązowić. Pozostawić kilka minut do przestygnięcia na blaszce, następnie przenieść na kratkę.  Smacznego :)  * można również ciasto wyrobić zwykłym mikserem, lecz lepiej by masło wtedy było miękkie; 