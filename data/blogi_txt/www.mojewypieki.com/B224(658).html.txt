Obiecałam kiedyś Malcie, że podam przepis na muffiny z buraczkami. Są naprawdę smaczne i smakują jak delikatne kakaowe babeczki. To tak jak z ciastem marchewkowym, gdybym nie znała składu, nie powiedziałabym, że tyle w nich buraków. Tylko ten kolor ... je zdradza ;). Smakowały nam bardzo, dzieciom również. Przepis pochodzi z The Australian Women's Weekly 'Muffins, scones and breads'.   Składniki na 12 muffinek:    2 duże buraki (500 g), będziemy potrzebować 330 ml puree z buraków  260 g mąki pszennej  1 łyżeczka proszku do pieczenia  3/4 łyżeczki sody oczyszczonej  35 g kakao  150 g drobnego cukru (caster sugar)  2 jajka, roztrzepane  80 ml oleju  80 ml maślanki lub kefiru Buraki ugotować do miękkości, ostudzić, obrać. Potraktować je blenderem, by osiągnąć 330 ml puree (około 1 i 1/3 szklanki). Do naczynia wsypać suche składniki, wymieszać. Dodać puree z buraków i pozostałe składniki. Wymieszać do połączenia.   Formę do muffinek wyłożyć papilotkami, nałożyć do nich ciasta.  Piec około 25 minut w temperaturze 180ºC.  Smacznego :) 