Tak, ciasto z owocami już było, na maślance również. Jednak takich przepisów nigdy nie poddaje się rozważaniu: piec czy nie piec.. Szykuje się składniki (które zazwyczaj są w lodówce) i wystarczy znaleźć 10 minut przed obiadem, by przygotować ciasto na podwieczorek lub do kawki dla niespodziewanych gości. Piekłam z mrożonymi malinami, bo nasze w ogródku jeszcze nie dojrzały.. I bardzo sobie je chwalę, doskonały placek  - tak, placek, bo jest wysokości tarty.. ;-).    Składniki:   1 szklanka mąki pszennej  pół łyżeczki proszku do pieczenia   pół łyżeczki sody oczyszczonej   szczypta soli   55 g masła   2/3 szklanki drobnego cukru do wypieków + kilka łyżek na oprószenie ciasta pół łyżeczki ekstraktu z wanilii   pół łyżeczki otartej skórki z cytryny   1 duże jajko   pół szklanki maślanki lub jogurtu naturalnego  1 szklanka świeżych malin             Wszystkie składniki powinny być w temperaturze pokojowej. Mąkę, proszek, sodę, sól - przesiać, wymieszać i odłożyć.  Masło utrzeć z cukrem na gładką  i puszystą masę. Dodać wanilię i skórkę z cytryny, zmiksować. Dodać jajko i dokładnie zmiksować. Mąkę i maślankę na zmianę i powoli dodawać do ubitej masy maślanej, wymieszać szpatułką, tylko do połączenia.   Formę o średnicy 23 cm wyłożyć papierem do pieczenia, wlać masę z ciasta. Na wierzchu rozrzucić maliny. Posypać dodatkowymi łyżkami cukru. Piec w temperaturze 200ºC około 20 - 30 minut lub dłużej, do tzw. suchego patyczka.  Upieczone, pozostawić w formie przez 10 minut, potem wyjąć. Oprószyć pudrem, choć niekoniecznie. Smacznego :-).    Przepis pochodzi z blogu Smitten Kitchen. 