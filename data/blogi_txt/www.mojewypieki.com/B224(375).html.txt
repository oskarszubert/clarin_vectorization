Drożdżowe bułeczki wywodzące się z Prowansji (Francja), gdzie w XIII wieku były serwowane jako 13 deser podczas świątecznego obiadu. Obecnie podawane na śniadanie, są jednymi z najwykwintniejszych bułeczek; podobno można się w nich zakochać od pierwszego gryza.. Nic dziwnego: delikatne ciasto drożdżowe bogate w masło i mleko, z kandyzowaną skórką pomarańczową, nutą anyżu i wody z kwiatu pomarańczy. Można już teraz osłodzić sobie nimi jesienne i zimowe dni. Wg przepisu Cirila Hitz. Bardzo polecam!  ps. Drodzy Czytelnicy! Wyjeżdżam i nie pojawię się na blogu do 1 grudnia. Komentarze będą moderowane przez moją Siostrę. Dziękuję za wyrozumiałość.   Składniki na 13 dużych drożdzówek.  Składniki na preferment:   180 g mąki pszennej chlebowej  110 g pełnego mleka  szczypta suchych drożdży (lub 2 x tyle drożdży świeżych)   Wieczór wcześniej wszystkie składniki umieścić w misce i wyrobić (ciasto będzie gęste). Przykryć folią spożywczą i odstawić na 14 - 16 godzin w temperaturze pokojowej. Składniki na ciasto właściwe:   2 duże jajka i 1 żółtko  65 ml oleju słonecznikowego  70 g masła, roztopionego  38 g wody z kwiatu pomarańczy*  25 g wody  400 g mąki pszennej chlebowej cały 14-godzinny preferment  100 g drobnego cukru do wypieków  5 g soli (1 łyżeczka)  12 g suchych drożdży lub 25 g świeżych drożdży  6 g anyżu (1,5 łyżeczki)**  70 g drobno posiekanej kandyzowanej skórki pomarańczowej   Po upieczeniu:   110 g masła, roztopionego  drobny cukier do wypieków do obtoczenia bułeczek  jajko roztrzepane z 1 łyżką mleka do posmarowania bułeczek przed pieczeniem   W misie miksera umieścić wszystkie płynne składniki na ciasto, następnie preferment i składniki suche (suche drożdże wymieszać z mąką). Miksować na minimalnej prędkości hakiem do ciasta drożdżowego przez 5 minut lub do uzyskania gładkiego, sprężystego ciasta. Przykryć lnianym ręczniczkiem i pozostawić na 2 godziny do wyrośnięcia.  Po tym czasie ciasto podzielić na 90 gramowe części (około 13 części). Odłożyć na 20 minut, przykryte ręczniczkiem. Po tym czasie każdy kawałek uformować w kulkę, następnie z każdej z nich utworzyć płaski półksiężyc. Ja łączyłam razem 2 kulki, wałkowałam na płaskie koło o średnicy około 15 cm, następnie nożem dzieliłam na pół - tak było prościej. Nożem zrobić 3 nacięcia w bułeczce, jak na zdjęciu. Następnie zrobić 4 nacięcia po łuku, jak na zdjęciu. Bułeczkę uformować jak popularne grzebyki francuskie, po półkolu. Ułożyć na papierze do pieczenia, w sporych odległościach od siebie.           Odłożyć przykryte lnianym ręczniczkiem na 1 godzinę, do napuszenia.Przed pieczeniem posmarować jajkiem roztrzepanym z 1 łyżką mleka.  Piec w temperaturze 180ºC przez około 18 minut, do zarumienienia. Kilka minut przestudzić, następnie każdą bułeczkę  (jeszcze ciepłą) smarować roztopionym masłem i obtaczać w drobnym cukrze. Odstawić na kratkę do wystudzenia.  * nie miałam więc zastąpiłam świeżo wyciśniętym sokiem z pomarańczy  ** zmieliłam w młynku do kawy  Smacznego :) 