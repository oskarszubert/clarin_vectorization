Mazurki z owocami suszonymi to wyjątkowy rodzaj przysmaków wielkanocnych. Mogą być takie, jakie lubicie, bez dużego dodatku cukru (wszak całą słodycz mają w sobie owoce). Z daktylami, śliwkami, figami, morelami, żurawiną ... niech Was nic nie ogranicza ;). Ten mazurek - na pewno posmakuje fanatykom daktyli - i tylko im ;), choć smak ciekawy. Skomponujcie swój własny mazurek w te święta!    Składniki na ciasto kruche:   35 dag mąki pszennej  50 g cukru pudru  20 dag masła  1 łyżka gęstej kwaśnej śmietany  2 żółtka   Wszystkie składniki wyrobić. Owinąć folią i włożyć do lodówki na 1 godzinę. Po tym czasie ciasto rozwałkować i wyłożyć na dno blachy o wymiarach 25 x 25 cm - tym razem użyłam mniejszej formy, by zrobić ozdobny wałeczek z ciasta (blacha powinna być wcześniej wyłożona papierem do pieczenia). Ciasto ponakłuwać widelcem. Piec około 20 minut w temperaturze 200ºC. Ostudzić.   Wałeczek z ciasta: dowolny, pozostały kawałek ciasta dzielimy na 2 części i każdą z nich rolujemy (jak na kopytka). Łączymy razem i splatamy wokół siebie. Pieczemy razem ze spodem.  Składniki na masę daktylową (lub z innych suszonych owoców):    1,5 szklanki suszonych daktyli  1 jabłko obrane, wydrążone, pokrojone na kawałki  2 łyżki soku z cytryny  pół szklanki wody  * do kwaskowych owoców np. żurawiny - można dodać cukru  Wszystkie składniki umieścić w garnuszku, zagotować i pogotować pod przykryciem 5 minut, aż z owoców zrobi się pulpa. Zmiksować blenderem. Przestudzony lub ciepły mus wyłożyć na upieczony spód. Wyrównać, ozdobić. Smacznego :) 