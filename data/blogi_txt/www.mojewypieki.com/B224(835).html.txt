Bardzo delikatne, wręcz piankowe placuszki, najlepsze na ciepło. Na śniadanie jak znalazł! Dużej zbrodni nie będzie, a raczej nie będzie jej wcale, jak zamiast ricotty użyjecie polskiego serka śmietankowego lub trzykrotnie zmielonego. Nie wiem dlaczego, mojemu M. smakowały podobnie jak racuchy ... Cały czas mnie pyta: napisałaś już opinię? Napisz, że smakują jak racuchy! :)). Piszę więc, choć mam inne zdanie, ale niech mu będzie ... ;). Przepis Nigelli z "Forever summer".    Składniki:    250 g serka ricotta   125 ml mleka  2 duże jajka, osobno białka i żółtka 100 g mąki pszennej  1 łyżeczka proszku do pieczenia  szczypta soli  2 łyżeczki oleju  można dodatkowo posłodzić (ja dałam około 2 łyżek cukru)     Ricottę, mleko, cukier i żółtka wymieszać na gładką masę. Dodać olej i wymieszać. Dosypać mąkę wymieszaną z proszkiem cały czas mieszając. Na końcu dodać pianę z białek i wymieszać.  Na patelni rozgrzać olej (niedużo) i nakładać łyżką porcje ciasta. Smażyć dość krótko z obu stron. Podawać z owocami i/lub syropem.  Smacznego :) 