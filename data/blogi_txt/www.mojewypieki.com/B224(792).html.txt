Dobry, porządny kawałek ciasta tortowego w rozmiarze familijnym ;-). Wilgotne, kakaowe blaty nasączone likierem Cassis, kremowa masa maślana i śmietankowa oraz smak czarnej porzeczki.. Słodko - kwaśne ciasto, które posmakuje chyba większości. Nie ma za co go nie kochać, a na dokładkę porcja jest tak duża, podzielna, że wystarczy na imprezę urodzinową :-). Edyta, bardzo dziękuję za nadesłanie przepisu!            Przypominam, że 1 szklanka na MW to zawsze 250 ml a 1 łyżka ma pojemność 15 ml.  Składniki na kakaowe blaty:                    3/4 szklanki oleju rzepakowego pół szklanki wody                   1 szklanka cukru 5 łyżek kakao (płaskich)            Wszystkie składniki umieścić w garnuszku. Zagotować, do rozpuszczenia się cukru, zdjąć z palnika i całkowicie wystudzić.  Po wystudzeniu: 5 jajek, białka i żółtka oddzielnie                   pół szklanki drobnego cukru do wypieków                   1,5 szklanki mąki pszennej                   1 łyżeczka proszku do pieczenia                   1 łyżeczka sody oczyszczonej Wszystkie składniki powinny być w temperaturze pokojowej. Mąkę, proszek, sodę - przesiać i odłożyć.           Białka umieścić w misie miksera. Ubić na sztywną pianę, pod koniec ubijania dodając stopniowo cukier, łyżka po łyżce, dalej ubijając. Dodać wszystkie żółtka i ubić do otrzymania kremowej pianki. Wlać całą wystudzoną mieszankę i dokładnie wymieszać szpatułką lub na wolnych obrotach miksera do połączenia.            Dodać przesiane suche składniki i delikatnie wymieszać szpatułką. Formę o wymiarach 25 x 35 cm wyłożyć papierem do pieczenia, samo dno. Boków niczym nie smarować. Przelać do formy ciasto, wyrównać.           Piec w temperaturze 180ºC przez 40 - 45 minut lub do tzw. suchego patyczka. Wystudzić w uchylonym piekarniku.            Po wystudzeniu ciasto wyjąć z formy, przekroić ostrym nożem na 2 blaty kakaowe.  Krem z serka kremowego:                    200 g masła                   500 g serka kremowego*                   5 łyżek cukru pudru Wszystkie składniki powinny mieć temperaturę pokojową. Masło utrzeć z cukrem w misie miksera do otrzymania gładkiego, puszystego i jasnego kremu. Dodawać serek, porcjami, cały czas miksując.  Ponadto:                    1,5 słoiczka dżemu z czarnej porzeczki (1 słoik około 450 g)   Krem śmietankowy: 500 ml śmietany kremówki 36%                   2 łyżki cukru pudru                   4 pełne łyżki serka mascarpone (w oryginalnym przepisie zamiast tego składnika 2 śmietan-fixy) Śmietana kremówka  i serek mascarpone powinny być schłodzone. Śmietanę i mascarpone umieścić w misie miksera i ubić do otrzymania gęstego kremu, pod sam koniec dodając cukier puder. Uwaga: nie ubijać zbyt długo, krem może się zwarzyć. Nasączenie:                    pół szklanki likieru Cassis (z czarnej porzeczki)                   1/4 szklanki wody Wymieszać.           Uwaga: nasączenie nie jest konieczne, ciasto mimo to jest wilgotne.  Dodatkowo:                    50 g czekolady mlecznej lub gorzkiej   Wykonanie           Na tacy ułożyć jeden z blatów kakaowych. Nasączyć połową mieszanki z likierem. Blat posmarować połową dżemu z czarnej porzeczki. Na dżem wyłożyć masę z serka kremowego, wyrównać. Przykryć drugim blatem kakaowym. Nasączyć go resztą ponczu i posmarować pozostałym dżemem. Na wierzch wyłożyć krem śmietankowy, wyrównać. Na wierzch starkować czekoladę. Schłodzić. Po schłodzeniu ciasto pokroić w kwadraty i podawać. Przechowywać w lodówce.           * Najlepiej użyć naturalnego serka kremowego np. kanapkowego. Można również użyć zmielonego twarogu do serników, jednak masa może wyjść dość ścisła. Użyłam serka kremowego philadelphia dodając do masy odrobinę więcej cukru.           Smacznego :-). 