Jak co roku, mniej więcej o tej porze, w organizmach rośnie zapotrzebowanie na czekoladę.. ;-). To kolejny tort, jaki polecam Wam na Walentynki. Czekolada i tylko czekolada. 5 tabliczek czekolady w jednym wypieku. Ciasto czekoladowe inspirowane przepisem na tort szwarcwaldzki, a krem czekoladowy to tylko dwa składniki - masa kajmakowa i roztopiona czekolada (jak w prostym mazurku czekoladowym). Tort nie jest lekki i puszysty. To ciasto z gatunku ciężkich, intensywnych lecz miękkich. Mam nadzieję, że jesteście na to gotowi.. ;-). Składniki na ciasto czekoladowe:                    200 g czekolady gorzkiej 70%, posiekanej                   200 g masła 1 szklanka (250 ml) mleka                   3 jajka 1 i 1/4 szklanki drobnego brązowego cukru                   150 g mąki pszennej tortowej                   65 g (pół szklanki) kakao                   1 łyżeczka sody oczyszczonej 1 łyżeczka proszku do pieczenia                   2 łyżki likieru kawowego             Wszystkie składniki powinny być w temperaturze pokojowej.           W garnuszku umieścić masło i mleko. Podgrzewać, do roztopienia się masła. Dodać czekoladę, wymieszać, do jej roztopienia i otrzymania gładkiego sosu czekoladowego. Przestudzić.           Do drugiego naczynia przesiać mąkę pszenną, kakao, sodę oczyszczoną i proszek do pieczenia.            Sos czekoladowy przelać do większej miski. Dodać jajka (w całości) oraz cukier i wymieszać rózgą kuchenną, do połączenia. Dodać przesiane suche składniki, likier kawowy, wymieszać do połączenia.           3 formy o średnicy 20 cm wyłożyć papierem do pieczenia. Przełożyć do nich ciasto, wyrównać.            Piec w temperaturze 160ºC przez 30 minut lub dłużej, do tzw. suchego patyczka. Wyjąć, wystudzić.  Uwaga: z podanych składników można upiec jedno ciasto, po upieczeniu przekroić na 3 części. Czas pieczenia się wydłuży.  Składniki na krem czekoladowy:                    2 puszki masy kajmakowej (1 puszka = 400 g), w temperaturze pokojowej                   250 g czekolady gorzkiej 70%            Czekoladę roztopić w kąpieli wodnej. Lekko przestudzić.           Masę kajmakową umieścić w misie miksera i rozpocząć miksowanie. Dodawać roztopioną czekoladę (może być ciepła, lecz nie gorąca), w kilku turach, cały czas miksując do otrzymania gładkiego kremu czekoladowego. Wykonanie           Blaty czekoladowe przełożyć kremem czekoladowym. Kremem ozdobić również boki i wierzch tortu. Schłodzić w lodówce. Krem zastygnie.            Tort udekorować czekoladowymi wiórkami.  Przygotować czekoladowe rurki. W tym celu czekoladę (50 g) roztopić w kąpieli wodnej. Płynną, rozsmarować równą i cienką warstwą na stalowej blaszce (od strony zewnętrznej) lub marmurowym blacie. Kiedy czekolada zastygnie, ale jednoczesnie będzie wciąż plastyczna przy pomocy ostrego stalowego przyrządu kuchennego (np. noża, skrobaczki) formować rurki z czekolady: trzymając ostrą stroną do dołu, prawie pionowo, nachylając lekko do zewnątrz zeskrobywać czekoladę z blaszki lub blatu.           Tort przechowywać w lodówce. Najlepszy i najsmaczniejszy jest wyciągnięty z lodówki 45 - 60 minut przed podaniem (ciasto zawierajace dużo czekolady po prostu mięknie).           Smacznego :-). 