Pyszne, mięciutkie bułeczki, z posypką cukrową, o delikatnym smaku kokosa. Moje dzieci je uwielbiają :). Smakują doskonale ze słodkim smarowidłem, jak i same, do szklanki mleka. U nas nikt nawet nie zdążył ich posmarować ;). Idealne na drugie śniadanie, bez zbędnych słów więc- -polecam! Przepis pochodzi z 'Bread' Ch. Ingram i J. Shapter.    Składniki na 12 bułeczek:     115 ml kokosowego mleka z puszki  115 ml mleka  1 jajko  pół łyżeczki ekstraktu z wanilii  450 g mąki pszennej  25 g wiórków kokosowych  pół łyżeczki soli  50 g drobnego cukru  40 g miękkiego masła  1 łyżeczka suchych drożdży (4 g) lub 8 g drożdży świeżych     Do posmarowania:    50 g roztopionego masła 2 łyżki cukru demerara    Wymieszać mleko kokosowe z mlekiem, ekstraktem z wanilii i roztrzepanym jajkiem. W drugim naczyniu wymieszać mąkę, drożdże (ze świeżymi najpierw zrobić rozczyn), wiórki kokosowe, sól, cukier. Połączyć zawartość obu naczyń, dodać masło, wyrobić. Ciasto powinno być gładkie i elastyczne (trzeba dość długo wyrabiać). Odłożyć do miski, nakryć ręczniczkiem, odstawić w ciepłe miejsce do podwojenia objętości (około 1,5 h).  Po tym czasie ciasto podzielić na 12 części. Z każdej z nich uformować wałeczek o długości około 38 cm. Wałeczek zwinąć jak ślimaka, zaczynając od środka, końcówkę podłożyć pod spód bułki. Po uformowaniu wszystkich znów przykryć ręczniczkiem i pozostawić w cieple do podwojenia objętości i napuszenia (45 minut). Przed samym pieczeniem bułeczki posmarować roztopionym masłem, posypać cukrem.  Piec w temperaturze 220ºC przez 12 - 15 minut, do złotego koloru. Studzić na kratce.  Metoda dla maszynistów:  Wszystkie składniki umieścić w maszynie do chleba, w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (1,5 h). Po tym czasie ciasto wyjąć, uformować bułeczki, dalej postępować według powyższego przepisu. Smacznego :) 