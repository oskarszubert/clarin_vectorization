Będę znów nieskromna - podobno moja karpatka jest p-y-s-z-n-a :-). Moja - bo robię ją swoim wypróbowanym od lat sposobem. Ciasto parzone - takie jak ptysiowe. Krem maślano - budyniowy ma kilka zalet. Dla nas głównym plusem jest fakt, że nie jest bardzo maślany (maślanym mówimy stanowcze NIE) - dodaję tylko pół kostki masła (rekordziści, np. Ewa Wachowicz w "Słodkim świecie" - aż 3 kostki). Ponadto doskonale się kroi, jest 'sztywny' nie wypływa na boki ani przy krojeniu, ani przy jedzeniu. A smakuje - wybornie ... Ech, nie będę już zachwalać, jak upieczecie, to ocenicie ;)   Składniki na ciasto:    1 szklanka wody    pół kostki masła (125 g)    1 szklanka mąki pszennej    5 jajek    1 łyżeczka proszku do pieczenia     Masło rozpuścić w garnku, dolać wodę, doprowadzić do wrzenia. Wsypać mąkę i chwilę ucierać do powstania gęstej masy. Po lekkim przestudzeniu wbijać jajka, proszek do pieczenia i miksować. Gotową masę podzielić na 2 części. Blachę o wymiarach 32 x 23 cm wysmarować tłuszczem i obsypać kaszą manną (uwaga: nie wykładamy papierem, ciężko potem papier oddzielić od ciasta). Jedną część ciasta rozprowadzić na blaszce (ciasto jest klejące, ale takie ma być). Piec w temperaturze 200ºC przez około 25 - 30 minut (w trakcie pieczenia nie otwierać piekarnika!). Najlepiej - by ciasto stygło jeszcze w piekarniku, choć ja się do tego nie stosuję. W ten sam sposób upiec drugą część ciasta.  Składniki na krem:    3 szklanki mleka    3/4 szklanki cukru    1/2 kostki masła (uwaga: jeśli lubicie bardziej maślane kremy dodajcie więcej masła)    1 cukier waniliowy - 16 g    4 łyżki mąki pszennej, z lekką 'górką' (dałam krupczatkę, uwaga: jeśli mieszkasz w UK nie dodawaj 'plain flour' - krem będzie miał szary kolor)    5 łyżek mąki ziemniaczanej (z lekką 'górką') 4 jajka    Ponadto:    cukier puder do posypania    Zagotować 2 szklanki mleka z cukrami i masłem. Pozostałą szklankę zmiksować z jajkami i mąką, po czym wlać do gorącego mleka. Gotować 1 - 2 minuty, energicznie mieszając, by się nie porobiły grudki. Gorący krem wylać na jeden upieczony wcześniej płat ciasta (zostawiając po bokach wolne 2 cm - po nałożeniu drugiego płatu ciasta krem by wypłynął), przykryć drugim. Ostudzić. Schłodzić. Oprószyć cukrem pudrem.  Smacznego :) 