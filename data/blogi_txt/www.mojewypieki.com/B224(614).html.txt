Jeśli próbowaliście już mince pies, ten smak będzie za Wami chodził w każde święta ;-). Naprawdę nie przesadzam. Nie znałam tego smaku dopóki nie zamieszkałam w UK; teraz - nie wyobrażam sobie bez nich świąt (jak zapewne większość Brytyjczyków), a na stole świątecznym zajmują honorowe miejsce obok sernika, makowca i piernika. Przepis jest niewiarygodnie prosty do wykonania. Wystarczy mieć w lodówce gotową mieszankę bakaliową (może być kupna) i ciasto francuskie na maśle. Przepis do wykorzystania w sytuacji awaryjnej, niezawodny, który można przygotować last minute. Inspiracja z BBC 'GoodFood'. Bardzo polecam!   Składniki na 12 sztuk:                    1 opakowanie ciasta francuskiego na maśle (375 g)                   słoiczek gotowego mincemeat (411 g) lub domowego mincemeat                   garść płatków migdałów                   1 jajko roztrzepane z 1 łyżką mleka do posmarowania                   opcjonalnie: cukier puder do oprószenia            Stolnicę oprószyć mąką. Wyłożyć na nią ciasto francuskie (jeśli jest zamrożone - wcześniej odmrozić). Ciasto powinno dojść do temperatury pokojowej (wtedy nie kurczy się podczas pieczenia).           Ciasto posmarować mincemeat, pozostawiając wolne 2 cm wzdłuż dłuższych boków. Zwinąć w roladę zaczynając od dłuższego boku, delikatnie przyciskając mincemeat do ciasta. Zlepić końcówkę rolady.           Gotową roladę pokroić na 12 kawałków*, każdy o grubości 3 cm. Położyć je na blaszce wyłożonej matą teflonową lub papierem do pieczenia i lekko spłaszczyć dłonią. Ciasto posmarować jajkiem roztrzepanym z 1 łyżką mleka. Posypać migdałami.           Piec w temperaturze 190ºC przez 15 - 20 minut do złotego koloru. Lekko przestudzić, oprószyć pudrem i ciepłe podawać. Równie smaczne na zimno :-).           * ja robię to nitką  - przeciągając nitkę pod spodem rolady i zaciskając nad nią - najlepszy sposób! Smacznego :) 