Ulubione ciasto mojej Mamy. Jak mogłam nie zrobić?:). Pulchne, delikatne, mocno wyrośnięte, pachnące. Proste do wykonania, choć robiłam je pierwszy raz, pod czujnym okiem Mamy ;). Jakoś nie można mnie było przekonać, że ciasto się tak ładnie i równo rozłoży na boki ... hmmm, a jednak ;). Z pyszną waniliową kruszonką ... Polecam!   Składniki:   750 g mąki pszennej  2 jajka  300 ml mleka  90 g cukru  8 g cukru waniliowego  100 g miękkiego masła  1 łyżeczka soli  3 łyżeczki drożdży suchych (12 g) lub 24 g drożdży świeżych   Ponadto:   1 słoiczek powideł (300 g)  mleko do posmarowania   Składniki na kruszonkę:   100 g masła  20 łyżek mąki  8 łyżek cukru  16 g cukru waniliowego Drożdże suche wymieszać z mąką, ze świeżymi zrobić rozczyn. Jajka roztrzepać z mlekiem, cukrem i cukrem waniliowym. Do miski wsypać mąkę, zrobić dołek, wlać mleko z jajkami, dodać masło, sól, wyrobić miękkie i elastyczne ciasto. Odstawić przykryte do podwojenia objętości w ciepłe miejsce (ciasto rośnie długo, ponad 2 godziny).  Po tym czasie ciasto wyjąć, krótko wyrobić, podzielić na 2 części. Każdą z nich rozwałkować na grubość około 4 mm i długość blaszki (35 cm). Posmarować połową słoiczka powideł, zwinąć. Tak samo postąpić z drugą częścią ciasta. Zwinięte strucle ułożyć na blaszce, o wymiarach  28x35 cm w odległości od siebie. Pozostawić do podwojenia objętości, strucle powinny się prawie zetknąć ze sobą.    Po tym czasie, ostrym nożem, naciąć strucle pośrodku, prawie do samej blachy. Odstawić do momentu, aż strucle 'rozłożą' się na boki i zapełnią blachę. Przed samym pieczeniem posmarować mlekiem i posypać kruszonką.  Piec w temperaturze 180ºC przez około 40 minut. Metoda dla maszynistów:  Wszystkie składniki na ciasto umieścić w maszynie do chleba w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h, choć wyrastanie najlepiej przedłużyć), po czym ciasto wyjąć, wyrobić krótko i dalej postepować według powyższego przepisu.  Smacznego :)  * na drugim zdjęciu w prawym dolnym rogu jest połowa ciasta (powstała z jednej strucli) 