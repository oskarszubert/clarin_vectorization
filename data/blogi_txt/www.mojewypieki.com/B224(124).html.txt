Wyglądały tak rozkosznie, że nie mogłam ich nie upiec. Świetny pomysł dla Tadków-Niejadków ;). Lekko kruche z wierzchu, miękkie w środku, mogą być z różnorodnym nadzieniem (ja upiekłam bez). Przepis znaleziony na stronie Cafe Chocolada. Polecam :) Składniki na ciasto drożdżowe:    400 g mąki pszennej  1 opakowanie suchych drożdży (7 g) lub 14 g świeżych  1 jajko  200 ml naturalnego jogurtu  100 ml ciepłego mleka  pół łyżeczki soli 1 łyżeczka cukru (można dać mniej, jeśli nadzienie jest wytrawne)    Wszystkie składniki na ciasto drożdżowe dokładnie wyrobić (można to zrobić w maszynie do pieczenia). Przykryć ręczniczkiem i pozostawić w cieple do podwojenia objętości. Składniki na ciasto maślane:     150 g mąki  100 g masła Składniki połączyć razem i dobrze wyrobić.  Nadzienie: (ja pominęłam) - dowolne, np. pieczarki z cebulką + ser (jak na pizzę), masa marcepanowa z orzeszkami.  Ponadto:    1 jajko roztrzepane z łyżką mleka, do smarowania  1 białko, lekko roztrzepane, do sklejania     Ciasto drożdżowe po wyrośnięciu połączyć z ciastem maślanym, dobrze wyrobić, do gładkości, by nie było grudek. Rozwałkować na grubość około 5-6 mm (jeśli chcecie z nadzieniem to wtedy o połowę cieńsze, na środek kłaść łyżeczkę nadzienia i boki sklejać białkiem z drugim krążkiem). Szklanką wycinać głowy świnek, z mniejszej foremki wyciąć nosy, uszy jako ćwierć mniejszego koła. Wszystkie elementy skleić z głową za pomocą białka. Oczy i dziurki zrobić za pomocą dostępnych składników - pieprz, goździki, zioła, marcepan, czekolada itp.,(pamiętajac by np. pieprz usunąć przed podaniem dziecku).  Bułeczki odstawić przykryte ręczniczkiem w ciepłe miejsce, do podwojenia objętości. Przed pieczeniem posmarować jajkiem.   Piec około 20 - 25 minut w temperaturze 200ºC, można przykryć folią, jeśli zbyt szybko nabiorą koloru. Studzić na kratce.  Z przepisu wychodzi około 15 bułeczek (zależy od wielkości).   Smacznego? Szkoda je jeść ;) 