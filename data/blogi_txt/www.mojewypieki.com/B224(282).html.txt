Od dzisiaj kremy mocno owocowe do babeczek bez dodatku masła! Z porzeczek dzień wcześniej przygotowałam frużelinę - owoce porzeczki zawierają dużą ilość pektyny, dzięki czemu frużelina jest bardziej gęsta niż zazwyczaj. By otrzymać krem zmiksowałam ją z serkiem mascarpone. Powstał wspaniały krem, ładnie zachowujący wzorek na babeczkach i przede wszystkim, bez masła i ogromnej ilości cukru pudru. Babeczki lekko cytrynowe, z malutkimi kropeczkami maku... Zawstydzająco pyszne!   Składniki na 12 babeczek:                    160 g masła 120 g drobnego cukru do wypieków                   165 g mąki pszennej                   1,5 łyżeczki proszku do pieczenia 3 jajka                   1,5 łyżki suchego maku skórka otarta z połowy cytryny                   1 łyżeczka ekstraktu z cytryny                   3 łyżki mleka Wszystkie składniki powinny być w temperaturze pokojowej. Mąkę i proszek przesiać, odłożyć.            W misie miksera utrzeć masło z cukrem, na jasną i puszystą masę. Dodawać jajka, jedno po drugim, ucierając na gładką masę po każdym dodaniu. Dodać skórkę z cytryny, ekstrakt, mleko, mak i zmiksować.           Do powstałej masy dodać odłożone przesiane składniki. Wymieszać szpatułką tylko do połączenia się składników, nie dłużej. Formę do 12 muffinek wyłożyć papilotkami, ciasto rozdzielić pomiędzy papilotki, wyrównać.           Piec w temperaturze 180ºC przez około 20 minut (bez termoobiegu) lub chwilę dłużej, do tzw. suchego patyczka. Wyjąć, wystudzić na kratce.  Krem porzeczkowy do babeczek:                    375 g mascarpone (1,5 opakowania), schłodzonego                   frużelina porzeczkowa (całość), schłodzona, przepis poniżej, Mascarpone i frużelinę umieścić w misie miksera i zmiksować na gładką masę.            Gotową masę porzeczkową umieścić w rękawie cukierniczym zakończonym tylką dekoracyjną (np. Wilton 1M). Krem wyciskać na wystudzone babeczki, udekorować owocami. Frużelina porzeczkowa:                    250 g porzeczek czarnych lub czerwonych, lub ich mieszanki (świeżych lub mrożonych)                   1,5 łyżeczki żelatyny rozpuszczonej w minimalnej ilości gorącej wody                   pół szklanki cukru                   1 łyżka soku z cytryny 1 łyżeczka mąki ziemniaczanej rozpuszczona w 1 łyżce wody W małym garnuszku wymieszać porzeczki z cukrem. Postawić na palniku o średniej mocy i podgrzewać do rozpuszczenia się cukru. Dodać cytrynę, wodę z mąką, wymieszać, zagotować i zdjąć z palnika. Przetrzeć przez sitko.           Rozpuszczoną żelatynę powoli wmieszać do owocowego puree, uważając, by nie wytworzyły się grudki (można najpierw ją rozrobić z odrobiną puree z owoców, by nie była tak gęsta). Schłodzić, by sos owocowy zgęstniał. Włożyć do lodówki na całą noc.           Smacznego :-).               Babeczki przygotowałam przy użyciu miksera ręcznego ErgoMixx Bosch. Taki sam można wygrać obecnie w letnim konkursie na blogu :-).           Mikser jest bardzo lekki (co za ulga w porównaniu z moim ręcznym Kenwoodem!), pracuje się nim bardzo miło.  O dobrej mocy. Dodatkowo jest cichutki, nawet na najwyższych obrotach. Dwa rodzaje wymiennych końcówek - są poręczne i można je myć w zmywarce.           Minus mikser dostał ode mnie za estetykę, wygląda trochę jak z lat 90-tych... Jest mocno kanciaty (jest w ogóle takie słowo? ;-) ale przez to podczas pracy łatwiej go odłożyć na blat, bez obawy o przewrócenie. Producent musiał mieć to na myśli, większość mikserów ręcznych marki Bosch jest bardziej ergonomiczna i opływowa.            Poza tym, świetnie daje sobie radę i jest szybkim podręcznym pomocnikiem - przez ostatnie 2 tygodnie pomagał mi w przygotowywaniu ciast do nowej książki :-). ----------------------------------------------           /* wpis zawiera lokowanie produktu/ 