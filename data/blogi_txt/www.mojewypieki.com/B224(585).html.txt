Mięciutkie orzechowo-maślane ciasteczka. Mogą się wydawać nieco ciężkie (ze względu na dużą zawartość masła), ale co tam, są wspaniałe! Bardzo smakują również dzieciom. Należy tylko pamiętać, by rozkładać je na blaszce w dużych odległościach - będą ogromne! Przepis Marthy Stewart.   Składniki na około 24 ciastka:   1 szklanka mąki pszennej  pół łyżeczki soli  225 g miękkiego masła (dałam pół na pół z margaryną)  2/3 szklanki ciemnego brązowego cukru  1 duże żółtko  2/3 szklanki drobno posiekanych orzechów (pekan lub włoskich)  połówki orzechów, do dekoracji (pekan lub włoskich)   Mąkę wymieszać z solą. Masło utrzeć z cukrem mikserem na lekką masę. Dodać żółtko, nadal ucierając. Wsypać mąkę, zmiksować, na końcu dodać orzechy i wymieszać.  Z ciasta robić kulki wielkości orzecha włoskiego i układać na blaszce w sporych odstępach (dużo urosną na boki). Ciasto będzie klejące, ale takie ma być (ja nabierałam łyżką, a następnie obtaczałam w mące). Na środku każdego ciasteczka położyć połowę orzecha i mocno wcisnąć.   Piec w temperaturze 160ºC przez około 15 minut. Wyjąć, przestudzić na blaszce, potem szeroką szpatułką przełożyć na kratkę (są bardzo delikatne). Smacznego :) 