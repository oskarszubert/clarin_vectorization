Ciasteczka, które weszły do kanonu słodkości, choć ja je próbowałam po raz pierwszy. Nie puszyste, aromatyczne, słodko - słonawe, nie miękkie i nie chrupkie - ale coś pomiędzy, otoczone cukrem cynamonowym. Co mnie zastanawia - dlaczego Nigelli przypominają w smaku pieczone pączki ... Proste do wykonania - wszak to tylko kilka składników. Bywają różne wariacje tych ciasteczek: z rodzynkami, chipsami czekoladowymi, orzechami, z większymi pęknięciami na wierzchu lub mniejszymi, bardziej płaskie lub takie jak moje. Te są z przepisu Nigelli ('How to be a domestic goddess') i autorka proponuje wypróbować również chocodoodles - 25 g mąki w przepisie zastąpić kakao - myślę, że chocodoodles z orzeszkami i żurawiną smakowałyby mi lepiej, a do tego szklanka ciepłego mleka ... Za to moim dzieciom smakowały i to bardzo :)   Składniki na około 30 sztuk:     250 g mąki pszennej  pół łyżeczki gałki muszkatołowej  3/4 łyżeczki proszku do pieczenia  pół łyżeczki soli  125 g miękkiego masła  100 g drobnego cukru do wypieków (dałam około 75 g, wystarczyło)   1 duże jajko  1 łyżeczka ekstraktu z wanilii     Do obtoczenia: 2 łyżki drobnego cukru do wypieków  1 łyżka cynamomu     W misce wymieszać mąkę, gałkę, proszek do pieczenia, sól, odstawić na chwilę. Masło zmiksować z cukrem, aż do puszystości i białości, wbić jajko, dodać ekstraktu, dalej ubijać. Do ubitej masy wmieszać suche składniki i dobrze wymieszać (masa nie powinna się kleić).   Cukier do obtoczenia wymieszać z cynamonem. Z masy formować kulki wielkości orzecha włoskiego, obtaczać je w cukrze cynamonowym, kłaść na blachę, delikatnie spłaszczyć (można wcześniej blachę wyłożyć papierem do pieczenia).  Piec w temperaturze 180ºC przez około 15 minut, do złotego brązowego koloru. Studzić na kratce.  Smacznego :) 