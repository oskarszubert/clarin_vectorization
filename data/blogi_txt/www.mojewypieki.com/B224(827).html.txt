Ciasto czekoladowe. Tym razem dla osób, które lubią razowe wypieki. Ale nie tylko. Ciasto jest tak delikatne i puszyste, że nie podejrzewalibyście dodatku mąki razowej. Czyli jednak można, zdrowiej, a dalej smacznie. Jedyne modyfikacje jakich dokonałam w przepisie to delikatne zwiększenie ilości czekolady i dodanie kakao. Bez tych modyfikacji byłoby zbyt mało czekoladowe. Przepis pochodzi z tej strony. Bardzo polecam do wypróbowania, jeszcze przed Walentynkami ;-).   Składniki:   80 g gorzkiej czekolady  1,5 szklanki mąki pszennej razowej  2 łyżki kakao  1 łyżeczka sody  1/4 łyżeczki soli  60 g masła, o temperaturze pokojowej  1 i 1/4 szklanki brązowego cukru  2 jajka  1,5 łyżeczki ekstraktu z wanilii  pół szklanki kwaśnej śmietany 18% pół szklanki wrzącej wody   Do naczynia przesiać mąkę razową, kakao, sodę, sól, wymieszać. Odłożyć.  Czekoladę roztopić w kąpieli wodnej lub mikrofali, lekko przestudzić (nie powinna stwardnieć).  W misie miksera utrzeć masło na puszystą masę. Pod koniec ucierania dodawać do niego partiami cukier, nadal ucierając. Wbijać kolejno jajka, ucierając po każdym dodaniu. Dodać ekstraktu z wanilii, wlać roztopioną czekoladę i zmiksować do połączenia. Do masy dodawać odłożoną wcześniej mąkę, na przemian ze śmietaną i miksować (tylko do połączenia się składników, nie dłużej). Na sam koniec wlać wrzącą wodę i wymieszać.  Ciasto przelać (będzie bardzo rzadkie) do formy o średnicy 23 cm, uprzednio wyłożonej papierem do pieczenia (sam spód). Piec w temperaturze 190ºC przez około 30 - 40 minut lub dłużej*, sprawdzając patyczkiem. Patyczek może być lekko oblepiony i mokry, ale nie może być na nim śladów surowego, lejącego ciasta.  Wyjąć z piekarnika, wystudzić, polać polewą czekoladową. Można udekorować malinami.  Polewa czekoladowa: 40 g masła  100 g gorzkiej czekolady   Masło roztopić w małym garnuszku. Dodać połamaną czekoladę, lekko podgrzewać, mieszając od czasu do czasu, aż czekolada się rozpuści a składniki połączą. Udekorować ciasto.  Smacznego :)  * piekłam 42 minuty 