Ciastka Oreo mają swoich zwolenników i przeciwników - ja plasuję się gdzieś pośrodku ;-). Co mi w nich przeszkadza, to niesamowicie słodka, kremowa masa, która łączy dwa czarne (mocno czarne) ciasteczka. Przywędrowały z USA, pojawiając się na rynku brytyjskim w maju 2008 roku i.. nie znalazły wielu amatorów na Wyspach, przywiązanych do swoich tradycyjnych herbatników do herbaty.. Za to kolor mają nieporównywalny, smak charakterystyczny (choć wcale nie czekoladowy) i od razu okazało się, że będą świetne w lodach, truflach, sernikach.. Najczęściej Oreo dodawane są do masy serowej (i tak możecie zrobić), ja po prostu je pokruszyłam na górę i przygotowałam z nich spód. Hm.. to teraz mi tylko wypada upiec słynne Oreo w wersji homemade ;-).   Składniki na spód:                    160 g ciastek Oreo (bez masy)                   60 g masła, roztopionego Ciastka pokruszyć na piasek, wymieszać z roztopionym masłem. Tortownicę o średnicy 21 cm wyłożyć papierem do pieczenia, sam spód. Owinąć podwójnie folią aluminiową (sernik będzie pieczony w kąpieli wodnej). Masę ciastkową wysypać na spód, dokładnie wklepać w dno, wyrównać.  Składniki na masę serową: 600 g twarogu, zmielonego przynajmniej dwukrotnie 250 ml creme fraiche* lub kwaśnej śmietany 18% 3 jajka                   2 łyżki skrobi ziemniaczanej 1 łyżeczka ekstraktu z wanilii                   3/4 - 1 szklanki cukru                   70 g ciastek Oreo, pokruszonych - do posypania (bez masy)**                   kilka truskawek, do dekoracji            Wszystkie składniki powinny być w temperaturze pokojowej.           Jajka roztrzepać, krótko zmiksować. Dodawać twaróg, łyżka po łyżce, miksując. Następnie dodać creme fraiche (lub kwaśną śmietanę), skrobię, ekstrakt z wanilii, cukier, zmiksować do gładkości. Masę serową przelać na ciasteczkowy spód, wyrównać.           Piekarnik rozgrzać do temperatury 170ºC. Włożyć do niego sernik i natychmiast obniżyć temperaturę do 150ºC i piec z parą*** przez około 90 minut. Sernik powinien być ścięty na środku, sprężysty przy dotyku patyczkiem.           Wystudzić przy lekko uchylonych drzwiczkach piekarnika, schłodzić przez noc w lodówce. Wystudzony oprószyć pokruszonymi ciastkami. Udekorować truskawkami.           * creme fraiche - jest rodzajem kwaśnej śmietany; mniej kwaśna niż tradycyjna, bardziej kremowa i bardzo gęsta, zawierająca około 30% tłuszczu. Można ją zrobić w warunkach domowych - wystarczy zakwasić śmietanę kremówkę (36%) niewielką ilością maślanki, pozostawić na kilka godzin w temperaturze pokojowej, aż bakterie 'przetrawią' kremówkę /źródło Wikipedia/.           ** jeśli planujecie dodać ciastka do środka - wtedy z masą, każde ciastko podzielone np. na 4 kawałki           *** sernik pieczemy w kąpieli wodnej lub umieszczając poziom niżej w piekarniku żaroodporne naczynie z wrzącą wodą; przed pieczeniem sernika w kąpieli wodnej formę należy dwukrotnie uszczelnić folią aluminiową owijając ją od zewnątrz           Pieczesz sernik po raz pierwszy? A może chcesz wiedzieć, jak upiec perfekcyjny sernik? Zapraszam do przeczytania notki o serniku idealnym.           Smacznego :-). 