Lody z popularnymi w Szwecji batonikami Daim. Są nieprzyzwoicie smaczne :-). Smakują lekko czekoladowo, lekko karmelowo, są kremowe i dość słodkie, ale taki ich urok ... Przepis Nigelli z 'Forever summer', wyszperany na blogu Vanilii4 z 'Wypiecz wymaluj'. Polecam bardzo :)   Składniki:   4 batoniki Daim (do kupienia w Ikei)  600 ml śmietany 18% (dodałam 300 ml mleka i 300 ml śmietany kremówki)  6 żółtek  125 g drobnego cukru Połamać batoniki Daim na kawałki, rozdrobnić na jednolitą miazgę o wyglądzie lśniącego piasku. Przesypać na talerz i wstawić do lodówki.  Mleko z kremówką podgrzać, żółtka utrzeć z cukrem, wlać do ciepłego mleka. Podgrzewać, aż do zgęstnienia, nie gotować.  Odstawić do wystygnięcia, schłodzić w lodówce, a przed wlaniem do maszynki do lodów zmieszać ze zmielonymi batonikami Daim. Dalej postępować wg instrukcji Waszej maszyny do lodów. Smacznego :) 