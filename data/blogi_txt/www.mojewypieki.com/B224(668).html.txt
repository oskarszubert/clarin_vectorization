Jest ciepło, jest wiosennie, pora wrócić do blogowania :). Dziękuję Wam za życzenia świąteczne, za to, że zaopiekowaliście się blogiem i że jesteście i że czekacie na nowe przepisy.. Muffiny są wspaniałe. Bardzo mięciutkie (nawet na drugi dzień), z delikatną posypką z demerary i płatków migdałowych. Smakują wybornie, doskonałe do zabrania na piknik, moje dzieci wręcz nie mogły się od nich oderwać (a może dlatego, że długo nie piekłam? ;). Polecam więc bardzo!   Składniki na 14 muffinek:     1,5 szklanki mąki  2/3 szklanki cukru  1 duże jajko  100 ml maślanki 80 ml syropu ananasowego (z puszki, po ananasach)  pół szklanki oleju  pół szklanki płatków owsianych (górskich)  1,5 łyżeczki (płaskiej) proszku do pieczenia   3/4 łyżeczki (płaskiej) sody oczyszczonej   250 g ananasów z puszki, pokrojonych na kawałki (waga samych owoców)  Dodatkowo na posypanie:   cukier demerara płatki migdałowe    W jednym naczyniu wymieszać suche składniki: mąkę, cukier, płatki, proszek, sodę. W drugim mokre: roztrzepane jajko, maślankę, syrop ananasowy, olej. Połączyć zawartość obu naczyń, wymieszać tylko do połączenia się składników, wmieszać owoce.  Formę do muffin wyłożyć papilotkami (ja tym razem wyłożyłam papierem do pieczenia, który przycięłam na kształt kwadratów). Nałożyć do nich ciasto. Z wierzchu posypać płatkami migdałowymi i cukrem demerara.   Piec w temperaturze 190ºC przez około 25 minut. Wystudzić.  Smacznego :) 