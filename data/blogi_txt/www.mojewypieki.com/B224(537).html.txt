Według mojej brzydszej połowy ;-) najlepsze lody na świecie. Dla mnie, czyli osoby, która potrafi żyć bez karmelu - dość dobre, ale czy najlepsze? Wszystko kwestia upodobań. Powiedzmy tak - najlepsze z karmelowych ;-). Najważniejsze w tych lodach jest samo przygotowanie karmelu. Cukier gotujemy, aż będzie najciemniejszy z możliwych, jednocześnie unikając jego przypalenia. Osoby wrażliwe na sól w słodkich przepisach powinny zacząć od mniejszej ilości, następnie kosztować i zwiększać jej ilość w zależności od gustu, do ilości podanej w przepisie. Podobno lody te, niezależnie od długości mrożenia, zawsze pozostają 'soft scoop', czyli nie twardnieją na kamień. Nie dane nam było się przekonać..   Składniki na około 1 litr lodów: 200 g cukru                   500 ml pełnego mleka 1/4 do 1/2 łyżeczki soli morskiej                   250 ml śmietany kremówki 36%                   5 dużych żółtek pół łyżeczki ekstraktu z wanilii            Do szerokiego garnuszka z grubym dnem wsypać cukier. Ustawić średnią moc palnika i gotować, bez mieszania, do momentu aż cukier po brzegach zacznie się rozpuszczać. Łyżką, delikatnie wymieszać cukier do momentu całkowitego rozpuszczenia. Gotować w dalszym ciągu, rzadko mieszając, aż karmel będzie miał ciemny bursztynowy kolor. Zdjąć z palnika i natychmiast dodać mleko. Reakcja może być gwałtowna, ale po chwili bulgotanie ustanie. Garnuszek ustawić na małej mocy palnika, dodać 1/4 łyżeczki soli i podgrzewać, aż cały twardy karmel rozpuści się w mleku. Jeśli zostanie kilka kawałków karmelu nie należy się martwić, one rozpuszczą się później.           W osobnej miseczce ubić żółtka, następnie stopniowo dodawać do nich lekko ciepłe karmelowe mleko, cały czas ubijając (najlepiej rózgą ręczną, by nie tworzyło się zbyt dużo piany). Przelać do garnuszka. Gotować, do lekkiego zgęstnienia, aż mikstura będzie przykrywała grzbiet łyżki (nie będzie z niego spływała), lecz nie doprowadzając do momentu wrzenia (mikstura może się zwarzyć). Całość przetrzeć przez sitko do śmietany kremówki, dodać pozostałą ilość soli (wedle upodobania) i wanilię. Wymieszać, przykryć folią spożywczą i schłodzić do temperatury lodówkowej. Mieszankę przelać do maszyny do lodów i dalej postępować według instrukcji jej producenta.           Lody można również wykonać bez maszyny - schłodzoną mieszankę z lodówki zmiksować, by lody się napuszyły, przelać do pojemnika, włożyć do zamrażarki. Podczas chłodzenia kilka razy zmiksować, by lody były puszyste i by nie wytworzyły się kryształki lodu.           Smacznego :-). Źródło inspiracji - 'Ready for dessert' David Lebovitz. 