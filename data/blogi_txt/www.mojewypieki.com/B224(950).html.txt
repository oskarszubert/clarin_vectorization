'Sezamowy tydzień' rozpoczęty!   Powiem szczerze, że jestem bardzo zaskoczona. Tym, że sezamki są takie ... proste do wykonania i tak bardzo w smaku przypominają te oryginalne, a może i są lepsze. Kruche, nie twarde, nie ciągnace się ... Z całą pewnością świetnie dopracowany przepis Kuchareczki. Bardzo polecam!   Składniki:     210 g cukru  210 g sezamu  2 łyżki wody  1 łyżka miodu (płynnego)    Wysypać sezam na suchą patelnię i podprażyć (mieszając często), aż zrobi się złoty, odstawić.   Do innego naczynia (garnka) wsypać cukier, dodać 2 łyżki wody i poczekać, aż się skarmelizuje (będzie złoty i płynny). Do karmelu dodać miód i wymieszać łyżką. Następnie wrzucić ostudzony wcześniej sezam i mieszać, aż się wszystko połączy.   Teraz pracować dość szybko: na arkusz papieru do pieczenia wylać masę sezamową, przykryć drugim papierem i rozwałkować na  grubość 1 cm (masa będzie tężała z każdą chwilą). Jak masa trochę przestygnie, natychmiast odkleić od pergaminu (potem mogą być trudności). Pokroić dowolnie, pozostawić do całkowitego ostudzenia.  Z przepisu wyszło mi kilkanaście takich sezamków jak na zdjęciu.  Smacznego :) 