Chleb z dodatkiem mąki kukurydzianej. O bardziej zwartym miąższu, pięknym charakterystycznym kolorze i chrupiącej skórce. I oczywiście smakuje nieco inaczej, tak - niecodziennie, wszak pierwszy raz jadłam chleb z mąką kukurydzianą ;). Ale Hamelmanowi można zaufać - bo to kolejny jego przepis z 'Bread'. Składniki na zaczyn drożdżowy (poolish):   225 g mąki pszennej chlebowej  225 g wody  1/8 łyżeczki drożdży suchych (0,5 g) lub 1/4 łyżeczki pokruszonych drożdży świeżych (1 g)   Składniki zaczynu wymieszać, przykryć szczelnie, pozostawić w temperaturze pokojowej na 12 - 16 godzin.  Składniki na ciasto właściwe: 455 g mąki pszennej chlebowej  225 g mąki kukurydzianej (żółtej) 342 g wody  1 łyżka soli  1,5 łyżeczki drożdży suchych (6 g) lub 12 g drożdży świeżych  3 łyżki oliwy z oliwek  cały zaczyn 16-godzinny   Do miski wsypać mąkę kukurydzianą i zalać wodą. Pozostawić na 15 minut. Dodać pozostałe składniki ciasta, miksować przez 3 minuty na wolnych obrotach, następnie 3 minuty na szybszych. Odstawić w ciepłe miejsce, przykryte ręczniczkiem, do wyrośnięcia, na 1,5 godziny. Po 45 minutach złożyć ciasto. Ciasto podzielić na 2 części, odstawić przykryte na 10 - 20 minut, by ciasto odpoczęło. Uformować bochenki, które umieścić najlepiej w koszyku, do wyrośnięcia, na 1 h 15 minut. Przed pieczeniem można naciąć.  Piec w temperaturze 235ºC, z parą, przez około 40 minut. Studzić na kratce.  Metoda dla maszynistów:  Ciasto nie nadaje się do wyrabiania w maszynie do chleba.  Smacznego :)  * zamiast dwóch bochenków można też uformować bułeczki 