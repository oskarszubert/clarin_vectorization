Pyszne ciasto, które powstało na prośbę dzieci - by do upieczenia babki wykorzystać jeden z ich ulubionych kremów kanapkowych. Okazało się, że równie chętnie sięgają po nią dorośli ;-). Smak nutelli nie zdominował babki, pozostaje lekko czekoladowa, delikatnie orzechowa, bardzo puszysta. W niczym nie przypomina ciężkich ciast na maśle, a z polewą czekoladową nie ma sobie równych.. Można się w niej zakochać :-).   Składniki: 120 g masła lub margaryny do pieczenia                   150 g nutelli                   5 jajek                   190 g drobnego cukru do wypieków                   3/4 szklanki mąki pszennej                   1 szklanka zmielonych orzechów laskowych                   1 łyżka kakao                   3 łyżeczki proszku do pieczenia                   4 łyżki mleka (60 ml)            Wszystkie składniki powinny być w temperaturze pokojowej. Mąkę, kakao i proszek do pieczenia - przesiać, odłożyć.           Masło utrzeć z cukrem na jasną i puszystą masę (mikserem lub ręcznie). Stopniowo dodawać nutellę, dalej ucierając. Białka oddzielić od żółtek. Żółtka wbijać po kolei do masy i nadal ucierać. Dodać przesianą mąkę, kakao, zmielone orzechy, proszek do pieczenia, mleko. Wymieszać szpatułką do połączenia się składników.           Białka ubić na sztywną pianę i delikatnie wmieszać do masy szpatułką. Masę przelać do natłuszczonej i wysypanej bułką tartą formy z kominkiem o średnicy 24 cm.           Piec w temperaturze 160ºC przez 20 minut, następnie temperaturę podwyższyć do 170ºC i piec kolejne 30 minut lub dłużej, do tzw. suchego patyczka. Ostudzić, polać polewa czekoladową.  Polewa czekoladowa: 100 g gorzkiej czekolady, posiekanej                   50 g masła            Masło roztopić w garnuszku. Zdjąć z palnika, dodać posiekaną czekoladę, wymieszać do jej roztopienia. Smacznego :-). 