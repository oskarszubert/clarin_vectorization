Zawsze się zastanawiałam, jaki jest sens topienia czekolady, by otrzymać z niej... inną czekoladę? ;). A jednak. Nic mnie tak dawno nie zachwyciło jak ten batonik. Może przede wszystkim dlatego, że połączenie smaku słodkiego i słonego jest doskonale wyważone i jednak dominuje tu smak gorzkiej czekolady (którą uwielbiam). Spróbujcie, przekoncie się sami :).    Składniki: 200 g gorzkiej czekolady*  100 g mlecznej czekolady  125 g masła 45 ml (3 łyżki) golden syrupu (można zastąpić płynnym miodem) 250 g solonych orzeszków ziemnych  4 batoniki Crunchie** (każdy po 40 g)   Do większego naczynia wsypać orzeszki, połamać/pokroić batoniki Crunchie.  W garnuszku z grubym dnem umieścić masło, golden syrup, połamaną czekoladę. Podgrzewać, na niewielkiej mocy palnika, aż wszystko się roztopi, mieszając od czasu do czasu. Zdjąć z palnika, od razu przelać do mieszanki orzeszków i batoników. Wymieszać.  Kwadratową formę o boku 23 cm (lub okrągłą o średnicy 24-25 cm) wyłożyć folią aluminiową. Przelać do niej natychmiast lejącą mieszankę czekoladową, z grubsza wyrównać. Włożyć na 4 godziny do lodówki, do stężenia. Po tym czasie wyjąć, pokroić na mniejsze kwadraty.  Batoniki można przechowywać do 4 dni, w lodówce, zamknięte w szczelnym pojemniku wyłożonym papierem do pieczenia.  Smacznego :)  * można użyć tylko mlecznej czekolady, choć wg mnie dodatek gorzkiej (nawet niewielkiej ilości, jeśli nie przepadacie za nią) uszlachetnia smak  ** batoniki do dzisiaj mi nieznane (o charakterystycznej strukturze plastra miodu) produkuje firma Cadbury, więcej możecie o nich poczytać na blogu 'Świat słodyczy' (niestety ciężko mi podać nazwę innych, którymi można je zastąpić, a może Wy wiecie?..)    Przepis pochodzi z książki 'Kitchen: Recipes from the Heart of the Home'. Autor: Nigella Lawson. 