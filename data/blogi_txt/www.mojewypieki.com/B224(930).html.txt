Sernik z ulubionymi karmelkami i dulce de leche - miałam przeczucie, że będzie pyszny! Mam w domu dużego wyjadacza masy karmelowej (kajmakowej) z puszki więc ucieszył się jak dziecko :-). Sernik ma idealną strukturę - nie jest ani mocno kremowy ani mocno zbity, choć bardziej skłania się w kierunku polskich tradycyjnych serników (jeśli użyjecie polskiego twarogu zmielonego). Pomysł na niego narodził się przy okazji wizyty w Ikei, gdzie możecie się zaopatrzyć w batoniki i cukierki daim (można użyć jednych bądź drugich). Polecam!   Składniki na spód: 160 g ciastek digestive   60 g masła  50 g drobno posiekanych batoników daim   Ciastka rozdrobnić blenderem lub wałkiem na piasek, wymieszać z roztopionym masłem i drobno posiekanymi batonikami. Tortownicę o średnicy 21 cm wyłożyć papierem do pieczenia, masę ciasteczkową wcisnąć w dno, schłodzić pół godziny w lodówce.  Masa serowa:   600 g twarogu półtłustego zmielonego dwukrotnie (lub sera twarogowego śmietankowego)  1 niepełna szklanka cukru  1 opakowanie budyniu waniliowego (40 g) 2 łyżki kaszy manny  3 jajka  150 ml kwaśnej śmietany 18%  150 ml śmietany kremówki   2 łyżeczki ekstraktu z wanilii  100 g posiekanych batoników daim   W misie miksera utrzeć zmielony twaróg razem z cukrem, kwaśną śmietaną, śmietaną kremówką, proszkiem budyniowym, kaszą, ekstraktem z wanilii - na gładką masę. Wbijać po jednym jajku i dalej ucierać. Dodać posiekane batoniki i wymieszać.  Całość przelać do tortownicy z ciasteczkowym spodem. Piec około 60 - 70 minut w temperaturze 180ºC.  Schłodzić przez 3 godziny w lodówce, lub najlepiej przez całą noc.   Na wierzch:   200 g dulce de leche (lub masy karmelowej otrzymanej przez gotowanie przez 2 h pod przykryciem mleka skondensowanego słodzonego), czyli około pół puszki  50 g posiekanych batoników daim   Sernik przed podaniem posmarować masą z puszki, ozdobić posiekanymi batonikami.  * warto dobrze zabezpieczyć tortownicę, ponieważ przy pieczeniu może się zdarzyć, że wycieknie trochę wody (u mnie tak było)  ** kaszę można pominąć, jeśli lubicie mniej zbite serniki  Smacznego :) 