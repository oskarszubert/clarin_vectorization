Mieliśmy ochotę na coś wykwintnego. I coś z gruszkami. I wyjątkowo bez czekolady, która tak bardzo do nich pasuje. Ten przepis z "Everyday desserts" spełniał te wszystkie warunki. Ciasto jest kruche i delikatne zarazem, wilgotne od owoców. Wydaje się pracochłonne, tak naprawdę trzeba tylko zorganizować wszystkie składniki, dalej już idzie prosto ... ;)   Składniki na ciasto:    280 g mąki pszennej  szczypta soli  100 g cukru pudru  115 g masła, pociętego w małe kawałki  1 jajko  1 żółtko kilka kropel ekstraktu waniliowego  2 - 3 łyżeczki zimnej wody Mąkę przesiać, dodać pozostałe składniki i zagnieść ciasto. Zawinąć je w folię spożywczą, schładzać w lodówce przynajmniej godzinę.  Składniki na nadzienie:    4 łyżki dżemu morelowego lub brzoskwiniowego  60 g ciastek amaretti, pokruszonych (można kupić lub upiec samemu - przepis poniżej)   60 - 70 dag gruszek, obranych, z usuniętymi gniazdami nasiennymi  1 łyżeczka cynamonu 80 g rodzynek  2 - 3 łyżki brązowego cukru  cukier puder, do oprószenia    3/4 schłodzonego ciasta wyłożyć do płytkiej formy o wymiarach 17 x 27 cm (u mnie forma do brownies). Rozsmarować na całości dżem, na dżem wysypać pokruszone ciastka. Gruszki pokroić cieniutko, rozłożyć równo na ciastkach. Posypać cynamonem, następnie rodzynkami, na końcu brązowym cukrem.   Z 1/4 pozostałego ciasta utoczyć cieniutkie wałeczki, rozłożyć ukośnie na cieście, od brzegu do brzegu, około 5 pasków w każdym kierunku.  Piec około 50 minut w temperaturze 190°C, do złotego koloru. Jeśli będzie zbyt szybko "łapać" kolor, przykryć od góry folią aluminiową.  Smacznego :) 