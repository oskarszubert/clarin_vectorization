Ciasteczka na pełnoziarnistej mące z dodatkiem bakalii: orzechów, suszonej żurawiny i moreli. Przepis na ciasteczka powstał specjalnie z okazji wejścia na polski rynek nowej mąki z pełnego przemiału 'Basia'. Z mąką testowałam nowe przepisy na ciasteczka i poniższy przepis był najbliższy ideału :-). Ciasteczka są kruche, smakują lekko orzechowo (dzięki dodatkowi mąki razowej), są niezwykle smaczne, a z przepisu mogą skorzystać osoby, które nie mogą spożywać jajek. Najlepiej smakują ze szklanką ciepłego mleka. To również ulubione zdrowe ciastka moich dzieci i siostrzeńca :-).            Przepis na moje ciasteczka pełnoziarniste z bakaliami znajdziecie na opakowaniu mąki z pełnego przemiału 'Basia'.    Składniki na 30 sztuk (2 blaszki) ciastek:                    120 g masła, w temperaturze pokojowej                   160 g mąki pszennej pełnoziarnistej typu 1850 ‘Basia'                   1 łyżeczka proszku do pieczenia                   100 g drobnego cukru do wypieków                   4 łyżki miodu                   4 łyżki orzechów włoskich, posiekanych                   4 łyżki migdałów bez skórki, posiekanych                   4 łyżki suszonej żurawiny                   2 łyżki suszonej moreli, posiekanej            Masło, mąkę, proszek do pieczenia, cukier i miód włożyć do misy malaksera i zmiksować do połączenia się składników. Ciasto można również szybko zagnieść ręcznie lub wyrobić w tradycyjnym mikserze.           Do wyrobionego ciasta dodać bakalie, raz jeszcze zagnieść, by całość się połączyła. Przygotować dwie płaskie blaszki do ciasteczek. Wysmarować je masłem i wyłożyć papierem do pieczenia (można z tego zrezygnować, jeśli blaszka jest z nieprzywierającego materiału). Z ciasta formować kulki wielkości niedużego orzecha włoskiego. Układać na blaszce, w sporych odstępach od siebie, delikatnie spłaszczając je dłonią.           Piec w temperaturze 190ºC przez około 12 – 15 minut, do zarumienienia.           Po tym czasie ciasteczka wyjąć z piekarnika, odczekać 3 minuty (bezpośrednio po upieczeniu będą dość miękkie), a następnie przełożyć je z blaszki na kratkę do ostudzenia. Podawać ze szklanką mleka.           Można przechowywać do 7 dni w szczelnym pojemniku.           Smacznego :-). ----------------------------------------------           /*wpis zawiera lokowanie produktu/ 