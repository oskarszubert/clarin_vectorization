Najbardziej fantazyjne mini-serniczki w tym sezonie z pysznym malinowym puree ;-). Bez spodu, sama masa serowa! Do przygotowania w kilka minut i bez użycia miksera - składniki należy tylko wymieszać widelcem. Poza sezonem malinowym można wykorzystać do nich inne owoce, np. truskawki, jagody, wiśnie (a zamrożone owoce trzeba najpierw rozmrozić). Bardzo polecam! Składniki na masę serową:                    400 g twarogu tłustego lub półtłustego, zmielonego przynajmniej dwukrotnie 100 ml mleka skondensowanego słodzonego                   1 łyżeczka pasty waniliowej (lub ekstraktu z wanilii) 1 jajko                   3 łyżki drobnego cukru   Składniki na malinowe puree:                    70 g malin 1 łyżka cukru            Wszystkie składniki powinny być w temperaturze pokojowej.           Składniki na masę serową umieścić w naczyniu i dokładnie wymieszać widelcem. Odłożyć. Maliny zmiksować przy pomocy blendera na puree. Przetrzeć przez sitko, by pozbyć się pesteczek. Do gładkiego puree dodać 1 łyżkę cukru i wymieszać.           Przygotować standardową formę na muffinki. Wyłożyć ją 10 papilotkami. Pomiędzy papilotki rodzielić masę serową. Na wierzch każdego mini-serniczka kłaść łyżeczkę puree, delikatnie wciskając ją również w środek. Przy pomocy wykałaczki lub patyczka do szaszłyków zrobić fantazyjne esy-floresy.           Piec w temperaturze 150ºC przez około 25 minut, z parą (poziom niżej w piekarniku ustawić żaroodporne naczynie z wrzącą wodą i pozostawić je tam na cały czas pieczenia). Przestudzić w stygnącym, lekko uchylonym piekarniku, następnie włożyć do lodówki na kilka godzin, a najlepiej na całą noc.           Z przepisu otrzymamy około 10 mini-serniczków. Smacznego :-).               Inspiracja - Martha Stewart, przepis własny. 