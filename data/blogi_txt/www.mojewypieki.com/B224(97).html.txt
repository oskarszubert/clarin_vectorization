I jeszcze jedno biscotti :-). Ledwo co skończyłam przygotowywać poprzedni wpis, mój M. się spytał, kiedy robię następne ... A ponieważ to przepis, który można robić w wielu wariacjach, tym razem padło na klonowe z pekanami. Pycha! Bardzo polecam! (a teraz marzą mi się wiśniowo - czekoladowe...)   Składniki na 15 - 20 sztuk:   1 jajko  80 g drobnego cukru  1 szklanka mąki  pół łyżeczki proszku do pieczenia  2 łyżki syropu klonowego  1 łyżeczka ekstraktu z wanilii  100 g orzechów pekan   Jajko dobrze zmiksować z cukrem. Dodać mąkę wymieszaną z proszkiem do pieczenia, ekstrakt, syrop klonowy, zmiksować. Na koniec wmieszać pekany.  Obsypując dłonie mąką uformować w podłużny chlebek o długości około 20 cm. Ułożyć na blaszce oprószonej mąką (ciasto będzie lepiące). Piec w temperaturze 175ºC przez 20 - 25 minut, aż będzie złotobrązowe i twardsze. Wyjąć, ostudzić. Po wystudzeniu pokroić go nożem z piłką na 1 cm kromeczki, na ukos. Ułożyć je na blaszce (poziomo) i podpiekać, aż wyschną i zrobią się chrupiące (odwaracając w połowie pieczenia na drugą stronę), przez około 15 minut w temperaturze 180ºC.  Z przepisu otrzymamy około 15 - 20 biscotti, które można długo przechowywać w szczelnym pojemniku.   Smacznego :) 