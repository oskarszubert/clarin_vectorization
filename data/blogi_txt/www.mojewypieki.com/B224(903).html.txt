Powienien mieć nazwę - 'pochwała prostoty'. Jest taki, jaki lubię. Aksamitny, rozpływajacy się w ustach. Aromat kawy jest mocno wyczuwalny, więc w zasadzie jest to sernik kawowy.  Kakao dodałam dla koloru, choć spełnia także funkcję mąki pszennej. Idealnie słodki. Dzięki kąpieli wodnej prosty jak stół i delikatny w smaku (choć przygotowany na półtłustym zmielonym własnoręcznie twarogu). Spód zrobiłam z ciasteczek digestive; jest jednak cienki i wtapia się w sernik, nie twardnieje w lodówce, dzięki czemu sernik je się jak jedną całość. Jest po prostu idealny...   Składniki na spód:   140 g ciastek digestive 50 g masła, o temperaturze pokojowej  1 łyżeczka kawy rozpuszczalnej (granulek)   Wszystkie składniki umieścić w malakserze (food procesorze) i zmiksować do połączenia. Można również ciastka rozdrobnić np. wałkiem do ciasta (ciastka wkładamy do dwóch mocnych woreczków foliowych i uderzamy wałkiem do pokruszenia), następnie wymieszać z rozpuszczonym masłem i kawą. Efekt będzie taki sam.  Okrągłą formę o średnicy 23 cm wyłożyć papierem do pieczenia (sam spód, boków niczym nie smarujemy), na spód wyłożyć masę ciasteczkową, wyrównać. Formę z zewnątrz dokładnie owinąć folią aluminiową, ponieważ sernik będzie pieczony w kąpieli wodnej.  Składniki na masę serową: 750 g niekwaśnego twarogu półtłustego, zmielonego przynajmniej dwukrotnie  50 g masła, o temperaturze pokojowej  1 i 1/4 szklanki cukru  4 duże jajka  pół szklanki śmietany kremówki (min. 30%)  50 ml likieru kawowego  2 łyżki kawy rozpuszczalnej (w granulkach)  4 łyżki kakao  1 łyżka mąki ziemniaczanej Śmietanę kremówkę lekko podgrzać w małym garnuszku, dodać kawę, wymieszać do rozpuszczenia, odstawić do ostudzenia.  Masło utrzeć na puszystą masę, dodać twaróg i zmiksować. Dodawać cukier, dalej miksując (krótko). Wbijać jajka, po jednym, miksując po każdym dodaniu.  Do masy serowej dodać przestudzoną kremówkę, likier kawowy, przesiane przez sitko kakao i mąkę ziemniaczaną. Zmiksować, krótko, tylko do połączenia się składników.  Masę wylać na ciasteczkowy spód.   Całą uszczelnioną formę wstawić do większej formy lub naczynia żaroodpornego, do którego nalać wrzącej wody do połowy wysokości formy z sernikiem. Piec przez godzinę czasu w temperaturze 180ºC, bez przykrywania sernika, aż powierzchnia sernika będzie ścięta (sprawdzamy patyczkiem jej sprężystość pod koniec pieczenia).  Sernik pozostawić do lekkiego przestudzenia w uchylonym piekarniku. Potem wyjąć do temperatury pokojowej, wystudzić. Odwinąć z folii aluminiowej i w formie włożyć do lodówki na 12 godzin.   Kolejnego dnia wyjąć z formy. Podawać, skromnie udekorowany, np. oprószony cappuccino.  Ważne: sernik na każdym etapie miksujemy krótko, tylko do połączenia się składników. Sernik zbyt długo miksowany będzie napowietrzony, urośnie podczas pieczenia, a potem opadnie, na powierzchni mogą pojawić się pęknięcia.  Smacznego :) 