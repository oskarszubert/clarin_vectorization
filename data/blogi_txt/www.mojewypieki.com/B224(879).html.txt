Lubicie scones? Ja bardzo, choć muszę przyznać, że scones na maślance odbiegają smakowo od tradycyjnych, na które przepis mogliście już wcześniej znaleźć na moim blogu. Są łagodne, mało słodkie i trochę ... bez ikry, świeże masełko to dla nich zbyt skromny dodatek ;). Mają (jak dla mnie) zbyt mało wyrazisty smak, porównałabym je do babki jogurtowej. Ale ze smakiem zjedliśmy na dzisiejsze śniadanie. Tym bardziej, że robi się je błyskawicznie ... Przepis zaczerpnęłam z The Australian Women's Weekly 'Muffins, scones and breads'.    Składniki na 7 sztuk: 1,5 szklanki (225 g) mąki pszennej  1 łyżeczka proszku do pieczenia  pół łyżeczki sody  szczypta soli  pół łyżeczki cukru pudru  30 g masła  215 ml maślanki    Wymieszać suche składniki, dodać miękkie masło, maślankę. Zagnieść. Ciasto powinno być miękkie i klejące (należy się jednak powstrzymywać przed dosypywaniem mąki).  Rozwałkować grubo ciasto (na 1,5 cm), minimalnie podsypując mąką. Ostrym narzędziem o średnicy 5 cm (ja - foremką do ciastek) wykrajać bułeczki, układać na blaszce. Piec około 12 - 15 minut w temperaturze 220ºC.  Smacznego :) 