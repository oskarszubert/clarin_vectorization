Wyszły tak sympatyczne, że Mąż nazwał je maliniakami ;-). Klasyczna drożdżówka z kremem z mascarpone i białej czekolady i duuużą ilością malin. Serek mascarpone można zastąpić klasycznie - twarogiem, jeśli macie ochotę. I przy tym wypieku chyba tak naprawdę poczułam, że w końcu mamy lato!   Składniki na 11 - 12 drożdżówek:   500 g mąki pszennej chlebowej  12 g drożdży suchych lub 24 g drożdży świeżych  3 łyżki cukru  2 jajka  200 ml mleka  50 ml maślanki lub jogurtu naturalnego  60 g masła pół łyżeczki soli   Ponadto:                    około 450 g świeżych malin                   cukier perłowy do posypania i cukier puder do oprószenia   Nadzienie:                    200 g serka mascarpone                   1 jajko                   60 g białej czekolady, roztopionej w kąpieli wodnej i lekko przestudzonej   Do posmarowania:                    jajko roztrzepane z 1 łyżką mleka   Drożdże suche wymieszać z mąką (ze świeżymi zrobić rozczyn). Dodać pozostałe składniki i wymieszać, pod koniec dodając rozpuszczony tłuszcz. Dokładnie wyrobić ciasto. Odłożyć, przykryte, w ciepłe miejsce, do podwojenia objętości (około 1,5 h).  W międzyczasie przygotować nadzienie serowe, łącząc i ucierając dokładnie wszystkie składniki.  Po wyrośnięciu ciasto ponownie wyrobić. Podzielić na 11 - 12 równych części (około 85 g każda). Uformować je w okrągłe bułeczki i odłożyć  na 30 minut, na omączoną blachę do napuszenia (przykryte lnianym ręczniczkiem). Po tym czasie, używając szklanki z niedużym dnem zrobić w każdej bułeczce mocne wgłębienie (prawie do samej blachy), nałożyć do niego ok. 1,5 łyżki nadzienia z mascarpone, włożyć około 4 malin.  Tak przygotowane bułeczki posmarować roztrzepanym jajkiem wymieszanym z 1 łyżką mleka (samo ciasto wokół), posypać cukrem perłowym i piec około 25 minut w temperaturze 190ºC. Wyjąć, przełożyć na kratkę, do jeszcze ciepłych bułeczek nałożyć pozostałych malin (gdybyśmy zrobili to na początku, ser by wypłynął, byłoby zbyt dużo nadzienia). Oprószyć delikatnie pudrem.  Smacznego :) 