Popularne dawniej pierniczki brukowce. Wykonane z niedrogich składników, stąd stosunkowo mała zawartość miodu w cieście piernikowym. Ciasto zaczynamy przygotowywać od skarmelizowania cukru, on  (poza przyprawami korzennymi) nadaje pierniczkom ciemniejszej barwy i aromatu. Pierniczki można piec już teraz, pod koniec listopada (z nadzieniem później, 2 tygodnie przed świętami), potrzebują sporo czasu na zmięknięcie. Pieczemy ja na blaszce, przytulone jeden do drugiego, co przypomina kostkę brukową.. Udekorowałam je lukrem kawowym.  Po kilku dniach spędzonych w wilgotnym pomieszczeniu pierniczki zmiękły i teraz rozpływają się w ustach.. Przy okazji 'dokopałam' się w internecie do ich siostrzanego przepisu na piernik kujawski zwany brukowcem, który został wpisany na Listę Produktów Tradycyjnych Ministerstwa Rolnictwa i Rozwoju Wsi. Przepis na piernik różni się od przepisu na przedstawione przeze mnie pierniczki brukowce, ciasto dojrzewa jak w dobrze Wam już znanym pierniku staropolskim. Warto wypróbować, moje już leżą w puszkach i czekają na święta :-).   Składniki na blaszkę 33 x 26 cm:                    500 g mąki pszennej                   200 g cukru                   100 g miodu                   1 jajko 50 g masła, w temperaturze pokojowej                   1 łyżeczka sody oczyszczonej                   3 łyżeczki przyprawy korzennej do piernika   Dodatkowo: marmolada lub powidła śliwkowe            W niedużym garnuszku umieścić 2 łyżki cukru, skarmelizować (pozostawić na średniej mocy palnika, nie mieszając, czekając aż cukier się rozpuści i otrzymamy złoty karmel). Wlać 1/3 szklanki wody, uwaga: karmel zareaguje bardzo gwałtownie! Zagotować, mieszając, do rozpuszczenia się karmelu. Dodać pozostały cukier, miód, przyprawę korzenną, zagotować, wymieszać do rozpuszczenia się cukru, odstawić do wystudzenia.           W misie miksera umieścić mąkę pszenną wymieszaną z sodą oczyszczoną, jajko, masło. Wlać wystudzoną mieszankę i zmiksować do połączenia (lub wyrobić ręcznie). Przykryć, odstawić na pół godziny w temp. pokojowej.           Po tym czasie z ciasta formować kulki wielkości orzecha włoskiego, lekko spłaszczać, nadziewać marmoladą, sklejać i formować w kulkę. Układać na blaszce w 1 cm odstępach (podczas pieczenia powinny się zetknąć). Piec w temperaturze 180ºC przez około 15 - 20 minut lub do lekkiego zarumienienia. Wyjąć, polukrować.  Kawowy lukier: 1 szklanka cukru pudru                   1 łyżeczka kawy rozpuszczalnej                   2 - 3 łyżki wrzącej wody Kawę rozprowadzić w wodzie. Dodać cukier puder i rozetrzeć grzbietem łyżki do uzyskania gładkiego lukru. Gęstość lukru regulować dodatkiem wody lub cukru pudru.  Co zrobić, by pierniczki zmiękły?           Pierniczki po upieczeniu są zazwyczaj mocno twarde (powoduje to dodatek miodu). By zmiękły potrzebują pochłonąć odpowiednią dawkę wilgoci np. z powietrza lub owoców. Wtedy będą rozpływały się w ustach! Ułóż pierniczki (jeszcze przed lukrowaniem) na kratce i przenieś do pomieszczenia o wysokiej wilgotności, uchyl okno podczas deszczu ;-) (klimat brytyjski jest dość wilgotny, pierniczki miękną u mnie szybko, już po 3 dniach). Jeśli u Ciebie w domu jest dość sucho, schowaj pierniczki do szczelnej puszki z kawałkami obranych jabłek. Jabłka wymieniaj co parę dni, by nie zaczęły pleśnieć. Pierniczki będą chłonęły wilgoć z owoców. Smacznego :-).    Źródło przepisu - przepis Wkn. 