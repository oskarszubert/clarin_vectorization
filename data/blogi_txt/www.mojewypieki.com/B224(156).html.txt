Co mnie skusiło do upieczenia tego chleba? Określenie, że jest to 'mercedes wśród chlebów', hm.. takie pieczywo z górnej półki. I dodatkowo namówiła mnie Magda :-). Rzeczywiście, chleb jest wyborny. Z mega chrupiącą skórką, elastycznym, pachnącym miąższem, regularnymi niedużymi dziurami. Prosty w przygotowaniu, jeśli mamy choć niewielkie doświadczenie w pieczeniu chlebów na zakwasie. Przyjemny do wyrabiania - ciasto nie jest mocno kłopotliwe. Przepis pochodzi z forum CinCin. Bardzo polecam!            Składniki na 1 duży bochenek.  Biga: 85 g mąki pszennej (typ 550)                   20 g mąki pszennej razowej                   60 g wody 0,2 g świeżych drożdży (lub połowę mniej suszonych) 0,2 g soli﻿   Poolish:                    105 g mąki pszennej (typ 550)                   115 g wody                   0,2 g świeżych drożdży (lub połowę mniej suszonych) 0,2 g soli﻿   Mieszanina z zakwasem:                    170 g mąki pszennej (typ 550)                   40 g mąki pszennej razowej                   115 g wody                   105 g aktywnego zakwasu   Ciasto właściwe:                    540 g mąki pszennej chlebowej                   40 g mąki pszennej razowej                   320 g wody                   5 g świeżych drożdży (lub połowę mniej suszonych) 22 g soli                   biga, poolish i mieszanina z zakwasem - całość﻿            Wieczorem dnia poprzedniego przygotować bigę, poolish i mieszaninę z zakwasem (wszystkie składniki wymieszać i wyrobić w 3 osobnych naczyniach) i odstawić na 10 -12 godzin w temperaturze pokojowej (przykryte folią spożywczą, by nie wyschły).           Kolejnego dnia drożdże rozpuścić w 20 g wody. Mąki, rozpuszczone drożdże, 230 g wody i poolish dać do miski z robota kuchennego i zagniatać, aż składniki się połączą (ok. 3-4 minuty). Przykryć i odstawić na 30 min.           Po autolizie, dodać bigę, mieszaninę z zakwasem, sól i pozostałą wodę; zagniatać 5 minut. Ciasto powinno być miękkie i lekko klejące. Przykryć i odstawić na 1 i 1/2 godziny. Po 20 i 40 minutach odgazować (zagnieść). Ciasto uformować w kulę i przełożyć do omączonego koszyka, przykryć i odstawić w temperaturze pokojowej na 1 i 1/2 godziny. Piekarnik z blachą (lub kamień) rozgrzać do temperatury 240ºC. Ciasto ostrożnie przełożyć na blachę, naciąć i natychmiast włożyć do piekarnika. Piec 20 minut z parą i zmniejszyć temperaturę do 200ºC. Otworzyć na chwilę drzwiczki z piekarnika, żeby wypuścić parę i piec następne 10 minut.          Chleb wyciągnąć z piekarnika. Podwyższyć temperaturę na 230ºC i po 5 minutach ( gdy piekarnik jest już rozgrzany do tej temperatury) jeszcze raz włożyć chleb i dopiekać 10 min.           Wyjąć, ostudzić na kratce.﻿           Smacznego :) 