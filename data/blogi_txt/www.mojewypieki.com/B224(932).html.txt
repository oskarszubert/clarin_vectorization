Jeden z najlepszych serników ostatnich miesięcy :). Piekłam już kiedyś sernik z białą czekoladą, więc pamiętając jego fantastyczny smak, długo nie wahałam się przed wypróbowaniem nowego przepisu. Jest rozpływający się w ustach, wysoki (może na zdjeciu tego nie widać, bo jeżyny były spore), dość słodki, dlatego bardzo pasują do niego wszelkie kwaśne owoce.  I nie wiem, czy mój M. tak niezwykle się stęsknił za moimi wypiekami, czy to sernik jest tak rewelacyjny ... Zdecydowanie do powtórki, bo zachwycił rodzinę. Przepis ze strony 'Kwestia Smaku'. Składniki na spód:    250 g mąki pszennej  200 g masła  125 g jasnego brązowego cukru (dałam mniej)  100 g zmielonych migdałów 1 żółtko    W dużej misce wymieszać składniki. Szybko wyrobić, owinąć folią, schłodzić w lodówce 2 godziny.   Formę (tortownica o średnicy min. 26 cm) wyłożyć papierem do pieczenia, wcisnąć w nią schłodzone ciasto, robiąc także 2 cm boki.  Piec w piekarniku nagrzanym do 160ºC przez 20 minut pod przykryciem z papieru do pieczenia, zdjąć papier i piec kolejne 10 minut na złoty kolor, ostudzić.  Składniki na masę serową:    1 kg twarogu śmietankowego (używam zmielonego tłustego twarogu President)   235 g drobnego cukru do wypieków (dałam mniej)  1 łyżeczka ekstraktu z wanilii  100 ml mleka  500 g białej czekolady, roztopionej w kąpieli wodnej i ostudzonej  5 dużych jajek, osobno białka i żółtka    Ser ubić z cukrem i ekstraktem na kremową masę. Dodać mleko, czekoladę, ubijać. Białka ubić na sztywno, pod koniec ubijania dodając żółtka, wmieszać do masy serowej.  Całość wylać na podpieczony wcześniej spód.  Piec w temperaturze 170ºC przez 50 - 60 minut. Studzić w lekko uchylonym piekarniku.  Schłodzić w lodówce przez 3 godziny, najlepiej przez całą noc; podawać z kwaśnymi owocami.  Smacznego :)  * piekłam z 3/4 przepisu w tortownicy o średnicy 24 cm 