Nowy kształt Waszych faworków - słodkie kokardki :-). Z nieznanego dla mnie wcześniej przepisu z wykorzystaniem piwa. Są przepyszne, lekkie i bardzo kruche. Ciasto faworkowe wymaga dość dużo siły podczas wyrabiania, dlatego pozwalam sobie na nie tylko wtedy, kiedy mam pod ręką męską rękę do pomocy ;-). Pęcherzyki powietrza widoczne na naszych kokardkach są wskaźnikiem dobrze 'wybitego' ciasta. Poświęćmy im trochę czasu i siły podczas przygotowywania, a usmażymy jeden z najlepszych karnawałowych deserów :). Przepis z forum CinCin.   Składniki na 2 bardzo duże talerze kokardek:                    3 szklanki mąki pszennej                   5 żółtek                   2 łyżeczki spirytusu                   1 łyżeczka masła 1/2 do 3/4 szklanki jasnego piwa                   szczypta soli olej rzepakowy, do smażenia                   cukier puder, do oprószenia            Mąkę przesiać, dodać żółtka, spirytus, masło, pół szklanki piwa, sól. Dobrze wyrobić, zagniatając (dość długo), by ciasto było mięciutkie i elastyczne. Jeśli ciasto jest zbyt suche, dolać więcej piwa.           Ciasto porządnie wybijać wałkiem (pracując z nim około 15 minut), by w cieście pojawiły się pęcherzyki powietrza. Uformować z niego kulę, owinąć folią spożywczą i schłodzić w lodówce przez 30 - 60 minut. Po tym czasie rozwałkować﻿ jak najcieniej, starając się jak najmniej podsypywać mąką. Z ciasta szklanką wycinać kółka, jak na pierogi, formować kokardki.           Smażyć na oleju rozgrzanym do temperatury około 175ºC﻿ na złoty kolor, osączyć na ręczniczku papierowym. Po wystudzeniu posypać cukrem pudrem.﻿ Smacznego :-). 