Owoce, które kojarzą mi  się ze świętami. Z przepychem, śniegiem, głęboką czerwienią i cierpkim smakiem. Ale smakiem, który doskonale pasuje do słodkich wypieków. Ciasto powstało z przepisu Nigelli ('How to be a domestic goddess') a dokładna jego nazwa to 'odwrócone ciasto żurawinowe'. Czy to nie świetny sposób na podmoknięte od owoców ciasto? Wystarczy odwrócic kolejność składników przy wykładaniu na blachę ... Polecam! Składniki:     175 g żurawiny, świeżej lub zamrożonej  50 g + 125 g masła  150 g + 125 g drobnego cukru (ja zmniejszyłam do 130 i 100 g, mi pasowało, dla męża mogłoby być wiecej :)   125 g mąki pszennej  1 łyżeczka proszku do pieczenia  szczypta soli  1 łyżeczka cynamonu  2 duże jajka  1,5 łyżki mleka     Żurawinę umyć. Na patelni rozpuścić masło (50 g), dodać cukier (150 g), zaraz za nim żurawinę. Wymieszać, lekko podgrzewając, by żurawina była przykryta syropem cukrowym. Odstawić na chwilę. Pozostałe składniki dokładnie wymieszać mikserem: 125 g masła, 125 g cukru, 2 jajka (nie ubijamy białek oddzielnie), mleko, mąkę, proszek do pieczenia, szczyptę soli, cynamon.  Formę do pieczenia wyłożyć folią aluminiową. Żurawinę w syropie wyłożyć do tortownicy 20 cm, lub do formy na tartę (z wyciąganym spodem), ja użyłam 20 cm kwadratowej formy z wyciąganym spodem. Na górze rozprowadzić ciasto. Natychmiast wstawić do nagrzanego do 180ºC piekarnika, piec około 30 - 40 minut.   Wyjąć z piekarnika, odwrócić 'do góry nogami', uważając by się nie oparzyć, zdjąć blachę i folię z ciasta. Podawać ciepłe. Smacznego :)   * ciasto jest bardzo niskie, jak tarta 