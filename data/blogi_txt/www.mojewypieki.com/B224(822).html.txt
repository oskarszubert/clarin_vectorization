Co wyróżnia tą tartę na tle innych? Niesamowicie smaczne i kruchutkie ciasto z mąki razowej. Spód pieczemy dwa razy, za pierwszym razem go tylko podpiekając, ponieważ jeżyny mają naprawdę dużo soku, a nie chcemy odmoczonego i surowego ciasta. Surowe ciasto można owinięte w folię przechowywać w lodówce do kilku dni, świetnie nadaje się również do mrożenia. Dla urozmaicenia, część mąki (do 1/3) można zastąpić zmielonymi orzechami włoskimi. Ponadto, to chyba ostatni dzwonek na jeżyny, więc trzeba się spieszyć :-).   Składniki na kruche ciasto razowe:                    225 g mąki pszennej razowej 50 g cukru pudru                   150 g masła, zimnego szczypta soli            Wszystkie składniki włożyć do malaksera (food processora) i zmiksować. Ciasto można również wyrobić ręcznie, siekając suche składniki z zimnym masłem, następnie wyrabiając. Uformować kulę, spłaszczyć, owinąć w folię, schłodzić w lodówce przez 30 minut.           Formę do tarty o średnicy 23 - 24 cm wysmarować masłem. Ciasto wyjąć z lodówki, podzielić na dwie części: 1/3 i 2/3. Większą część ciasta rozwałkować na stolnicy na placek lekko większy niż średnica formy (o grubości ok. 3 - 4 mm), przenieść do formy zakrywając jej dno i boki (można również wylepić formę ciastem, wyrównać). Schłodzić, ponakłuwać widelcem.           Na ciasto wyłożyć papier do pieczenia, wysypać kulki ceramiczne, ryż lub fasolę. W taki sposób podpiec ciasto w temperaturze 190ºC przez 10 minut, następnie usunąć obciążenie i piec dodatkowe 5 - 7 minut. Wystudzić. W międzyczasie przygotować nadzienie.  Nadzienie: 500 g jeżyn                   2 łyżki mąki pszennej 1 łyżka mąki ziemniaczanej                   3 - 4 łyżki cukru Wszystkie składniki delikatnie wymieszać w naczyniu. Wyłożyć na schłodzony spód.           Z reszty schłodzonego ciasta (1/3) powycinać foremką dowolne kształty (u mnie: listki) lub rozwałkować i pokroić ciasto w paski, które następnie ułożyć na cieście w kratkę. Ciasto można posmarować roztrzepanym jajkiem (niekoniecznie).           Tak przygotowane ciasto włożyć do piekarnika nagrzanego do 190ºC i piec dodatkowe 20 minut (lub dłużej), aż ciasto będzie złoto - wypieczone.           Wyjąć, przestudzić, oprószyć cukrem pudrem.           Smacznego :) 