Sernik dla smakoszy chałwy. To luksusowa wersja sernika, w sam raz na nadchodzące święta. Do przepisu wykorzystałam aż 45 dag chałwy sezamowej! I wbrew pozorom sernik nie jest zbyt słodki. Ma zwartą, ciężką strukturę, idealnie się kroi i wybornie smakuje. Z najsmaczniejszą polewą chałwową. Bardzo polecam:) Składniki na spód:   100 g ciastek digestive  40 g masła, roztopionego   Ciasteczka pokruszyć wałkiem lub malakserem na piasek. Dodać roztopione masło i wymieszać.  Formę tortownicę o średnicy 23 cm wyłożyć papierem do pieczenia, na spód wysypać masę ciasteczkową, wyrównać. Odstawić.  Składniki na masę serową:   80 dag sera twarogowego, zmielonego przynajmniej dwukrotnie  3/4 szklanki drobnego cukru do wypieków  4 duże jajka  pół szklanki śmietany kremówki (125 ml)  2 łyżki mąki ziemniaczanej  300 g chałwy sezamowej waniliowej (lub Waszej ulubionej) pokruszonej na grubsze kawałki  2 łyżeczki ekstraktu z wanilii lub nasionka z 1 laski wanilii   Wszystkie składniki powinny być w temperaturze pokojowej.  Ser utrzeć z cukrem w misie miksera. Dodawać jajka, jedno po drugim, krótko miksując po każdym dodaniu. Dodać pozostałe składniki i zmiksować, tylko do połączenia się składników, na końcu przy pomocy szpatułki wmieszać pokruszoną chałwę.  Masę serową przelać na ciasteczkowy spód, wyrównać.   Na najniższej półce w piekarniku postawić naczynie wypełnione wodą - sernik pieczemy w kąpieli wodnej. Na wyższej półce położyć formę z sernikiem. Piec w temperaturze 170ºC przez około 1 godzinę. Wystudzić w lekko uchylonym piekarniku. Wyjąć, wystudzić do końca, polać polewą (przepis poniżej) schłodzić przez 12 h w lodówce.  Polewa chałwowa:   150 g chałwy sezamowej waniliowej (lub Waszej ulubionej)  pół szklanki śmietany kremówki (125 ml)   Chałwę pokruszyć i wsypać do małego garnuszka. Dodać kremówkę i wymieszać, by nie było grudek chałwy (zmiksowałam blenderem). Podgrzać, by polewa lekko zgęstniała, mieszając by się nie przypaliła, zdjąć z palnika, lekko przestudzić. Polewę wylać na wystudzony sernik. W zimnej temperaturze ładnie zgęstnieje.  Smacznego :) 