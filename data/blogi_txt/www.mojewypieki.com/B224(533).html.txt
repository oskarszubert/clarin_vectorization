Pogoda, no cóż, wpływa na plany, również te wypiekowe ;-). Więc dzisiaj do pieczenia nie będzie nic. A najlepiej, jak trochę przecieru z dyni macie w lodówce. Bo lody są luksusowe. Oprócz wspomnianego już przecieru można w nich znaleźć syrop klonowy, rum i otartą skórkę z pomarańczy, cynamon, imbir.. Wykonane na żółtkach i kremówce, więc i strukturę mają idealną. Smakują jak lody marchewkowe, bo choć ja lodów marchewkowych nigdy jeszcze nie jadłam, za to dokładnie tak sobie wyobrażam ich smak ;-). Koniecznie do wykonania!   Składniki na około 1,8 litra: 400 ml mleka                   500 ml śmietany kremówki 1/2 szklanki syropu klonowego                   1/2 szklanki brązowego cukru                   1/3 szklanki cukru (lub trochę więcej, do smaku)                   4 żółtka                   1 łyżeczka cynamonu                   1/2 łyżeczki imbiru 1/2 łyżeczki gałki muszkatołowej                   1 szklanka puree z dyni*                   skórka otarta z 1 pomarańczy 1 łyżka rumu            W misie miksera umieścić żółtka, syrop klonowy, cukier (oba rodzaje) i zmiksować (końcówką do ubijania białek) na jasną, puszystą masę. Dodać cynamon, imbir, gałkę i zmiksować.           Mleko i kremówkę umieścić w garnku, lekko podgrzać. Dodać masę żółtkową, wymieszać i cały czas podgrzewać, do zgęstnienia. Uwaga: nie można doprowadzić do wrzenia! (masa od razu się zwarzy)?. Natychmiast ściągnąć z palnika, dodać puree z dyni, otartą skórkę z pomarańczy, rum, wymieszać. Wystudzić i schłodzić w temperatury lodówkowej (najlepiej przez całą noc).            Mieszankę przelać do maszyny do lodów i dalej postępować według instrukcji jej producenta. Lody można również wykonać bez maszyny - schłodzoną mieszanką z lodówki zmiksować, by lody się napuszyły, przelać do pojemnika, włożyć do zamrażarki. Podczas chłodzenia kilka razy zamieszać w pojemniku łyżką lub mikserem, by nie wytworzyły się kryształki lodu.           *Można wykorzystać gotowe puree z puszki lub zrobić je samemu - w tym celu dynię umyć i przekroić na mniejsze części (małą dynię pokroiłam tylko na 4), wydrążyć łyżką środek z nasionami. Tak przygotowaną dynię ułożyć w naczyniu żaroodpornym i przykryć pokrywką; piec w temperaturze 180ºC przez około 90 minut, do miękkości. Ostudzić, obrać ze skóry i zmiksować blenderem na puree.           Smacznego :) 