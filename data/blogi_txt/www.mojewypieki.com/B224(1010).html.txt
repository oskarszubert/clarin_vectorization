Szwedzkie, proste i szybkie ciasto biszkoptowe. Z pysznym, delikatnym sosem waniliowym. Jeśli użyjecie prawdziwej wanilii (a tylko taką tutaj polecam) ciasto będzie miało bardzo wyraźny, waniliowy smak i aromat. Sos waniliowy nadaje ciastu wilgotności, bez niego byłoby zdecydowanie zbyt suche. Polecane z lodami, owocami lub bitą śmietaną lub.. bez dodatków, po prostu do kawy :-). Za przepis dziękuję Małgosi.   Składniki na ciasto:                    3 jajka                   180 g cukru 130 g mąki pszennej                   2 łyżeczki proszku do pieczenia                   100 ml wrzącej wody Wszystkie składniki powinny być w temperaturze pokojowej. Mąkę wymieszać z proszkiem do pieczenia, przesiać.           W misie miksera ubić jajka (w całości) z cukrem na jasną, puszystą masę. Jajka powinny nawet potroić swoją objętość. Mąkę z proszkiem dodać do masy jajecznej, wymieszać. Dodać wrzącą wodę, wymieszać.           Formę o średnicy 20 cm wyłożyć papierem do pieczenia (samo dno). Masę przelać do formy, wyrównać. Piec w temperaturze 175ºC przez około 40 minut, do tzw. suchego patyczka. Ciasto wystudzić w lekko uchylonym piekarniku. Następnie wyjąć na blat, wystudzić. Przekroić wzdłuż na 2 części.  Sos waniliowy:                    125 g masła 4 łyżki cukru z wanilią                   100 ml mleka Wszystkie składniki na sos zagotować w garnuszku. Gotować około 10 minut (lub minimalnie dłużej) do lekkiego zgęstnienia sosu. Sos lekko ochłodzić, by zgęstniał bardziej.           Dolną część ciasta położyć na paterze, wylać na nią sos. Przykryć drugą częścią.           Oprószyć pudrem.           Ciasto można podawać z bitą śmietaną, owocami lub lodami.           * w oryginale ciasto poleca się kroić jeszcze ciepłe i przekładać ciepłym sosem           Smacznego :-). 