Jeden z najsmaczniejszych chlebów na zakwasie z ziarnami. Z mięciutkim, regularnym miąższem, długo pozostający świeży. Przepis pochodzi ze zbiorów Tatter. Polecam :-)   Składniki na dwa bochenki.  Zaczyn zakwasowy:   200 g mąki żytniej razowej 160 g wody  1 łyżka zakwasu (użyłam żytniego)   Żytnia namaczanka:   167 g łamanego żyta*  167 g wody   Ciasto właściwe:   633 g mąki pszennej chlebowej  100 - 150 g uprażonych ziaren słonecznika  473 g wody  21 g soli  15 g drożdży świeżych lub 7 g drożdży suchych  15 g syropu słodowego**  cała żytnia namaczanka  cały zaczyn zakwasowy Składniki zaczynu wymieszać, przykryć szczelnie folią i zostawić na 14 - 16 godzin w temperaturze pokojowej. W tym samym czasie zalać wrzacą wodą łamane żyto, przykryć folią i rownież pozostawić  na 14 - 16 godzin w temperaturze pokojowej. Wszystkie składniki ciasta i żytnią namaczankę połączyć w misce, następnie zagnieść ciasto (około 10 minut). Ciasto powinno być średnio luźne i raczej lepkie.           Odłożyć przykryte ciasto w ciepłe miejsce - fermentacja trwa godzinę (bez składania). Po wyrośnięciu ciasto podzielić na 2 części i z każdej uformować bochenek. Włożyć je do koszy złączeniem w dół, lub do foremek (wysmarowanych uprzednio masłem i wysypanych otrębami). Przykryć folią lub lnianym ręczniczkiem. Zostawić do ponownego wyrośnięcia na 50 - 60 minut.  Piekarnik rozgrzać do 250ºC. Chleb wyłożyć z kosza na kamień, naciąć jego wierzch i wsunąć do pieca (lub piec w foremkach). Piec z parą przez 15 minut. Obniżyć temperaturę do 230ºC i piec kolejne 30 minut. Gdyby chleb nabierał koloru za szybko, trzeba zmniejszyć temperaturę piekarnika. Wystudzić na kratce.  * łamane żyto w Polsce można kupić w sklepach eko, m.in. tutaj, ja w UK kupowałam w tym sklepie internetowym, można również zastąpić kaszą bulghur lub płatkami żytnimi  ** można zastąpić miodem lub cukrem demerara  Smacznego :) 