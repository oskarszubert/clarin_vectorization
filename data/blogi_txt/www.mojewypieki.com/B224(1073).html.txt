Jedno z ulubionych skandynawskich ciast - może będzie też Waszym ulubionym? :-) Nazwą nawiązuje najprawdpodobniej do migdałowych toskańskich wypieków. Ciasto nie jest wysokie, a maślanka sprawia, że jest lekkie i wilgotne. Najsmaczniejszy i najbardziej oryginalny w cieście jest jego wierzch - lekko solony karmel z płatkami migdałów, zapiekany w piekarniku bezpośrednio pod rusztem. Mmm.. mój Mąż nie mogł wyjść z zachwytu nad tym smakiem, to zdecydowanie coś, co lubi najbardziej:-). Polecam!   Składniki na ciasto: 3 jajka                   150 g drobnego cukru do wypieków pół łyżeczki ekstraktu z wanilii                   150 g mąki pszennej                   1 łyżeczka proszku do pieczenia szczypta drobnej soli morskiej                   75 g masła, roztopionego                   75 ml maślanki   Pralina: 125 g masła                   125 g jasnego brązowego cukru muscovado                   150 g migdałów w płatkach 50 ml mleka                   pół łyżeczki drobnej soli morskiej pół łyżeczki ekstraktu z wanilii            Wszystkie składniki na ciasto powinny być w temperaturze pokojowej. Mąkę pszenną, proszek, sól - przesiać, odłożyć.           Jajka (w całości, bez rozdzielania na białka i żółtka) utrzeć w misie miksera z cukrem i wanilią. Powinna powstać jasna i bardzo puszysta masa. Dodawać przesiane składniki, na zmianę z przestudzonym masłem i maślanką - w trzech turach, mieszając szpatułką tylko do połączenia się składników.           Formę o średnicy 23 cm wyłożyć papierem do pieczenia (samo dno). Do formy delikatnie przełożyć ciasto, wyrównać.           Piec w temperaturze 160ºC przez 25 - 30 minut lub do tzw. suchego patyczka. Mniej więcej po 15 minutach od wstawienia ciasta do piekarnika zacząć przygotowywać pralinę. Powinna być gotowa zanim ciasto się upiecze.           Wszystkie składniki na pralinę włożyć do garnuszka, zagotować na średniej mocy palnika, mieszając od czasu do czasu. Gotować przez 3 - 4 minuty, aż lekko zgęstnieje. Wyjąć ciasto z piekarnika, temperaturę podwyższyć do 210ºC. Całą pralinę wylać na wierzch ciasta, równo rozprowadzić. Ciasto z powrotem włożyć do piekarnika, blisko grzałki (na górną półkę). Piec od tego momentu przez 5 - 10 minut, aż wierzch będzie chrupiący i złoto-brązowy.           Ciasto wyjąć z piekarnika, przestudzić przez kilka minut, nożem odseparować od formy. Przestudzić.           Przechowywać do 3 dni. Smacznego :-).                 Źródło przepisu - 'Scandilicious Baking' Signe Johansen 