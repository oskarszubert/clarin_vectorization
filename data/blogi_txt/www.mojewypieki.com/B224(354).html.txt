W końcu w moim ogródku pełnia sezonu malinowego :-). W tym roku trochę później niż zwykle, ale za to jak wyczekiwana! Z jednego zbioru postanowiłam zrobić domowy dżem. Na facebooku poradziłam się Was, co dodać do malin by uzyskać boski smak. W rezultacie znowu wybrałam wanilię.. tak ją kocham :-). Wasze inne propozycje: mięta, czerwony pieprz i ocet balsamiczny, syrop różany, landrynki (!), rum i migdały, lawenda, żurawina, chilli, jeżyny, cynamon, imbir i... robaki ;-). Jakie są Wasze ulubione dodatki?   Składniki na 3 nieduże słoiczki:                    1 kg malin                   2 szklanki cukru (lub mniej, wedle smaku)                   sok wyciśnięty z 1 cytryny 1 łyżka pasty z wanilii lub ziarenka z 1 laski wanilii Wszystkie składniki umieścić w płaskim garnku. Wymieszać, zagotować. Zmniejszyć moc palnika i gotować przez około 2 - 3 godziny, na najmniejszej mocy palnika, bez pokrywki, aż woda odparuje na tyle, że dżem będzie miał odpowiednią 'kisielowatą' konsystencję. Koniecznie mieszając od czasu do czasu. Najkorzystniej gotowanie konfitury rozłożyć na 2 - 3 dni, np. po pół godziny dziennie.           Pod sam koniec gotowania połowę dżemu przetrzeć przez sitko by pozbyć się nadmiaru pesteczek. Jak sprawdzić, czy dżem jest gotowy? Do zamrażarki włożyć talerzyk. Na zamrożony wylać łyżkę gorącego dżemu. Jeśli zastygnie, a na powierzchni utworzy się skórka, która przy dotyku się pomarszczy - wystarczy już gotowania. Słoiki wyparzyć (wrzącą wodą lub w piekarniku nagrzanym do 100ºC). Przelać wrzący dżem, dobrze zakręcić. Odstawić. Smacznego :-). 