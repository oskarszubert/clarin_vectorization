Miałam ochotę na coś ekstremalnie czekoladowego. I ten tort właśnie taki jest. W konsystencji jak brownies, mało delikatny, zwarty, treściwy (mimo, że bez mąki), w niczym nie przypomina tradycyjnych tortów na biszkopcie. Jeden kawałek zaspokaja głód na czekoladę na kilka dobrych godzin, jak nie cały dzień ... Z pewnością przez kolejny miesiąc nie upiekę już nic tak mocno czekoladowego ;) Przepis pochodzi z The Australian Women's Weekly 'Chocolate - 70 wicked recipes'.   Składniki:    160 g gorzkiej czekolady, z grubsza połamanej  160 g masła  5 jajek (osobno białka i żółtka)  130 g drobnego cukru  125 g zmielonych migdałów  50 g płatków migdałowych, przyrumienionych na patelni i posiekanych  35 g startej gorzkiej czekolady  migdały - do dekoracji    Polewa czekoladowa:    100 g gorzkiej czekolady  60 g masła     Czekoladę i masło rozpuścić w kąpieli wodnej, ostudzić. Żółtka ubić z cukrem do białości. Połączyć z przestudzoną czekoladą, zmielonymi migdałami, posiekanymi migdałami i startą czekoladą. Białka ubić na sztywno. Połączyć je z resztą ciasta.  Tortownicę o średnicy 21 cm wyłożyć papierem do pieczenia, wlać ciasto. Piec w temperaturze 180ºC przez 35 - 45 minut. Przestudzić 15 minut przed wyjęciem z tortownicy. Wyjąć z tortownicy i położyć do góry dnem. Udekorować czekoladą rozpuszczoną z masłem w kąpieli wodnej i migdałami w całości.  Smacznego :) 