W dalszym ciągu w klimacie pierniczkowym. Całe zastępy serc, koników na biegunach, księżyców, choinek, kotów, grzybków.. Tym razem postanowiłam zaoszczędzić sobie pracy przed świętami i upiekłam pierniczki Ptasi. Przepis jest podobny do umieszczonego wcześniej na blogu, inne są jednak proporcje składników. Pierniczki po upieczeniu są twardawe, co w ogóle nie przeszkadza im znikać w niewyjaśnionych okolicznościach, a teraz nawet nie jestem pewna czy doczekają do świąt.. Zdecydowanie trzeba je upiec wcześniej, by zdążyły zmięknąć. Poza tym, w smaku są genialne, praca z nimi jest lekka, łatwa i przyjemna. I - radosną twórczość dziecięcą, czyli lukrowanie - zostawiam na okres przedwigilijny.. (co mi bardzo pasuje ;-).   Składniki na około 100 sztuk:                    550 g mąki pszennej (+ odrobina więcej do podsypywania)                   300 g miodu (z miodem sztucznym pierniczki zmiękną szybciej, niż z prawdziwym)                   100 g cukru pudru 120 g masła                   1 jajko                   2 łyżeczki sody oczyszczonej                   40 - 60 g przyprawy do piernika                    kakao (niekoniecznie, tylko dla koloru, tym razem dałam 2 łyżeczki)            Miód i masło podgrzać w garnuszku, przestudzić. Dodać pozostałe składniki i wyrobić lub zmiksować. Jeśli ciasto będzie zbyt miękkie, schłodzić (będzie się lepiej wałkowało).           Wałkować na stolnicy na grubość 2 - 3 mm lekko podsypując mąką (grubsze pierniczki są bardziej miękkie po upieczeniu). Wykrawać pierniczki o dowolnych kształtach i przekładać na blachę wyłożoną papierem do pieczenia.           Pierniczki z otworkiem do przewlekania - otworek należy zrobić przed pieczeniem (np. słomką do napojów).           Pierniczki z witrażykami - również przed upieczeniem w dużym pierniczku wykrawać mniejszy otworek, nasypać do niego pokrusznych landrynek (z górką) i piec na macie teflonowej, ściągając z blachy dopiero po ostygnięciu. Pierniczki dekoracyjne - bezpośrednio przed pieczeniem powierzchnię pierniczka należy posmarować roztrzepanym jajkiem; przykleić cukrowe perełki, orzechy itp. wciskając je w ciasto. Piec około 8 - 10 minut w temperaturze 180ºC, jeśli z witrażykami 11 - 12 minut w temperaturze 150ºC. Lukrować lub dekorować czekoladą po upieczeniu. Pierniczki po upieczeniu są twarde, później zmiękną (należy je przechowywać w szczelnie zamkniętym pojemniku). Bardzo długo i dobrze się przechowują (nawet kilka miesięcy). Można upiec je kilka tygodni przed świętami, lukrowanie zostawiając na później. Co zrobić, by pierniczki zmiękły?           Pierniczki po upieczeniu są zazwyczaj mocno twarde (powoduje to dodatek miodu). By zmiękły potrzebują pochłonąć odpowiednią dawkę wilgoci np. z powietrza lub owoców. Wtedy będą rozpływały się w ustach! Ułóż pierniczki (jeszcze przed lukrowaniem) na kratce i przenieś do pomieszczenia o wysokiej wilgotności, uchyl okno podczas deszczu ;-) (klimat brytyjski jest dość wilgotny, pierniczki miękną u mnie szybko, już po 3 dniach). Jeśli u Ciebie w domu jest dość sucho, schowaj pierniczki do szczelnej puszki z kawałkami obranych jabłek. Jabłka wymieniaj co parę dni, by nie zaczęły pleśnieć. Pierniczki będą chłonęły wilgoć z owoców.           Smacznego :-).               I już partia pierniczków udekorowana: 