Jesienne ciasto, dyniowe; tak pyszne, że aż trudno to sobie wyobrazić ;-). Dla mnie przebija smakiem, aromatem i wilgotnością ciasta z dodatkiem marchewki. Delikatnie przypomina w smaku piernik, ale dodatek przypraw korzennych nie wybija się aż tak mocno. Ciasto można wzbogacić posiekanymi orzechami, które tym razem pominęłam. Koniecznie z polewą, która nadaje mu charakteru! Ciasto może wyjść niskie, wszak jego prawidłowa nazwa to 'krajanka'; użyłam nie największej formy i wyszedł naprawdę porządny kawałek ciasta. Wg przepisu Bajaderki podanego na forum MniamMniam, zmodyfikowanego.   Składniki: 2 szklanki mąki orkiszowej razowej                   1 szklanka drobnego cukru do wypieków                   1 łyżka zmielonego cynamonu                   1/2 łyżeczki zmielonych goździków 1/2 łyżeczki zmielonej gałki muszkatołowej                   1/4 łyżeczki zmielonego kardamonu                   2 łyżeczki proszku do pieczenia                   1 łyżeczka sody oczyszczonej                   szczypta soli   Ponadto: 450 g puree z dyni*                   4 jajka 3/4 szklanki oleju                   1 szklanka rodzynków 1/2 szklanki posiekanych orzechów (niekoniecznie) Wszystkie składniki powinny być w temperaturze pokojowej. Pierwsze 9 składników przesiać, wymieszać. Dodać pozostałe składniki i zmiksować tylko do połączenia się składników, na końcu dodając bakalie. Wymieszać.           Ciasto przelać do formy o wymiarach 33 x 20 cm (lub trochę większej) wyłożonej papierem do pieczenia. Piec w temperaturze 180ºC przez około 25 minut, do tzw. suchego patyczka. Wystudzić. Można ciasto oprószyć cukrem pudrem lub wykonać kremową polewę charakterystyczną dla ciasta marchewkowego.  Kremowa polewa: 225 g kremowego serka philadelphia                   4 łyżki miękkiego masła                   3/4 szklanki cukru pudru 1 łyżeczka ekstraktu z wanilii            Wszystkie składniki zmiksować na gładką masę i posmarować nią wierzch ciasta. Pokroić.           Smacznego :-)           *Można wykorzystać gotowe puree z puszki lub zrobić je samemu - w tym celu dynię umyć i przekroić na mniejsze części (małą dynię pokroiłam tylko na 4), wydrążyć łyżką środek z nasionami. Tak przygotowaną dynię ułożyć w naczyniu żaroodpornym i przykryć pokrywką; piec w temperaturze 180ºC przez około 90 minut, do miękkości. Ostudzić, obrać ze skóry i zmiksować blenderem na puree. 