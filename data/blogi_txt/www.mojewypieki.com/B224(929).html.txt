Zastanawiałam się, jaki sernik upiec z okazji zbliżających się świąt. A ponieważ M. marudził, bym zrobiła coś w końcu z advocatem, podsunął mi tym samym dobry pomysł :). Sernik jest pyszny, gładki, mocno alkoholowy (zdecydowanie nie dla dzieci), zapach likieru jajecznego nie przytłacza sernika. Do tego dorzuciłam kawałki czekolady ... i to jest dopiero to! Polecam :)   Składniki na spód:    190 g ciastek digestive z czekoladą 60 g masła     Ciastka pokruszyć, zmiksować z masłem (można masło wcześniej roztopić). Powinny wyglądać jak mokry piasek. Tortownicę o średnicy 21 - 22 cm wyłożyć dokładnie papierem do pieczenia (sernik będzie bardzo płynny i może się zdarzyć, że parę kropel wody będzie się wydostawać dołem). Pokruszone ciastka wyłożyć na spód, lekko docisnąć.              Składniki na masę serową:    750 g serka śmietankowego (na serniki) lub twarogu półtłustego/tłustego zmielonego przynajmniej 2-krotnie 3 jajka  3/4 szklanki drobnego cukru  1 szklanka (250 ml) likieru jajecznego  3 łyżki mąki pszennej  150 g chipsów czekoladowych lub posiekanej czekolady (dowolnej)    Wszystkie składniki powinny być w temperaturze pokojowej.   Wszystkie składniki (oprócz czekolady) zmiksować na gładką masę (jajka dodajemy bez oddzielania białek od żółtek). Na końcu dodać kawałki czekolady, wymieszać. Gotową masę wylać na spód z ciastek.  Sernik piec w temperaturze 170ºC przez około 60 - 70 minut, aż góra będzie ścięta i sztywna (nie sprawdzamy patyczkiem, będzie on mokry przez cały czas). Można przykryć od góry folią aluminiową, by pozostał jasny. Ostudzić, włożyć na 12 godzin do lodówki.  Przed podaniem można udekorować wiórkami czekolady.  Smacznego :) 