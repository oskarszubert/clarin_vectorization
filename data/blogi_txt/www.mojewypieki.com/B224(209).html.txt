..wg Nigelli Lawson.  Lecę szybko podawać obiad (dzieci w domu, bo mają half term), ale zaraz po, uzupełnię wpis :-)  Zapraszam! ----------------------------------------  Chocolate Malteser cake - ciasto czekoladowe z dodatkiem słodu jęczmiennego i z Malteserami - chrupiącymi, rozpuszczającymi się w ustach groszkami o słodowym smaku. Ciasto jest słodkie, jak to często u Nigelli bywa, ale o to nie trzeba się martwić - wystarczy w przepisie zredukować ilość cukru. Miałam natomiast problem z tłuszczem w czekoladowych krążkach- w oryginalnym przepisie w 'Feast' jest go tylko 15 g. Co u licha? Nigella nie dałaby tak mało masła! ;-) Przeszukałam internet i rzeczywiście - wiele piekących osób używało 150 g, uznając to jako błąd w książce. Co było robić? Upiekłam więc dwie wersje.. Pierwsza, 'light' była dobra, ale ciasto nie smakowało tak dobrze jak z większą ilością masła, było również bardziej suche. Polecam Wam wersję 'poprawioną'.  Ciasto jest rzeczywiście bardzo smaczne, choć nie ekstremalnie czekoladowe. Wyraźnie jest wyczuwalny smak słodu. Dzieci oszalaly na jego punkcie jak prawie nigdy dotąd.. boję się pomyśleć, że to przez te cukierki na górze ;-).   Składniki na ciasto:                    150 g jasnego brązowego cukru (użyłam jasnego muscovado)                   100 g drobnego cukru do wypieków (pominęłam)                   3 duże jajka 175 ml mleka                   150 g masła*                   2 łyżki napoju słodowego Horlicks (proszku)                   175 g mąki pszennej                   25 g kakao, przesianego 1 łyżeczka proszku do pieczenia                   1/2 łyżeczki sody oczyszczonej            Wszystkie składniki powinny być w temperaturze pokojowej (oprócz masła i mleka).           Mąkę, kakao, proszek do pieczenia i sodę przesiać, wymieszać. Mleko, masło, Horlicks umieścić w garnuszku i podgrzewać na średniej mocy do rozpuszczenia masła, zdjąć z palnika. Nie gotować.           Jajka (w całości) umieścić w misie miksera, dodać cukier i ubić na lekką i puszystą masę. Będzie to trwało dłuższą chwilę, masa jajeczna powinna być ładnie napuszona, najlepiej robić to końcówką do ubijania białek. Do masy jajecznej wlać gorące mleko, wymieszać. Dodać przesianą mąkę z suchymi składnikami i zmiksować do uzyskania gładkiej masy, ale nie za długo.           Dwie formy tortownice o średnicy 20 cm wyłożyć papierem do pieczenia. Podzielić między nie przygotowane ciasto.           Piec w temperaturze 170ºC przez około 25 minut, do tzw. suchego patyczka. Wyjąć, ostudzić (można upiec dzień wcześniej).  Masa kremowa do przełożenia: 250 g cukru pudru (najlepiej zredukować jego ilość) 1 łyżeczka kakao                   45 g Horlicksa 125 g masła, w temperaturze pokojowej                   2 łyżki wrzącej wody                   2 x 37 g opakowania groszków Maltesers            Masło utrzeć na puszystą masę, dodać przesiany cukier puder, kakao, Horlicksa, zmiksować. Pod koniec dodać wrzącą wodę i zmiksować (autorka przepisu wszystko zmiksowała w malakserze bez przesiewania cukru i kakao). Wykonanie           Krem podzielić na pół. Połową przełożyć czekoladowe ciasto, drugą połową posmarować wierzch. Ozdobić Malteserami.           * w oryginale 15 g           Smacznego :) Przepis pochodzi z 'Feast. Food that celebrates life'. Autor: Nigella Lawson 