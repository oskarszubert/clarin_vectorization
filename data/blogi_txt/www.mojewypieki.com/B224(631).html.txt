Mocno mleczne, lekko kruche, miękkie w środku ciasteczka, smakujące jak małe babeczki. Idealne dla dzieci :-). Choć są dość słodkie, są naprawdę pyszne i mogą być spakowane do lunchboxu na ostatnie letnie dni szkoły... (na wszelki wypadek napiszę, że tutaj w Walii, Wiktoria kończy szkołę za 3 dni, a potem 6 tygodni wakacji! ;). Polecam!   Składniki na około 30 ciasteczek:   2 szklanki mąki  1/2 szklanki mleka w proszku  1 łyżeczka proszku do pieczenia  1 łyżeczka ekstraktu z wanilii 150 g miękkiego masła  1/2 szklanki cukru pudru  2 jajka  125 g białej czekolady, posiekanej   Masło ubić mikserem razem z cukrem na jasną, puszystą masę. Jajka roztrzepać w miseczce, powoli dodawać do masy maślanej, cały czas miksując (zbyt szybkie dodanie spowoduje zwarzenie się masy). Wsypać mąkę wymieszaną z proszkiem, mleko w proszku, ekstrakt, zmiksować. Na końcu wrzucić kawałki czekolady, wymieszać.  Z ciasta robić kulki wielkości niedużego orzecha włoskiego, układać na wyłożonej papierem do pieczenia blaszce, w odległościach od siebie. Lekko spłaszczyć. Piec w temperaturze 200ºC przez 10 minut. Studzić na kratce.   Smacznego :) 