Siostrzany przepis paschy z wanilią :-). Przepis opiera się na tych samych składnikach i jednakowym wykonaniu, jedynie pod koniec przygotowywania do paschy dodajemy gorzką czekoladę i kandyzowaną skórką pomarańczową.. To połączenie jest przepyszne, gorąco polecam! Przepis dzięki uprzejmości Malinki.   Składniki na 2 nieduże lub 1 większą (2L) paschę:                    1 kg zmielonego twarogu półtustego lub tłustego, zmielonego dwukrotnie i dobrze odciśniętego (twaróg tylko w kostce) 8 żółtek                   20 dag masła, w temperaturze pokojowej                   1 szklanka śmietany kremówki 36% 250 g cukru pudru                   1 łyżka likieru pomarańczowego                   3/4 szklanki kandyzowanej skórki pomarańczowej                   150 g gorzkiej czekolady 70%, rozpuszczonej nad parą wodną i przestudzonej            W misie miksera utrzeć żółtka z cukrem, na jasną i puszystą masę. Dodawać śmietanę kremówkę, w dalszym ciągu ucierając. Powstałą masę przelać do garnuszka, postawić na palnik o średniej mocy i podgrzewać, cały czas mieszając. Masa powinna lekko zgęstnieć, ale nie można dopuścić do zagotowania (tuż przed punktem wrzenia zdjąć garnuszek z palnika).           Masę przenieść do misy miksera, dodać twaróg, miękkie masło, likier pomarańczowy i zmiksować na gładką masę. Dodać przestudzoną czekoladę i zmiksować do gładkości. Po dokładnym zmiksowaniu dodać kandyzowaną skórkę pomarańczową i wymieszać.           2 gliniane (lub plastikowe) formy (z dziurkami na dole) o pojemności 1 litr każda wyłożyć gazą. Wyłożyć do nich masę serową, lekko ugniatając. Przykryć gazą, następnie talerzykiem i obciążyć. Naczynie wstawić do półmiska, by serwatka mogła swobodnie spływać przez dziurki w formie.           Odłożyć do lodówki na całą noc, do stężenia.           Kolejnego dnia ostrożnie wyjąć z formy, udekorować czekoladą i otartą skórką z pomarańczy, podawać.           Smacznego :-). 