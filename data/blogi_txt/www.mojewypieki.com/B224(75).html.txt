Prawdopodobnie najlepsze pancakes'y jakie jadłam, a te banany w nich.. niebo w gębie :-). Przepis pochodzi z The Australian Women's Weekly "50 fast desserts". W magazynie padła propozycja podania z orzechami pacan, ech ... nie doczekały ;-), może kolejnym razem? ...   Składniki:   1 szklanka mąki pszennej  1 czubata łyżeczka proszku do pieczenia  2 łyżki cukru pudru  1 ¼ szklanki maślanki lub kefiru  1 jajko, roztrzepane  2 łyżeczki syropu klonowego (golden syrupu lub płynnego miodu)  20 g roztopionego masła  1 - 1,5 banana (około 200 g bez skórki), pokrojonego w plasterki   Dodatkowo do podania:    syrop klonowy orzechy pecan (podpieczone, z grubsza posiekane).   Do naczynia przesiać mąkę, wsypać cukier i proszek, wymieszać. W drugim naczyniu wymieszać roztrzepane jajko, maślankę, syrop i roztopione masło, wmieszać pokrojone banany. Zawartość naczyń połączyć, wymieszać. Ciasto jest dość gęste.  Smażyć na nieprzywierającej patelni (bez tłuszczu). Przewracać na drugą stronę gdy na powierzchni pancakes'a pokażą się pęcherzyki, smażyć do koloru brązowego.  Podawać z syropem i orzechami lub wg upodobań. Wyszło mi tyle sztuk, co na zdjęciu + 2 zjedzone prosto z patelni..  Smacznego :) 