Lubię wracać do migdałów, do smaku Amaretto, do marcepanu ... Ten sernik upiekłam, stęskniwszy za migdałowym smakiem, jaki pozostał we mnie jeszcze z okresu świątecznego i wciąż czuję jakiś jego niedosyt ;). Sernik nietypowy, bo chrupiący płatkami migdałów, słodki, elegancki. Polecam, i to bardzo!    Składniki na spód:     1,5 szklanki pokruszonych ciastek digestive lub innych wieloziarnistych, owsianych, itp.  50 g roztopionego masła  kilka kropel ekstraktu migdałowego (lub aromatu) Wszystkie składniki wymieszać, do otrzymania masy o strukturze mokrego piasku. Tortownicę o średnicy 23 cm wyłożyć papierem do pieczenia (same dno), wcisnąć masę ciasteczkową, wyrównać. Składniki na masę serową:     750 g sera półtłustego, zmielonego przynajmniej 2-krotnie, albo dobrego jakościowo śmietankowego sera przeznaczonego na serniki   1 puszka mleka skondensowanego słodzonego (400 g)  4 jajka  1 łyżeczka ekstraktu z migdałów (lub aromatu)  około 100 ml Amaretto lub innego migdałowego likieru  1 łyżka mąki ziemniaczanej (skrobi)  100 g podprażonych płatków migdałowych + niepodprażone do dekoracji    Ser dokładnie ubić mikserem, wlać mleko skondensowane, dalej ubijając, do połączenia. Dodawać jajka, jedno za drugim, ubijając. Dodać likier oraz ekstrakt z migdałów, wmieszać mąkę ziemniaczaną. Wszystko wymieszać na gładką masę. Na samym końcu dodać podprażone płatki migdałów. Wymieszać.  Masę serową wylać na ciasteczkowy spód. Na górze wysypać dodatkowo niepodprażone płatki migdałów. Piec około 1 godziny w 175ºC.  Gdyby szybko 'łapał' kolor, przykryć folią aluminiową.  Tego sernika nie pieczemy do tzw. suchego patyczka, ważne, by środek był ścięty i sprężysty. Wystudzić w formie. Schłodzić w lodówce przez jedną noc.  Smacznego :) 