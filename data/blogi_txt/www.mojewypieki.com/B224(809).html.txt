Delikatne i zdrowe bułeczki, z dodatkiem mąki orkiszowej razowej, posypane ziarnami. Z niewielką ilością masła, bez jajek, posłodzone miodem. Jestem pewna, że Wam posmakują! Z przepisu Liski.   Składniki na około 10 bułek: 250 g mąki orkiszowej razowej (lub jasnej)                   250 g mąki pszennej chlebowej                   300 ml wody 1 łyżka miękkiego masła                   10 g drożdży suszonych lub 20 g drożdży świeżych                   1 łyżka miodu 1 łyżeczka soli                   opcjonalnie: 1 łyżeczka kminku, 1 łyżeczka mielonego lub dobrze utłuczonego anyżu Ponadto:                    1 jajko roztrzepane z 1 łyżką mleka do posmarowania                   ziarna do oprószenia: sezam, słonecznik, dynia, płatki soli, mak, kminek itp. Drożdże suche wymieszać z mąkami (ze świeżymi wcześniej zrobić rozczyn*). Z podanych składników zagnieść gładkie ciasto. Ciasto uformować w kulę, przenieść do naczynia, przykryć lnianym ręczniczkiem i pozostawić w cieple do podwojenia objętości na około 1,5 godziny.           Wyrośnięte ciasto jeszcze raz chwilę wyrobić, podzielić na równe części i uformować bułeczki. Ułożyć je na blaszce wyłożonej matą teflonową lub papierem do pieczenia. Przykryć lnianym ręczniczkiem na około 30 - 40 minut, odstawić do podwojenia objętości.           Przed samym pieczeniem posmarować jajkiem roztrzepanym z łyżką mleka, posypać ziarnami.           Piec w temperaturze 200ºC przez 12 - 15 minut. Wystudzić na kratce.           * więcej o przygotowaniu rozczynu można przeczytać w notce o cieście drożdżowym  Metoda dla maszynistów:           Wszystkie składniki umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h). Po tym czasie ciasto wyjąć, uformować bułeczki i dalej postępować według powyższego przepisu.           Smacznego :-) 