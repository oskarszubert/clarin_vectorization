Jeśli chcecie więcej przepisów dla dzieci, nie trzeba mnie długo namawiać;-). Za Waszą radą zaopatrzyłam się w 'Biedronce' (..było to jeszcze w okresie poświątecznym) w odpowiednią foremkę i upiekłam waniliowe misie. Skorzystałam z prostego przepisu na babeczki. Misie rosną równo z formą, nie robią się im nieładne 'garby', ciasto ma delikatną konsystencję i nadaje się do nadziewania. Misie można mrozić, by wykorzystać je wtedy, kiedy maluszki o nie poproszą :). Jako nadzienie wykorzystałam nutellę, bo akurat miałam pod ręką, ale możecie wykorzystać np. domowy krem budyniowy. Obiecuję - dzieci będą zachwycone! A może chcecie więcej przepisów na misie o różnych smakach? :) Składniki na około 20 misiów:                    130 g masła pół szklanki drobnego cukru do wypieków                   2 jajka                   3/4 szklanki mąki pszennej 1,5 łyżeczki proszku do pieczenia                   2 łyżeczki ekstraktu z wanilii                   2 - 3 łyżki mleka dodatkowo: odrobina kakao (około 1 łyżeczki) nutella do nadziewania            Wszystkie składniki powinny być w temperaturze pokojowej.           Mąkę, proszek - przesiać, odłożyć na później.           W misie miksera utrzeć masło, na puszystą i jasną masę. Dodać cukier i dalej ucierać. Wbijać jajka, jedno po drugim, miksując do połączenia się składników po każdym dodaniu. Dodać wanilię i utrzeć. Do masy maślanej dodać suche składniki i mleko, wymieszać szpatułką.           Z przygotowanej masy odłożyć 2 łyżki, dodać do niej 1 - 1,5 łyżeczki kakao, wymieszać.           Formę na misie dokładnie wysmarować masłem, oprószyć mąką. Masę kakaową nałożyć do rękawa cukierniczego i przy pomocy małej okrągłej tylki wycisnąć łapki i uszy w odpowiednie miejsca w foremkach. Do rękawa przełożyć masę waniliową i wycisnąć do foremek, do połowy ich wysokości. Ciasto do foremek można nakładać także łyżeczką, lecz przy pomocy rękawa jest o wiele prościej. Piec w temperaturze 190ºC przez około 15 minut (lub krócej), do zezłocenia i tzw. suchego patyczka. Wyjąć, wystudzić na kratce. ﻿           Ochłodzone misie przewrócić na brzuszki, każdy nadziać w dwóch miejscach nutellą.           Smacznego :). 