Tak, wiem, nie są to najatrakcyjniejsze ciasteczka na świecie. Ale nie zamieniłabym ich na najlepsze kupne. Poza tym, że są pyszne i robi się je w mgnieniu oka, to mam do nich sentyment. Koleżanka z pokoju, w akademiku, w którym mieszkałyśmy, robiła je przynajmniej raz na tydzień. A ponieważ studencki apetyt jest powszechnie znany, zazwyczaj kończyło się tak, że siedziałyśmy nad miską i wyjadałyśmy łyżeczką prosto z niej, zanim cokolwiek zdążyło zastygnąć ;D. A poza tym: czy nie jest to Wasz smak dzieciństwa?...  Świetny (tym razem z zachowaniem dokładnych proporcji :), przepis Bajaderki z MniamMniam.   Składniki: pół kostki masła (125 g)  1,5 szklanki cukru  3 łyżki naturalnego kakao   140 g skondensowanego, niesłodzonego mleka 3 szklanki płatków owsianych  3 bardzo czubate łyżki masła orzechowego (najlepiej typu 'crunchy', z kawałkami orzeszków) Płatki owsiane wsypać do dużej miski, dodać masło orzechowe. Pierwsze cztery składniki zagotować w małym rondelku, ciągle mieszając. Gotować jedną minutę od momentu zagotowania. Zdjąć z palnika, wsypać do miski z płatkami i dokładnie wszystko wymieszać.  Układać łyżką nieduże kopczyki na papierze do pieczenia lub folii i zostawić do całkowitego ostygnięcia. Smacznego :)     I już po zastygnięciu ... 