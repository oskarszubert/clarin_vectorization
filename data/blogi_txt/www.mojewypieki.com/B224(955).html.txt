Małż powiedział właśnie, że można ją jeść i jeść ;). A jak tak ciepło na zewnątrz to nawet i na obiad - szybki i bardzo smaczny. Spód jest lekko słodki, z 'sosem' z serka mascarpone, a na górę układamy dowolne miękkie owoce, jakie macie w domu (u mnie śliwki, mandarynki, banany, brzoskwinie), polane przed podaniem syropem klonowym ... prawdziwa uczta. Przepis Sary Lewis, bardzo polecam!   Składniki na ciasto, na 4 nieduże pizze (każda o średnicy około 16 cm):   250 g mąki pszennej chlebowej 1/4 łyżeczki soli  2 łyżki drobnego cukru  3/4 łyżeczki suchych drożdży (3 g) lub 7 g drożdży świeżych  2 łyżki oliwy  150 ml wody, lekko ciepłej   Ponadto:   150 g serka mascarpone  2 łyżki cukru pudru  1 łyżeczka ekstraktu z wanilii  dowolne miękkie owoce, pokrojone (np. śliwki, mandarynki, banany, morele, brzoskwinie, nektarynki, maliny, porzeczki, figi, truskawki ...) syrop klonowy, do polania   Mąkę, sól, cukier i suche drożdże wymieszać w naczyniu (ze świeżymi zrobić wcześniej rozczyn). Powoli dolewać oliwę i ciepłą wodę, wyrabiając ciasto. Wyrabiać przez około 5 minut, aż będzie gładkie i elastyczne. Pozostawić przykryte, w ciepłym miejscu, do podwojenia objętości (około 45 minut - do godziny).  Po tym czasie ciasto wyjać, krótko wyrobić, podzielić na 4 części. Każdą z nich rozwałkować (ja rozprowadziłam palcami na blaszce) na spód o średnicy 16 cm, można podsypać lekko mąką. Ciasto pozostawić tak do napuszenia na około 15 minut.  Mascarpone wymieszać z pudrem i ekstraktem z wanilii. Posmarować równo po każdej pizzy, na górę wyłożyć owoce. Piec przez około 13 - 15 minut w temperaturze 200ºC. Podawać gorące, polane syropem klonowym.  Metoda dla maszynistów:  Wszystkie składniki na ciasto umieścić w maszynie do pieczenia chleba według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h). Po skończeniu ciasto wyjąć, krótko wyrobić i dalej postępować wg powyższego przepisu.  Smacznego :) 