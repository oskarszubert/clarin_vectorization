Tak pomyślałam, że rano, jak wcześnie wstaniecie, to może zechcecie je upiec na późne śniadanie ... Są pyszne. Mięciutkie, puchowe, pachną pięknie masełkiem, z miękką skórką. Mogą być słodkie, ja chętnie jadłam je z twarożkiem i szczypiorkiem, a dzieci z wędliną. Polecam do wypróbowania, na pewno Was zachwycą :). Przepis pochodzi z blogu, który niestety mi gdzieś wyleciał z zakładek, więc przyznaję od razu, że przepis nie jest mój, a podpatrzony.    Składniki na około 14 bułek:    1 i 1/4 szklanki letniego mleka  7 g suchych drożdży lub 15 g świeżych   1/4 szklanki cukru (tyle było w oryginale, ale polecam dać 1-2 łyżki, w zależności od tego, jak słodkie chcecie mieć bułeczki) 1 jajko  2 łyżki roztopionego masła  3/4 łyżeczki soli  3 i 3/4 - 4 szklanki mąki pszennej chlebowej    Dodatkowo:    1 roztopiona łyżka masła do posmarowania     Mleko lekko podgrzać, jajko roztrzepać, drożdże suche wymieszać z mąką (ze świeżymi zrobić rozczyn), masło roztopić.          Wszystkie składniki połączyć razem w naczyniu i wyrabiać około 5 minut. Ciasto będzie bardzo klejące, ale starać się nie podsypywać zbyt dużo mąką by nie było zbyt twarde. Przykryć ściereczką i pozostawić w cieple do podwojenia objętości.  Po tym czasie ciasto jeszcze raz krótko wyrobić, formować bułeczki, układać na oprószonej mąką blaszce. Przykryć ściereczką i odstawić do napuszenia na 30 minut. Przed pieczeniem posmarować roztopionym masłem.  Piec w temperaturze 190ºC przez około 15 - 20 minut. Studzić na kratce. Metoda dla maszynistów:   Wszystkie składniki umieścić w maszynie do pieczenia chleba, wg kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h), po czym wyjąć, krótko wyrobić, uformować bułeczki. Dalej postępować według powyższego przepisu. Smacznego :) 