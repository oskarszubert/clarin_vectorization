Ciasto czekoladowe z łatkami z białej czekolady i orzechów - o wdzięcznej nazwie. Fani brownies nie znajdą tu nic dla siebie - ciasto jest wszystkim, czym brownies nie jest ;). Nie jest ciężkie i intensywnie czekoladowe, ale potrafi zaspokoić głód na czekoladę na długi czas ... Idealne na podwieczorek i dla dzieci - smakuje wszystkim, a trudności w przygotowaniu nie ma żadnej. Przepis z '500 cookies' Philippy Vanstone.   Składniki:   150 g gorzkiej czekolady  175 g masła  4 jajka  200 g drobnego cukru 2 łyżeczki ekstraktu z wanilii  190 g mąki pszennej  1 łyżeczka proszku do pieczenia  1/4 łyżeczki soli  150 g posiekanych orzechów macadamia (zastąpiłam obranymi migdałami, mogą być również orzechy laskowe)  175 g białej czekolady, posiekanej Masło rozpuścić razem z czekoladą w małym garnuszku. Jajka (w całości) zmiksować z cukrem (można utrzeć) oraz wanilią. Dodać masę czekoladową i wymieszać. W osobnym naczyniu wymieszać mąkę, proszek, sól. Wsypać do ciasta i zmiksować. Na końcu wmieszać orzechy i 3/4 białej czekolady.   Formę o wymiarach 33 x 23 cm wyłożyć papierem do pieczenia. Wlać do niej ciasto, na górę wysypać resztę kawałków czekolady. Piec około 25 - 35 minut w temperaturze 190ºC do tzw. suchego patyczka. Wystudzić, podzielić na kwadraty.  Smacznego :) 