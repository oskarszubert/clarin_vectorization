Słynny przekładaniec; przy okazji szukania na niego przepisu, znalazłam też inne wersje Opery, które z chęcią wypróbuję :). Bardzo intensywny w smaku - bardzo czekoladowy i bardzo kawowy. Jeśli nie jesteście fanami gorzkiej czekolady, od razu sobie darujcie ;). Podstawą przekładańca jest delikatny biszkopt migdałowy, który po prostu rozpływa się w ustach. Deser prosty w wykonaniu, elegancki. Dla wymagających ;). Wykonany z przepisu Bakerlady. Polecam!    Składniki na biszkopt migdałowy:     75 g cukru  2,5 łyżki mąki   75 g zmielonych migdałów   3 jajka (osobno białka i żółtka)  3 białka, dodatkowo   15 g stopionego i schłodzonego masła     Piekarnik rozgrzać do 220ºC. Blachę o wymiarach 40 x 26 cm wyłożyć papierem do pieczenia. Białka z cukrem ubić na sztywną pianę, pod koniec ubijania dodawać żółtka, dalej ubijając. Dodać migdały, stopione masło i mąkę. Delikatnie wymieszać. Na końcu ubić dodatkowe białka i delikatnie wymieszać z resztą ciasta. Wylać na blachę i delikatnie, równo rozsmarować. Piec 6 - 7 minut. Wyjąć z piekarnika, pozostawić do ostygnięcia na papierze.  Składniki na masę czekoladową:     200 g gorzkiej czekolady, drobno posiekanej  120 ml mleka   110 ml śmietany kremówki  50 g miękkiego masła     Do miseczki wsypać czekoladę. Podgrzać mleko i kremówkę prawie do wrzenia. Zalać czekoladę, dodać masło i wymieszać na gładką masę. Odstawić do stężenia.  Składniki na syrop kawowy:    1,5 łyżki cukru pudru (lub zwykłego)  1,5 łyżki kawy rozpuszczalnej     Cukier rozmieszać w rondelku z 90 ml wody. Zagotować i wsypać kawę, wymieszać do rozpuszczenia. Składniki na krem maślany:    70 g cukru  1 białko   1 łyżka kawy rozpuszczalnej   100 g miękkiego masła     Cukier w garnku zalać 3 łyżeczkami wody. Zagotować, nie mieszając. Taki syrop powinien być na tyle gęsty aby kropelka dała się ugnieść w palcach w miękką kulkę (około 130ºC), nie dopuścić do karmelizacji (to jest w zasadzie najtrudniejszy etap z całego przygotowywania - ja prawie cukier skarmelizowałam, ale i tak piana się udała ;). Białko ubić na miękką pianę. Wciąż ubijając dodawać gorący syrop POWOLI, ubijać tak długo, aż piana będzie zimna.   Rozpuścić kawę w łyżeczce wrzącej wody, ostudzić i dodać miękkie masło. Połączyć ostrożnie masę maślano - kawową z pianą.   Wykonanie  Biszkopt przekroić na 3 wąskie części. Jedną część nasączyć lekko syropem i posmarować połową kremu maślano - kawowego. Nakryć drugim kawałkiem, nasączyć syropem i posmarować połową masy czekoladowej. Położyć trzecią część, nasączyć ją resztką syropu i posmarować resztką kremu maślano - kawowego. I do lodówki, aby stwardniało.   Stopić resztę masy czekoladowej (jeśli zastygła) w garnku nad parą. Posmarować wierzch ciasta. Smacznego :)  * ciasta nie jest dużo, wystarcza dla 2 - 3 osób 