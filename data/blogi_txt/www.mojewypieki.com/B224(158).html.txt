Doskonały chlebek. Mięciutki, delikatnie słodki od miodu, z chrupiącą skóką (która później mięknie), najlepszy na ciepło, choć  świeży nawet na kolejne śniadanie ... Nie wymaga wiele pracy, jedynie wysiłku włożonego w wyrobienie ciasta (lub bez wysiłku, jeśli macie maszynę), a cieszyć się będziecie ogromnym, świeżym i cudownie pachnącym bochenkiem :). Przepis Anne Sheasby z 'The big book of bread', polecam!   Składniki na 1 duży bochenek:    550 g mąki pszennej chlebowej  2 łyżeczki soli  15 g miękkiego masła  115 g płatków owsianych + na posypanie  2 łyżeczki suchych drożdży   150 ml letniego mleka  2 łyżki miodu 225 ml letniej wody    Mąkę przesiać, wymieszać z solą. Dodać masło, płatki, drożdże, mleko i wodę, miód. Wyrobić ciasto, by było gładkie i elastyczne. Uformować kulę, włożyć do miski, przykryć, pozostawić w ciepłym miejscu do podwojenia objętości (1 - 1,5 h).          Po tym czasie ciasto jeszcze raz wyrobić, ukształtować bochenek. Położyć na blaszkę wysypaną mąką, przykryć i jeszcze raz pozostawić do wyrośnięcia na około 40 minut (ja pozostawiłam ciasto w koszyku do wyrastania chleba). Przed pieczeniem posmarować mlekiem i posypać płatkami owsianymi.  Piec w temperaturze 230ºC przez 10 minut, potem temperaturę obniżyć do 200ºC i piec dodatkowe 20 - 25 minut, aż chleb będzie wyrośnięty, brązowy i po uderzeniu od spodu usłyszymy głuchy odgłos. Studzić na kratce.  Metoda dla maszynistów:  Wszystkie składniki na chleb umieścić w pojemniku do pieczenia chleba, wg instrukcji Waszej maszyny: najpierw płyny, potem produkty sypkie, na końcu drożdże. Nastawić program do wyrabiania ciasta 'dough' i pozostawić do wyrośnięcia. Potem wyjąć i postępować według powyższego przepisu, zaczynając od słów 'Po tym czasie'..  Smacznego :) 