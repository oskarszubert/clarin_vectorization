Jedne z moich ulubionych lodów :). Choć kawy jako takiej nie piję, mam okrutną słabość do caffe latte, cappuccino, latte macchiato.. By pójść na skróty (choć od czasu do czasu ;-) lody te wykonałam z kawy łatwo dostępnej w saszetkach, już podczas pierwszych ciepłych dni, które w końcu przyszły do UK w lipcu, po dłuugiej porze deszczowej :-). Są naprawdę bardzo smaczne, proste do wykonania, na bazie podstawowego przepisu na lody na żółtkach. Polecam!   Składniki na około pół litra lodów: 1,5 szklanki mleka                   1 szklanka śmietany kremówki 36%                   pół szklanki cukru 1 łyżeczka pasty waniliowej (lub ekstraktu z wanilii) 3 żółtka                   2 opakowania caffe latte w proszku (każde opakowanie około 18,5 g)            Do garnuszka z grubszym dnem wlać mleko, dodać połowę cukru, połowę kremówki, pastę waniliową, caffe latte w proszku. Gotując na niedużym ogniu doprowadzić do wrzenia. W międzyczasie roztrzepać w misce żółtka z resztą cukru, do uzyskania jasnego kremu. Krem z żółtek wlać do mleka, cały czas mieszając trzepaczką. Podgrzewać na małym ogniu, mieszając drewnianą łyżką, aż mieszanka będzie ją lekko oblepiała (będzie bardziej gęsta). Natychmiast zdjąć z palnika, nie doprowadzając do wrzenia - lody by się zwarzyły. W tym momencie dodać pozostałą kremówkę i pozostawić do ostygnięcia. Schłodzić do temperatury lodówkowej.           Wlać do maszyny do lodów i dalej postępować według instrukcji jej producenta.           Lody można również wykonać bez maszyny - schłodzone składniki zmiksować, przelać do pojemnika, włożyć do zamrażarki. Podczas chłodzenia mniej więcej co 30 minut przez pierwsze 3 godziny zmiksować, by nie wytworzyły się kryształki lodu i lody były bardziej puszyste.           Podawać z kakao. Smacznego :-). 