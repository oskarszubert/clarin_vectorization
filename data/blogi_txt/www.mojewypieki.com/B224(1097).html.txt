Idealny wafelek, na wzór słynnego przekładańca :). Bardzo smaczny, z kremem mleczno - nuttello - orzechowym i orzechami laskowymi. Mocno wysmarowany czekoladą! Przepis autorski. Składniki na masę mleczną:     1/4 szklanki mleka  1/4 szklanki cukru  175 g miękkiego masła  1 szklanka mleka w proszku (najlepsze pełne 'niebieskie', ale może być też odtłuszczone w granulkach - ja takiego użyłam)     Mleko zagotować z cukrem w małym garnuszku, mieszając. Jak tylko cukier się rozpuści, ściągnąć z palnika, ostudzić.  Masło ubić mikserem na najwyższych obrotach na jasną, puszystą masę. Stopniowo dodawać mleko (po łyżce), dalej miksując, aż masa będzie gładka (zbyt szybkie dodanie mleka grozi zwarzeniem się masy). Dodać mleko w proszku i zmiksować.  Składniki na masę z nutelli:    100 g masła  160 g nutelli  1 łyżka kakao  2 czubate łyżki zmielonych orzechów laskowych  100 g orzechów laskowych (nie mogą być inne, ze względu na smak), posiekanych, podpieczonych (można podsmażyć na suchej patelni, niekoniecznie piec w piekarniku)     Masło, nutellę, kakao zmiksować, na koniec dodać zmielone i posiekane orzechy, wymieszać.  Ponadto:    3 suche wafle (o wymiarach 23 x 29 cm każdy) - użyłam wafle firmy DanCake, ale mogłyby być lepsze, do wafli innej firmy nie miałam niestety dostępu   70 g czekolady mlecznej  70 g czekolady gorzkiej    Pierwszy wafel położyć na deseczce, posmarować masą z nutelli, przykryć drugim waflem. Następnie posmarować masą mleczną, przykryć waflem. Obciążyć deseczką i włożyć na lekkie stężenie kremów do lodówki (kremy po całonocnym leżakowaniu w lodówce ciężej się kroją, trzeba je wyjąć z lodówki wcześniej). Po stężeniu i sklejeniu się wafli posmarować je płynną czekoladą od strony kremu mlecznego (czekoladę gorzką i mleczną stopić w kąpieli wodnej i wymieszać). Poczekać, aż czekolada stężeje, pokroić na kwadraty. Smacznego :) 