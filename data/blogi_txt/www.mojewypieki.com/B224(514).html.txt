Popularny hiszpański deser, jeden z tych, które się albo kocha, albo nie cierpi ;-). Nazwa 'smażone mleko' wzięła się od składników deseru; jest to usmażony, słodki, mleczny pudding w chrupiącej panierce. Pachnący wanilią i cynamonem. Deser jest prosty w wykonaniu i z pewnością nie drogi. Mi najbardziej smakuje ciepły, choć bardzo smaczny jest również na zimno. Dzieciom z wyglądu przypominał nuggetsy z kurczaczka ;-). Leche frita jest często podawane w okresie Wielkanocy. Warto spróbować, czy i Wam posmakuje :).   Składniki: pół szklanki skrobi (mąki) ziemniaczanej*                   3 szklanki pełnego mleka                   pół szklanki cukru 2 laski wanilii   Panierka:                    2 jajka, roztrzepane                   1 szklanka bardzo drobnej bułki tartej            /jako panierki można również użyć jajek i mąki/  Ponadto:                    olej do smażenia cukier puder wymieszany z cynamonem do oprószenia            Do niedużego garnuszka wsypać mąkę ziemniaczaną. Dodać szklankę mleka i dokładnie rozrobić, do rozpuszczenia skrobi. Wlać pozostałe 2 szklanki mleka, wsypać cukier. Z 2 lasek wanilii wyskrobać nasionka i dodać do mleka.** Zagotować, cały czas mieszając. Od momentu zagotowania gotować 1 - 2 minuty, do otrzymania bardzo gęstego mlecznego budyniu. Przygotować naczynie (np. żaroodporne lub formę ceramiczną), w kształcie kwadratu o boku 21 cm. Wysmarować cienką warstwą oleju.           Ugotowany, gorący budyń przelać do naczynia, wyrównać, przykryć folią spożywczą. Folia powinna dotykać budyniu, by nie utworzył się kożuch. Odstawić do przestudzenia, następnie schłodzić w lodówce, minimum przez 4 godziny, a najlepiej przez noc.           Kolejnego dnia naczynie z budyniem przejechać wzdłuż ścianek ostrym, cienkim nożem. Odwracając naczynie, cały budyń przełożyć na tacę lub deskę do krojenia. Pokroić w niewielkie kwadraty, o boku około 2 cm. Na patelnię nalać olej, do 6 mm - 1 cm wysokości (w zależności od tego jak wysokie będą Wasze porcje, po obróceniu na drugą stronę powinny być całe wysmażone). Każdą porcję mlecznego budyniu obtaczać najpierw z roztrzepanym jajku, następnie w bułce tartej. Smażyć na rozgrzanym oleju, do brązowego koloru, z obu stron. Po usmażeniu odsączyć z oleju na papierowym ręczniczku.           Jeszcze ciepłe oprószyć cukrem pudrem z cynamonem. Podawać na ciepło lub schłodzone.           Smacznego :).           * 1 szklanka = 250 ml           ** puste laski wanilii warto wykorzystać do wykonania ekstraktu z wanilii Źródło inspiracji - foodnetwork.com 