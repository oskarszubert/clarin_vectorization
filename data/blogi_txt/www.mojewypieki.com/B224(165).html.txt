Przepyszne kakaowe ciasteczka przełożone nutellą. Są malutkie, mało słodkie (właściwie cała słodycz pochodzi z nutelli), rozpływają się w ustach. Ciężko się przed nimi bronić ... Przepis pochodzi z 'The Australian Women's Weekly' - ' Chocolate - 70 wicked recipes'.    Składniki:    250 g miękkiego masła   4 łyżki cukru pudru  220 g mąki pszennej (1,5 szklanki)  4 łyżki skrobi ziemniaczanej  4 łyżki kakao  nutella - do przełożenia (wg przepisu około 160 g, ale zużyłam z pewnością mniej)    Przy pomocy miksera ubić miękkie masło z cukrem. Dodać resztę składników, dokładnie zmiksować. Gotowe ciasto włożyć w szprycę cukierniczą i wyciskać na blachę ciasteczka. Nie trzeba zachowywać między nimi dużych odstępów - nie urosną.   Piec w temperaturze 170ºC przez około 10 minut (lub do momentu, gdy już nie będą miękkie).  Ostudzone przełożyć nutellą, jak markizy.  Z przepisu wychodzi około 60 bardzo małych ciasteczek (już złożonych).  Smacznego :) 