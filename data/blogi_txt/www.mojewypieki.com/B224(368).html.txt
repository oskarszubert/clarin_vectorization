Klasyczny brytyjski flapjack. To naprawdę dziwne, że do tej pory nie znalazł się na blogu :-). Batonik z płatków owsianych, najbardziej chyba popularny w UK, na którego przepis znajdziecie na praktycznie każdym opakowaniu płatków owsianych lub golden syrupu ;-). Przepis jest tani, batonik smaczny, chrupiący i szybki w wykonaniu. Dla mnie smakuje jak najlepsza granola :-). Poniżej klasyczna wersja flapjacka. Często jest pieczony z dodatkiem orzechów, czekolady, kandyzowanych owoców; można do niego dodać ziarna słonecznika, dyni.. Mam nadzieję, że w tym roku będę mogła przedstawić Wam kilka najbardziej popularnych wersji tego brytyjsiego przysmaku.    Składniki na 9 sztuk: 300 g płatków owsianych                   75 g suszonych owoców 110 g cukru                   120 g masła                   75 ml golden syrupu (np. z domowego przepisu)            W naczyniu wymieszać płatki owsiane, suszone owoce i cukier.           W większym garnuszku podgrzać masło i golden syrup do roztopienia się masła. Wymieszać, nie dopuścić do wrzenia, zdjąć z palnika. Dodać wymieszane wcześniej suche składniki i bardzo dokładnie wymieszać.           Formę o wymiarach 20 x 20 cm wyłożyć papierem do pieczenia. Całą owsianą mieszankę przesypać do formy i dokładnie, bardzo mocno wcisnąć w dno, uklepać. Piec w temperaturze 180ºC przez około 25 minut do złotego koloru i lekkiego zbrązowienia brzegów. Wyjąć, jeszcze ciepły flapjack przekroić nożem (prawie do blaszki) na 9 równych części. Pozostawić do całkowitego wystudzenia. Po wystudzeniu przekroić do końca. Przełożyć na paterę.           Uwaga: flapjack może się kruszyć, to jest normalne - nie może być zbyt zbity i tłusty.           Można przechowywać w szczelnym pojemniku do 7 dni.           Smacznego :-).           * Przepis jest bezglutenowy pod warunkiem użycia płatków owsianych bezglutenowych. 