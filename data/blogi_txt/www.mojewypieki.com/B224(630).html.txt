Bułeczki są delikatnie mleczne, lekko słodkie, mięciutkie i pyszne. Żurawina pasuje do nich doskonale, świetnie smakują jej kwaśne kulki zanurzone w cieście. W oryginale do bułeczek były dodane chipsy czekoladowe lub/i rodzynki. Przepis pochodzi z tej strony.    Składniki na 6 niedużych bułeczek:    250 g mąki pszennej  75 g letniego mleka  1 łyżeczka suszonych drożdży (4 g) lub 8 g drożdży świeżych  1 łyżka cukru  1 jajko  50 g roztopionego masła  30 g żurawiny    Na glazurę:    1 roztrzepane jajko  szczypta soli   Wszystkie składniki poza żurawinami wymieszać dokładnie, zagnieść (ja to robiłam w maszynie). Ciasto powinno być gładkie i nie lepiące. Pod sam koniec dodać żurawinę. Ciasto przykryć i pozostawić do wyrośnięcia w ciepłym miejscu przez 2,5 godziny (powinno prawie podwoić objętość).  Po tym czasie z ciasta uformować bułeczki, których kształt zależy od Was. Przykryć je ściereczką i pozostawić do ponownego wyrośnięcia na 1,5 godziny. Przed pieczeniem wysmarować roztrzepanym jajkiem.  Piec w temperaturze 210ºC przez około 15 minut.  Metoda dla maszynistów:  Wszystkie składniki umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie  ciasto wyjąć, uformować bułeczki i dalej postępować według powyższego przepisu.  Smacznego :) 