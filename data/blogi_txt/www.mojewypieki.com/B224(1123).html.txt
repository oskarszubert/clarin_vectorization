Drobne bułeczki drożdżowe na 2-3 kęsy (tylko na zdjęciach wyglądają na takie duże ;-), z kapustą i grzybami. Cieszące się dużym powodzeniem w niejednym domu. Najlepsze do barszczu i alternatywa dla pierogów z takim samym nadzieniem. Ciasto drożdżowe jest mięciutkie, lekko maślane, bardzo przyjemnie się z nim pracuje. Nadzienie z poniższego przepisu można wymienić na inne, Wasze ulubione. Najlepsze podawane na ciepło. Bardzo polecam :).   Składniki na około 50 kapuśniaczków: 350 g letniego mleka                   60 g roztopionego masła pół łyżki cukru                   2 łyżeczki soli 2 duże jajka                   560 g mąki pszennej 10 g drożdży suchych lub 20 g drożdży świeżych   Ponadto: 50 g masła, roztopionego                   nasionka maku, kminku, czarnuszki, soli morskiej itp. do oprószenia Drożdże rozpuścić w połowie mleka, odczekać 5 minut. Resztę mleka rozmieszać z 60 g masła, cukrem i jajkami. Mąkę wymieszać z solą, dodać rozpuszczone drożdże i resztę składników. Zagniatać, aż powstanie gładkie, miękkie i elastyczne ciasto. Odstawić do wyrośnięcia w ciepłe miejsce na 1,5 h (do podwojenia objętości).           Wyrośnięte ciasto podzielić na 2 części. Pierwszą część ciasta rozwałkować na rozmiar mniej więcej 25 x 45 cm. Przekroić nożem na pół. Na każdej połowie ciasta rozłożyć 1/4 nadzienia, jak pokazano na zdjęciu. Każdą połowę ciasta zwinąć w rulonik. W taki sam sposób postąpić z drugą, odłożoną częścią ciasta. Ruloniki pokroić po lekkim skosie (najłatwiej przy pomocy nitki podkładanej pod ciasto i zaciskanej nad ciastem). Przełożyć na blachę wyłożoną matą teflonową lub papierem do pieczenia. Przykryć lnianym ręczniczkiem, pozostawić do podwojenia objętości.           Przed pieczeniem posmarować roztopionym masłem, posypać makiem.           Piec około 18 - 20 minut w piekarniku rozgrzanym do 210ºC. Wyjąć, wystudzić na kratce.        Nadzienie:                    1 kg kapusty kiszonej                   100 g suszonych grzybków leśnych + kilka pieczarek                   3 średniej wielkości cebule sól i pieprz, do smaku                   olej, do smażenia Kapustę kiszoną włożyć do większego garnka, zalać wodą do przykrycia kapusty. Zagotować i gotować pod przykryciem na minimalnym ogniu przez 2 godziny, do miękkości. Odcedzić, ostudzić, odcisnąć dokładnie wodę i drobno pokroić (czasem kapusta jest już drobno poszatkowana i nie trzeba jej dodatkowo kroić). Można to zrobić dzień wcześniej i przechowywać w lodówce, pod przykryciem.           Suszone grzyby namoczyć wieczór wcześniej w niedużej ilości wody. Kolejnego dnia zagotować i gotować pod przykryciem przez 1 godzinę, do miękkości (bez soli). Odcedzić, ostudzić i drobno pokroić. Cebulę drobno pokroić. Posolić lekko i podsmażyć na oleju do złotego koloru. Pieczarki (jeśli są dodawane) drobno pokroić i dodać pod sam koniec do usmażonej cebuli, podsmażyć razem. Do dużego naczynia włożyć przygotowane wcześniej: kapustę, grzybki leśne, cebulę (z pieczarkami). Doprawić solą i pieprzem, wymieszać.  Metoda dla maszynistów:           Wszystkie składniki umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie  ciasto wyjąć, uformować bułeczki i dalej postępować według powyższego przepisu.           Smacznego :) 