Niebanalny sernik świąteczny. Z masą pistacjową, białą czekoladą i różanym zapachem.. Cudo! Nigdy wcześniej nie jadłam takiego połączenia smaków i nie wiedziałam, czego się spodziewać; powstał trochę na próbę ;-). Sernik jest zwarty, ciężki, choć kremowy i bardzo aromatyczny. Kojarzy mi się z Baklavą.. Tego po prostu TRZEBA spróbować!  Uwaga: nie polecam tego sernika na Święta, jeśli jesteś mocno przywiązany do polskich, tradycyjnych smaków. No chyba, że jako sernik dodatkowy ;-). Jego smak jest dużą niespodzianką!   Składniki na czekoladowy spód: 150 g ciastek kakaowych z nadzieniem czekoladowym (np. markizy) 30 g masła, w temperaturze pokojowej            Ciastka (razem z nadzieniem) i masło wrzucić do malaksera i zmiksować na jednolitą, mokrą masę.           Tortownicę o średnicy 21 cm wyłożyć papierem do pieczenia, samo dno. Na papier wysypać ciasteczka. Wyrównać, dokładnie wklepać w dno formy i schłodzić przez pół godziny w lodówce.  Składniki na masę serową: 300 g niesolonych orzeszków pistacjowych (waga bez łupinek) 400 g mleka słodzonego skondensowanego                   2 łyżeczki wody różanej lub ekstraktu z wanilii 2 jajka                   250 g serka mascarpone 250 g twarogu tłustego lub półtłustego, zmielonego przynajmniej dwukrotnie            Wszystkie składniki powinny być w temperaturze pokojowej.           Pistacje umieścić w malakserze i zmiksować do otrzymania mąki pistacjowej. Miksować chwilę dłużej, aż mąka zacznie się zbijać w lekko wilgotne grudki, ale nie dopuścić do otrzymania masła pistacjowego (nie może zacząć oddzielać się tłuszcz). Pistacje powinny wyglądać jak na zdjęciu:             Do pistacji dodać słodzone mleko skondensowane, zmiksować. Powinna powstać gęsta słodka pistacjowa masa:             Masę przełożyć do miksera. Dodać jajka, jedno po drugim, miksując po każdym dodaniu. Dodać serek mascarpone, twaróg, wodę różaną/ekstrakt z wanilii i zmiksować do otrzymania gładkiej masy serowej.            Masę serową przelać na schłodzony spód. Wyrównać.           Piec w temperaturze 150ºC przez około 60 minut, bez termoobiegu. Przestudzić w stygnącym piekarniku.           Wyjąć, schłodzić przez noc w lodówce.  Polewa z białej czekolady: 100 ml śmietany kremówki 30%                   100 g białej czekolady, drobno posiekanej            Śmietanę kremówkę podgrzać w małym garnuszku, do wrzenia, zestawić z palnika. Dodać białą czekoladę, odstawić na 2 minuty. Po tym czasie wymieszać, do roztopienia się czekolady. Odstawić do zgęstnienia sosu - powinien mieć konsystencję dobrą do smarowania. Schłodzony sernik posmarować białą polewa. Boki oprószyć dodatkowymi posiekanymi pistacjami (opcjonalnie). By pistacje trzymały się boków sernika lekko podgrzać (odłożone wcześniej) 2 łyżki polewy i posmarować nią boki.           Schłodzić i przechowywać w lodówce do 5 dni.           Smacznego :-). 