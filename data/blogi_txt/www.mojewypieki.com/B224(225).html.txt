Zdecydowanie najsmaczniejsze ciasto jogurtowe, jakie jadłam :-). Wyrośnięte, puszyste, lekkie, niezwykle smaczne. Pasują do niego każde owoce sezonowe, ja wykorzystałam morele, które nabyłam w bardzo dobrej cenie. Polecam również upiec je z truskawkami, potem wiśniami, malinami, śliwkami..  Do przygotowania ciasta nie potrzebujemy miksera, samo wykonanie jest bardzo szybkie. Ciasto przyjmie dużą ilość owoców, a ponieważ jest gęste, owoce nie opadają na dno. Wspaniałe po prostu oprószone cukrem pudrem i ze szklanką mleka :-).   Składniki:                    160 ml oleju słonecznikowego                   1 szklanka drobnego cukru do wypieków                   1 duże jajko sok wyciśnięty z 1 cytryny i skórka z niej otarta 600 g jogurtu greckiego                   500 g mąki pszennej tortowej                   2 łyżeczki sody oczyszczonej 600 - 700 g dowolnych owoców            Wszystkie składniki powinny być w temperaturze pokojowej. Mąkę pszenną i sodę oczyszczoną przesiać, odłożyć.           W dużej misce wymieszać np. rózgą kuchenną olej słonecznikowy, cukier, jajko, sok z i skórkę z cytryny -  do połączenia.           Dodać jogurt i wymieszać. Dodać przesianą mąkę z sodą i wymieszać. Ciasto powinno wyjść gęste i może wyglądać na lekko zwarzone - całkowicie się tym nie przejmować.           Blachę o wymiarach 22 x 33 cm (lub większą: ciasto będzie niższe) wysmarować masłem, wyłożyć papierem do pieczenia. Przełożyć ciasto, wyrównać. Na wierzch wyłożyć owoce, stroną rozciętą ku górze. Piec w temperaturze 160ºC przez około 50 - 60 minut, lub dłużej, do tzw. suchego patyczka. Wyjąć, wystudzić.           Przed podaniem oprószyć cukrem pudrem.           Smacznego :-). 