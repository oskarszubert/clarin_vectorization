Najlepsze lody truskawkowe, klasyczne, na żółtkach. Najsmaczniejsze lody z pierwszych truskawek!    Składniki na około 1,5 litra lodów:                    1 szklanka pełnego mleka                   1 szklanka śmietany kremówki 30% lub 36% 6 żółtek                   1 szklanka drobnego cukru do wypieków 500 g truskawek, odszypułkowanych                   świeżo wyciśnięty sok z 1 cytryny                   1 łyżeczka pasty z wanilii lub nasionka z 1 laski wanilii            Truskawki i sok z cytryny zmiksować blenderem na puree, odłożyć. Do garnuszka z grubszym dnem wlać mleko, kremówkę, pastę waniliową lub ziarenka wanilii. Gotując na niedużym ogniu doprowadzić do wrzenia.           W międzyczasie w drugim naczyniu utrzeć żółtka z cukrem (mikserem), do uzyskania jasnego, puszystego kremu. Krem z żółtek wlać do mleka, cały czas mieszając. Podgrzewać na małym ogniu, mieszając łyżką, do lekkiego zgęstnienia: mieszanka powinna lekko oblepiać łyżkę (będzie lekko gęsta). Natychmiast zdjąć z palnika, nie doprowadzając do wrzenia - lody by się zwarzyły. Natychmiast dodać puree z truskawek, wymieszać. Przykryć folią spożywczą, schłodzić do temperatury lodówkowej.           Wlać do maszyny do lodów i dalej postępować według instrukcji jej producenta.  Lody można również wykonać bez maszyny - schłodzone składniki zmiksować, przelać do pojemnika, włożyć do zamrażarki. Podczas chłodzenia mniej więcej co 30 minut przez pierwsze 3 godziny zmiksować, by nie wytworzyły się kryształki lodu i lody były bardziej puszyste.           Podawać z pokruszonymi bezami. I.. jeszcze fota z instagramu jak się kręciły w maszynie ;-). Bądź na bieżąco i śledź MW na instagramie!             Smacznego :-). 