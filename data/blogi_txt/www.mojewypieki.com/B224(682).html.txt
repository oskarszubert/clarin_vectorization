Najlepszy pszenny chleb jaki upiekłam do tej pory. Miąższ idealny, pachnący, skórka wypieczona i chrupiąca. Znika jeszcze na ciepło :). Przepis pochodzi z Piekarni Tatter. Polecam! Składniki:     200 g białego zakwasu pszennego  325 g zimnej wody  500 g mąki białej pszennej chlebowej  1,5 łyżeczki soli 1,5 łyżeczki sproszkowanego słodu (użyłam ekstraktu słodowego) Zakwas wymieszać z wodą i słodem. Dodać mąkę i sól. Wszystko dokładnie połączyć i wyrobić gładkie ciasto (ciasto jest bardzo luźne i klejące, ale takie ma być). Zostawić do wyrośnięcia na 2 godziny, składając ciasto w tym czasie raz, po 1 godzinie. Z gotowego ciasta uformować kulę, odłożyć do wyrośnięcia w temperaturze pokojowej (3- 5 godzin), w koszyku do chleba. Wyrośnięty bochenek naciąć i włożyć do piekarnika (ja piekę go w głębokiej formie o dolnych wymiarach 24 x 12 cm, ciasto jest bardzo luźne).   Bochenek piec z parą w temperaturze 230ºC około 45 minut. Wypieczony, powinien po postukaniu od spodu wydawać głuchy odgłos. Studzić na kratce.  Metoda dla maszynistów: Wszystkie składniki na chleb umieścić w maszynie do chleba wg kolejności: płynne, sypkie. Nastawić program do wyrabiania  i wyrastania chleba ('dough'), pozostawić go dodatkowo godzinę dłużej na wyrastanie. Następnie uformować kulę i dalej postępować według powyższego przepisu.  Smacznego :) 