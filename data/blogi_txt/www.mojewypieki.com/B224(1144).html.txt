Zimtsterne - to cynamonowe gwiazdki  - tradycyjne niemieckie świąteczne ciasteczka. Ciasto na nie jest dość klejące, ale pomiędzy dwoma warstwami papieru lub folii powinniście nie mieć problemów z jego wałkowaniem. Warto, bo ciasteczka są naprawdę bardzo dobre i trzeba je zrobić! Smakują jak marcepan z cynamonem :-). Największą trudnością jest dokładne wysuszenie ciasteczek i jednocześnie zachowanie bezy jak najbardziej białej... dlatego piekłam je na najniższej półce w piekarniku. Przepis pochodzi z tej strony. Polecam :-)   Składniki na około 40 ciastek:   300 g zmielonych migdałów  100 g cukru pudru  2 białka  50 g mąki pszennej  2 łyżeczki cynamonu   Glazura bezowa:   1 białko  1 szczypta soli  200 g cukru pudru  1 - 2 łyżki mleka   W naczyniu wymieszać suche składniki na ciasto. Dodać białka i zagniatać aż do uformowania klejącego ciasta (można mikserem). Owinąć folią spożywczą i umieścić w lodówce na przynajmniej 1 godzinę.  Przygotować bezową glazurę: ubić na sztywno białko ze szczyptą soli. Ubijając cały czas dosypywać cukier, stopniowo. Glazura powinna mieć odpowiednią gęstość, kremową konsystencję, by nie była zbyt sztywna i by nie spływała z ciastka. W tym celu dodać 1 - 2 łyżki mleka, wymieszać. Blachę do ciastek wyłożyć papierem do pieczenia. Wyjąć z lodówki ciasto i rozwałkować pomiędzy dwoma arkuszami papieru do pieczenia lub folii (można podsypać cukrem pudrem). Rozwałkowane ciasto powinno mieć grubość około 1 cm. Używając foremki w kształcie gwiazdki wycinać ciasteczka i układać na blaszce. Za pomocą pędzelka na każdej gwiazdce rozprowadzić bezową glazurę. Piec w temperaturze 170ºC przez około 10 - 12 minut (uważając, by beza nie nabrała brązowego koloru)*. Wyciągnąć ciastka z piekarnika i wystudzić. Przechowywać w szczelnym pojemniku. Z każdym dniem są coraz smaczniejsze.  Uwaga - w przypadku alergii na mleko zastąpić je wodą.  Smacznego :)  * niektóre źródła polecają piec ciastka dłużej, około 25-30 minut w niższej temperaturze (150 - 160ºC); wtedy są bardziej chrupiące i suche. Z przepisu wychodzą wilgotne z kruchą i suchą bezą. Wg mnie najlepiej piec je  trochę dłużej, by je bardziej wysuszyć, przykrywając folią aluminiową, by beza pozostała biała. 