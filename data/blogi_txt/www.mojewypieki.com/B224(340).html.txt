Mam nadzieję, że u Was są jeszcze świeże śliwki, bo drożdżówki są grzechu warte ;-). Ciasto drożdżowe jest lekko słodkie, wypełnione nadzieniem makowym (z ekstraktem migdałowym, jak w najlepszym makowcu) i śliwkami pociętymi w półksiężyce. Jeśli zostanie Wam odrobinę nadzienia makowego, warto posypać je po śliwkach, by udawało kruszonkę ;-). Po upieczeniu dodatkowo posmarowane ciepłym dżemem z czerwonych śliwek. Z przepisu wychodzi 12 sporych drożdżówek, więc porcja jak najbardziej familijna. Polecam!   Składniki na 12 bułeczek: 3 szklanki mąki pszennej chlebowej                   1 szklanka letniego mleka                   4 łyżki cukru pół łyżeczki soli                   1 jajko                   2 żółtka                   80 g masła, roztopionego 16 g świeżych drożdży lub 8 g drożdży suchych   Ponadto: 1 jajko roztrzepane z 1 łyżką mleka, do posmarowania Nadzienie:                    100 g suchego maku 3 łyżki zmielonych orzechów lub migdałów                   1 łyżka rodzynek                   5 łyżek cukru szczypta cynamonu                   ekstrakt migdałowy do smaku 1 białko, ubite                   ok. 500 g śliwek kilka łyżek dżemu z czerwonych śliwek            Wieczór wcześniej zalać mak wrzątkiem, do pokrycia. Rano odcedzić, zmielić dwukrotnie przez maszynkę. Wymieszać z orzechami, cukrem, rodzynkami, cynamonem, ekstraktem migdałowym i ubitym białkiem.           Śliwki pociąć w półksiężyce.  Przygotować ciasto           Wymieszać mleko, cukier, jajko i żółtka. Dodać mąkę wymieszaną z suchymi drożdżami (ze świeżymi wcześniej zrobić rozczyn), masło i sól. Wyrobić gładkie i elastyczne ciasto. Pozostawić w ciepłym miejscu, przykryte, do podwojenia objętości (około 1,5 godziny).           Po tym czasie ciasto ponownie krótko zagnieść i podzielić na 12 równych części. Uformować podłużne bułeczki, ułożyć na blaszce w sporych odległościach od siebie. Przykryć, pozostawić w cieple do napuszenia (około 30 - 40 minut).           Gdy bułeczki się wystarczająco napuszą, dnem szklanki zrobić w każdej dwa wgłębienia, jedno obok drugiego, przyciskając szklankę mocno, praktycznie do samej blaszki (ciasto powinno być cienkie w tym miejscu), następnie we wgłębienie nałożyć nadzienie makowe (około 1 - 1,5 łyżki), na końcu ułożyć pokrojone śliwki. Bułeczki (ciasto) posmarować jajkiem roztrzepanym z 1 łyżką mleka.           Piec w temperaturze 190ºC przez około 22 minuty. Wystudzić na kratce. Posmarować podgrzanym dżemem po powierzchni śliwek.  Metoda dla maszynistów:           Wszystkie składniki na ciasto umieścić w maszynie w kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough' (około 1,5 h), po czym wyjąć ciasto, krótko zagnieść i uformować bułeczki. Dalej postępować wg powyższego przepisu.           Smacznego :) 