U nas w domu nie było tradycji pieczenia mazurków, królowały babki i serniki. Ten przepis dostałam od Mamy męża - zazwyczaj na święta piecze wiele i bardzo smacznie. Dodałam do niego marcepan - nie mogłam się powstrzymać. Ozdobiłam go słodziutkimi kandyzowanymi plastrami pomarańczy, których kilka zdążyłam zjeść wcześniej, dobrze, że zostało na ozdobienie ciasta ;). No ale czy mogłam się od tego powstrzymać? Pewnie tak, ale dzień byłby smutny .. ;) Bardzo polecam!   Składniki na ciasto kruche:    35 dag mąki pszennej  50 g cukru pudru  20 dag masła  1 łyżka gęstej kwaśnej śmietany  2 żółtka    Wszystkie składniki wyrobić. Owinąć folią i włożyć do lodówki na 1 godzinę. Po tym czasie ciasto rozwałkować i wyłożyć na dno blachy o wymiarach 25 x 34 cm(blacha powinna być wcześniej wyłożona papierem do pieczenia). Ciasta jest dużo, także można ozdobić nim ciasto - wałeczki wokół, itp., jeśli lubicie. Ciasto ponakłuwać widelcem. Piec około 20 minut w temperaturze 200ºC. Ostudzić.  Składniki na masę pomarańczową:     4 pomarańcze (średniej wielkości)   1 cytryna  30 dag cukru (cukier regulujemy wg kwaśności pomarańczy)  Ponadto:   60 g masy marcepanowej    Pomarańcze i cytrynę umyć bardzo dokładnie szczoteczką. Otrzeć z nich skórkę na drobnej tarce nie ścierając jasnej części. Całą jasną część obrać i wyrzucić (nadałaby ona masie goryczki, której nie chcemy). Usunąć pestki. Obrane cytrusy zmiksować foodprocesorem (nie musi powstać z tego mus - ważne, by były bardzo drobne części).   Zmiksowane cytrusy zasypać cukrem i gotować około 30 - 40 minut, by zrobiła się z nich konfitura - masa zgęstnieje, woda wyparuje.  Na upieczony spód zetrzeć na dużych oczkach marcepan, porozkładać równomiernie. Wszystko pokryć gorącą masą pomarańczową, wyrównać. Ozdobić mazurek ozdobami z marcepanu i kandyzowanymi plasterkami pomarańczy.  Kandyzowane plasterki pomarańczy:     2 pomarańcze  1,5 szklanki wody  1 szklanka cukru     Pomarańcze pokroić na 5 mm plasterki. Do szerokiego garnka wsypać cukier, wlać wodę. Zagotować, mieszając, do rozpuszczenia się cukru. Wrzucić plasterki pomarańczy i gotować na średnim ogniu. Podczas gotowania odwracać plasterki. Gotować przez 1 godzinę - lub nawet trochę dłużej - pomarańcze powinny zrobić się szkliste, a z wody i cukru powinien powstać gęsty, kleisty syrop o cudownym pomarańczowym smaku ... Gotowe plasterki wyjąć na papier do pieczenia. Można je zrobić kilka dni wcześniej i trzymać w zamkniętym słoiczku, w lodówce. Smacznego :) 