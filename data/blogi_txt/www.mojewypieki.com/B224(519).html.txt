Delikatne jak puch, z pyszną migdałową kruszonką. Niezawodne na drugie śniadanie ze szklanką mleka. Polecam :)   Składniki  na 13 bułek:   500 g mąki pszennej chlebowej  70 g masła, roztopionego  pół łyżeczki soli  4 łyżki cukru  14 g suchych drożdży lub 28 g świeżych drożdży  2 jajka + 1 do posmarowania bułeczek  200 ml mleka  50 ml Amaretto*   Do większej miski wsypać mąkę. Wmieszać sól, cukier i suche drożdże (ze świeżymi wcześniej zrobić rozczyn). Dodać roztrzepane 2 jajka, mleko, Ameretto. Wyrabiać przez około 5 minut. Na końcu dodać roztopione masło. Wyrobione ciasto powinno być gładkie i elastyczne. Ciasto uformować w kulę, odłożyć do miski, przykryte, do podwojenia objętości.  Wyjąć wyrośnięte ciasto z miski, krótko wyrobić, podzielić na 13 części. Uformować z nich bułeczki i położyć na blaszce oprószonej mąką. Przykryć, zostawić do ponownego podwojenia objętości.  Po wyrośnięciu bułeczki posmarować dodatkowym roztrzepanym jajkiem. Posypać kruszonką.   Piec w temperaturze 200ºC przez około 20 minut. Wyjąć, przestudzić na kratce.   Migdałowa kruszonka:   50 g zmielonych migdałów  35 g masła, miękkiego  szczypta cynamonu 40 g cukru demerara  3 łyżki mąki pszennej   Wszystkie składniki wyrobić między palcami, by powstała kruszonka.  Metoda dla maszynistów:  Wszystkie składniki umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie ciasto wyjąć, lekko zagnieść, uformować  bułeczki i dalej postępować wg przepisu.   Smacznego :)  * z braku Amaretto należy dodać tyle samo mleka i kilka kropel ekstraktu lub aromatu migdałowego 