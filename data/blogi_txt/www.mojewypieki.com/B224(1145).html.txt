Złote talarki cynamonowe, idealne na tą porę roku. Nazwę nadał im główny składnik - złoty syrop (golden syrup), który warto przygotować do zimowych wypieków. Smakują mocno cynamonowo, trochę jak pierniczki. Zaraz po upieczeniu są mocno twarde (golden syrup działa jak miód w wypiekach), więc zostawiamy je w temperaturze pokojowej, by czerpały wilgoć z powietrza. Moje już kolejnego dnia były mięciutkie :-). Bardzo smakują maluchom i są tak proste do przygotowania, że poradziła sobie z nimi moja 6 - latka (oczywiście zagotowałam i zmiksowałam za nią)! A tegorocznym zapominalskim przypominam o przygotowaniu ciasta na piernik staropolski (tak, to już czas!).   Składniki na 30 sztuk ciastek:                    60 g masła 115 g golden syrupu                   2 łyżki brązowego cukru 1 łyżka drobnego cukru do wypieków lub cukru pudru 185 g mąki pszennej                   pół łyżeczki sody oczyszczonej                   pół łyżeczki proszku do pieczenia 3 łyżeczki cynamonu            W małym garnuszku roztopić masło, golden syrup, cukry. Wymieszać, lekko przestudzić, ale mieszanka może pozostać ciepła.           W misie miksera zmiksować ciepłą mieszankę z mąką, proszkiem, sodą i cynamonem.           Małą łyżeczką nabierać porcje klejącego ciasta i formować kulki (by ciasto się nie kleiło warto zwilżyć dłonie wodą). Układać na blaszce wyłożonej matą teflonową lub natłuszczonej masłem w 2 cm odstępach. Przyciskając kulki widelcem, odcisnąć na ciasteczkach wzorek.           Piec w temperaturze 220ºC przez około 10 minut. Po wyjęciu z piekarnika odczekać chwilę przed wyłożeniem na kratkę.           Ciastka są najlepsze jak zmiękną. Smacznego :)      Przepis z magazynu 'The Australian Women's Weekly'. 