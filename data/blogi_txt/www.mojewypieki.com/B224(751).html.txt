No cóż, bułeczki powinny być 'rogate' ... Myślę, że z powodu Świąt Wielkanocnych postanowiły być 'z krzyżykiem' ;). Najważniejsze, że są niezwykle smaczne, mięciutkie i proste w przygotowaniu. Przepis pochodzi z bloga Evenki. Polecam! Składniki na 12 bułeczek:    450 g mąki chlebowej    2 łyżeczki soli    1 łyżka drobnego cukru    50 g masła    15 g świeżych drożdży (lub 7 g suszonych)    280 ml ciepłego mleka + 1 łyżka do smarowania    Mąkę z solą przesiać do dużej miski, dodać cukier, miękkie masło i rozetrzeć jak na kruszonkę. Drożdże rozpuścić w 4 łyżkach mleka, dodać pozostałe mleko i wymieszać z zawartością miski, formułując miękkie ciasto. Wyłożyć na lekko posypaną mąką stolnicę i wyrabiać przez 8 - 10 minut, aż będzie gładkie i elastyczne. Pozostawić w ciepłym miejscu do podwojenia objętości.  Po tym czasie ciasto ponownie zagnieść, podzielić na 12 części, uformować z nich kulki, poukładać na lekko posmarowanej tłuszczem blaszce, w dość dużych odstępach. Każdą kulkę naciąć ostrym nożem na krzyż, przykryć ręczniczkiem i pozostawić znów do wyrośnięcia na około 20 minut.    Wyrośnięte bułeczki posmarować mlekiem (pominęłam) i piec około 20 - 25 minut w temperaturze 200ºC.  Metoda dla maszynistów:  Wszystkie składniki umieścić w maszynie do pieczenia według kolejności: płynne, sypkie, na końcu drożdże. Nastawić program do wyrabiania i wyrastania ciasta 'dough'. Po tym czasie  ciasto wyjąć, uformować bułeczki i dalej postępować według powyższego przepisu.  Smacznego :) 