Gdy kilka tygodni temu nazwisko Crystal Renn zaczęło przewijać się na różnych portalach i blogach w odpowiedzi na te zdjęcia: Pojawiły się podejrzenia, że modelka wróciła do odchudzania, że ma nawrót ED, że zdradziła wszystkich, którym zależy na tym, aby świat mody nie kręcił się tylko wokół chudych modelek. Agent Renn zaprzeczył, że Crystal ma nawrót ED, oraz, że nie odchudza się celowo. Osobiście starałam powstrzymać się od wyciągania pochopnych wniosków. Nie mając pełnych informacji skąd tak drastyczna zmiana w wyglądzie Crystal Renn, nie czułam się do tego upoważniona. Przyznam, że miałam wielką chęć czuć się rozczarowana, ale byłoby to nie fair. Co do powiedzenia ma sama Crystal Renn? W wywiadzie udzielonym NBC Renn stwierdziła, że gdy zobaczyła swoje zdjęcia była zszokowana, oraz, że zdjęcia te nie pokazują jej rzeczywistego wyglądu. Autor zdjęć Nicholas Routzen przyznał, że zdjęcia zostały zmienione. Okazuje się, że nie tylko cyfrowo, ale również dzięki temu, w jaki sposób zostały zrobione (kąt ujęcia itd. - nie znam się, więc nawet nie próbuję wnikać w szczegóły). Ktoś może powiedzieć, że to tylko słowa. Zatem dla tych, do których lepiej przemawiają obrazy:  Te zdjęcia pochodzą z video nakręconego w czasie sesji zdjęciowej i udostępnionego przez agencję, dla której pracuje Crystal Renn. O tym jak bardzo zdjęcia Routzena odbiegają od rzeczywistości można zobaczyć na blogu Jezebel. Czy Crystal Renn ma nawrót ED? - moim zdaniem nie istnieją podstawy do takiego stwierdzenia. Czy Crystal Renn schudła? - sama przyznaje, że tak, a jako powód podaje to, że po 7 latach od kiedy zaczęła walczyć z anoreksją wróciła do ćwiczeń. W czasach ED 8 godzin ćwiczeń dziennie było normą, w tej chwili Crystal Renn czuje się zdrowa i umie znaleźć równowagę, w której ćwiczenia są dla jej ciała czymś dobrym, a nie destrukcyjnym. Zadziwiające jest to jak wiele osób, które twierdzą, że zdają sobie sprawę z tego, co można zrobić za pomocą photoshopa, że wiedzą, że większość zdjęć nie oddaje rzeczywistości, w tym przypadku uległo złudzeniu i obrzuciło Crystal Renn błotem. Na koniec bardzo polecam wywiad z Crystal Renn udzielony dla magazynu Glamour. 