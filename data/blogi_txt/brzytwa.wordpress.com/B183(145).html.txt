W nowym iPhonie 3GS praktycznie nie ma żadnych rewolucyjnych zmian. A te drobne, które są – wyceniono na 4,63 USD. Nie ma również rzeczy, których inne telefony nie miałyby już wcześniej. Jednak to ten telefon wyznacza kierunki rozwoju całej branży smartphonów. I to ten telefon wzbudza największe emocje.  W ciągu trzech dni sprzedał się jeden milion tych telefonów. Tym samym wyrównany został rekord ustanowiony przez poprzedni model. Co w tym niesamowitego? Może to, że ten telefon od trzech lat wygląda tak samo? Jaki inny producent odważyłby się na taki ruch? Pewnie żaden. Ale też żaden nie zaprojektował do tej pory telefonu, który byłby ikoną, w momencie wprowadzenia go do sprzedaży. Gigantyczny i ciągle się powiększający ekosystem biznesowy iPhone + iTunes + AppStore, stały się wyznacznikiem podobnych systemów, które próbują budować jego konkurenci. To musi być frustrujące dla Blackberry. 4 na 10 posiadaczy telefonu tej marki mówi, że następnym telefonem jaki sobie kupią będzie... iPhone. A tylko 14 proc. użytkowników innych telefonów niż Blackberry mówi, że następnym ich telefonem będzie słuchawka tej firmy. Slajd pochodzi z prezentacji firmy Crowdscience. Efekt synergii jaki osiąga Apple jest porażający. Zwłaszcza, że jego prowadzona od wielu lat polityka tworzenia produktów intuicyjnych w obsłudze, o wysokiej jakości i wspaniałym designie, skutkuje w przypadku nabywców iPhona tym, że – jeżeli ich wcześniej nie znali – to coraz częściej sięgają po inne produkty Apple. Tym jednak, co według mnie, zmieni się bardzo z wprowadzeniem nowego modelu, jest wzrost zainteresowania jego użytkowników tworzeniem zdjęć i filmów. W poprzednich modelach aparat fotograficzny był kompletną porażką. Teraz – dzięki autofokusowi i możliwości nagrywania filmów – staje się równie sprawny jak produkty konkurencji. Jednak w przeciwieństwie do nich – jest banalnie prosty w obsłudze a dzielenie się zdjęciami i filmami z otoczeniem – jest łatwe i przyjemne. No i oczywiście ma jedną, podstawową zaletę, którą bije na głowę wszystkie inne telefony o małych ekranikach – ma duży i wyraźny wyświetlacz, który dla każdego użytkownika standardowego telefonu, jest czymś najbardziej “awesome” w tym telefonie. Mówiłem, że ekran jest ważny? Klienci się przecież nie mylą. Tutaj wyniki badania satysfakcji użytkowników smartfonów. Wykres pochodzi z MarketingCharts Dlatego zgadzam się z ludźmi z Apple, że szykuje się mała rewolucja w dziedzinie przesyłania wideo w sieci. Okazjonalne filmiki kręcone komórkami “od wielkiego dzwonu”, staną się równie popularne, jak obecnie zdjęcia “strzelane” przy różnych okazjach. Poczekajmy tylko, aż ten milion zmieni się w kilkanaście… Ciekawe jak Apple spróbuje wykorzystać ten tworzony przez siebie rynek. Oprogramowanie do obróbki wideo już ma… A oto filmik pokazujące możliwości iPhona GS, nakręcony i wrzucony do sieci przez Steve-a Rubel, dyrektora w nowojorskim Edelman i autora bloga Micropersuasion. Czy komukolwiek się wydaje, że chciałoby mu się to robić, gdyby to nie było po prostu… łatwe?  