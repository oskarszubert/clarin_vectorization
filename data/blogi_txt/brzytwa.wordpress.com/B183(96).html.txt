Gdzie masz więcej ciekawych i bardziej wiarygodnych informacji o nowych produktach lub usługach technologicznych? W gazetach czy blogach? Odpowiedź jest oczywista. Kiedyś strony w gazetach i czasopismach z nowinkami technologicznymi były jedną z moich ulubionych pozycji czytelniczych. Tak było kiedyś, bo dziś przewracam je ze zniecierpliwieniem. Kto by czytał jakieś stare pseudo-newsy, napisane sztywnym językiem, bez grama własnej opinii? Serwis Techcrunch chwali się dzisiaj, że jest na pierwszym miejscu w rankingu najlepszych blogów technologicznych, wskazanych przez firmy PR zajmujące się tą działką.I dzieje się tak, mimo faktu, że serwis ten kilka miesięcy temu spektakularnie ogłosił, że nie będzie honorował żadnych (no prawie żadnych   ) embarg na informacje, masowo mu przesyłanych przez firmy i firemki PR. I zaczął publikować wszystkie newsy jak leci. Założyciel Techcrunch, Mike Arrington, wytłumaczył powody tego postępowania na swoim blogu i całą historię zilustrował poniższym, wielce wymownym obrazkiem. I mimo tego, że złamał liczącą dziesiątki lat tradycję i potraktował, “wszechmocną” w USA, branżę PR z buta, ta sama branża – nie mając wyboru – doceniła jego serwis a przede wszystkim – jego zasięg. Cała ta historia uświadomiła mi, że gazety tradycyjne w Polsce i na świecie – pod tym względem – straciły we mnie wiernego czytelnika. Nie mam już ochoty czytać opisów nowych produktów zamieszczanych przez media tradycyjne. Jak napisałem – są przestarzałe już w momencie publikacji – bo dawno czytałem już o nich gdzieś w sieci. Z uwagi na ograniczenia miejsca – opis w mediach tradycyjnych jest niewielki i, zazwyczaj, opatrzony “pipkowatymi” zdjęciami. A sam dziennikarz, który dany produkt musi opisać – zazwyczaj robi to z obrzydzeniem, bo to narusza jego godność dziennikarską. I – zazwyczaj – nie potrafi wyrazić przy tym, żadnej własnej opinii, bo albo się nie zna, albo nie chce być posądzony o krypto- reklamę. A zresztą, nie zwracam uwagi na osobę podpisaną pod takim tekstem, bo tak i tak – pisma nie są dla mnie żadnym autorytetem w tej dziedzinie. Za to w blogach mam full wypas :). Opis produktu – pełen. Jego zdjęcia i filmy wideo – dostępne w dowolnej ilości. Nazwa i namiary producenta – w zasięgu ręki. I co najważniejsze: pełna, subiektywna opinia znanego mi z imienia i nazwiska, i ze zdjęcia, i z wpisów na blogu, i na Twitterze lub Blipie – “blogersa” na temat produktu. Wsparta 10 komentarzami osób, które kompetentnie się z nim zgadzają lub nie. Więc blogi w tej dziedzinie są już lepsze od gazet. Oczywiście – media tradycyjne są na razie nie do pobicia w dziedzinie newsów politycznych i obyczajowych. Czyli tematyki: kto kogo i czym. Ale czy to jest powód od dumy?   Pozostaje kwestia tematyki gospodarczej. Tutaj rewolucja już się zaczęła i wkrótce doprowadzi do tego samego co w tematyce Technologii. Już dziś się zdarza, że szybciej a na dodatek lepiej i bardziej wiarygodnie jesteśmy informowani przez blogi niż przez media tradycyjne, które opisują firmy lub branże, jak ognia wystrzegając się swoich autorskich opinii a często nawet nazw firm (pozdrawiam tu wszystkie stacje TV). Czytelnicy – prosumenci – przyzwyczajeni w internecie do pełnych i wyczerpujących informacji, nie będą dłużej tolerować zdawkowych newsów, wystrzegających się – w imię niezależności dziennikarskiej i interesów biura reklamy – nazw opisywanych firm. Czy to oznacza koniec tradycyjnych mediów? Gdzie tam – po prostu to one muszą się w końcu zmienić i dostosować do rzeczywistości. Dostosuj się albo zgiń   Do rzeczywistości, gdzie dziennikarz nie jest cicerone czytelnika po tajemniczym świecie finansów lub gospodarki, lecz zaledwie – a może raczej aż – jego partnerem, który pomaga mu docierać do różnych informacji. Do świata, gdzie media muszą zacząć działać transparentnie i wiarygodnie, bo każde ich słowo jest zapamiętane a prosumenci mają doskonałą pamięć zbiorową. Do świata, gdzie media tradycyjne rozumieją, że nie są już tą Czwartą Władzą, bo stają się zaledwie jej drobną częścią – wspólnie z innymi obywatelami-prosumentami. Reklamodawcy i pracujące dla nich agencje reklamowe i PR już to zaczynają rozumieć i dlatego ich budżety coraz bardziej puchną po stronie social media a chudną po stronie media tradycyjne. I dlatego uważam, że social media są lepsze od mediów tradycyjnych.  