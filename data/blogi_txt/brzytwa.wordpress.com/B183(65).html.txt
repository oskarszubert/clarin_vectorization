Opakowanie, w przypadku każdego produktu i usługi, jest jedną z podstaw jego sukcesu rynkowego. Dlaczego więc tak trudno znaleźć na półkach sklepów coś nowego i ciekawego?  Dzięki opakowaniu, na pierwszy i najważniejszy, rzut oka, klient może wyrobić sobie opinię na temat produktu, który jest w nie zapakowany. Opakowanie niesie w sobie jeden z pierwszych komunikatów marketingowych z jakim ma do czynienia klient. Wystarczy spojrzeć w sklepie na lodówkę z pakowanymi wędlinami. Ich producenci rozpaczliwie próbują zatuszować fakt, że te cieniutkie plasterki są zapakowane w obrzydliwą, śliską folię (bo nic lepszego do tej pory nie wymyślono). Robią to jaskrawymi kolorami, zdjęciami, smakowitymi nazwami. Podobnie ma się sprawa z sokami w kartonach lub plastikach. I tylko czasami udaje im się odwrócić moją uwagę od tej obrzydliwej folii lub tektury. Dlatego bardzo mi się spodobał projekt opakowań soków owocowych wykonany przez Naoto Fukusawa. Ten japoński projektant stwierdził, że nie tylko sam wygląd opakowania powinien nawiązywać do produktu w środku ale również jego faktura. I dlatego – i tutaj musimy wierzyć już mu na słowo – te soczyste opakowania nie tylko wyglądają jak wielka truskawka lub banan ale również są podobne do nich w dotyku. Nie wiem na ile współczesna technologia pozwala realizować podobne pomysły, ale jestem przekonany, że jest to ruch w świetnym kierunku. Poza tym – czy można bardziej dobitnie i skutecznie sprzedać… sok bananowy?   Wpis powstał dzięki Toxel.com   