Aż trudno w to uwierzyć, ale w ubiegłym tygodniu serwis Facebook to właśnie w Polsce rozwijał się najszybciej, bo w tempie aż… 33 procent, co oznacza wzrost o prawie 270 tys. osób! To już mój trzeci post z serii sprawdzania danych na temat rozwoju serwisu Facebook w Polsce przy korzystaniu z narzędzia Checkfacebook Nick-a Gonzales-a. Samo narzędzie jednak nie należy do zbyt precyzyjnych, co przyznaje sam autor i działa z pewnym opóźnieniem. Jednak przedstawiane przez nie dane, dają pogląd na rzeczywisty rozwój Facebooka na świecie. Ostatnio gdy sprawdzałem, na początku sierpnia, to narzędzie wskazywało, że w Polsce używa Facebook-a 623 tys. osób. Oznaczało, to prawie 100 proc. wzrost w stosunku do kwietnia br., gdzie liczba użytkowników Fb w naszym kraju wynosiła 307 tys. To są dane z 4 sierpnia 09 Dlatego najnowsze dane, z dzisiaj, pokazujące, że ten serwis ma w Polsce prawie 1,1 mln użytkowników brzmią podwójnie imponująco. Bo to oznacza prawie czterokrotny przyrost liczby użytkowników w ciągu 7 miesięcy. A to dane z 22 października 2009. Również w rankingu najdynamiczniej rozwijających się społeczności Facebooka na świecie, Polska znalazła się na 1 miejscu, z dynamiką 33 proc. Co to wszystko znaczy? Jak informuje na swoim Twitterze Dawid Pacha, jeszcze w ubiegłym miesiącu, wg. serwisu Checkfacebook.com liczba użytkowników w Polsce wynosiła 850 tys. osób. Tak więc ten przyrost nie wziął się z wybuchu w Polsce nagłej epidemii zainteresowania Facebookiem, lecz raczej z niedoskonałości samego narzędzia stworzonego przez Gonzalesa. To jednak nie zmienia faktu, że Facebook staje się w Polsce coraz popularniejszy i zgodnie z moimi prognozami, przyszły rok będzie decydujący jeśli chodzi o kształt social web w Polsce. Oczywiście do czasu, aż nie pojawi się coś nowego, co wywróci ustalony porządek. To jak wiemy, w dzisiejszej epoce zdarza się coraz częściej   300 mln użytkowników z czego 1 mln w Polsce. Te liczby już wzbudzają szacunek. Odrębnym pytaniem są powody dla których Facebook zdobywa tak dużą popularność w naszym kraju. Czy jest to wynik ucieczki z Naszej-Klasy jej użytkowników, którzy zatruli się Śledzikiem, jak zastanawia się półżartem, na Twitterze, Jacek Gadzinowski?   Oczywiście, że nie tylko, i w na tym blogu, oraz na wielu innych, wielokrotnie wskazywano, że to przede wszystkim brak otwartości polskich społecznościówek, (m.in. udostępnienie API) nie wyjdzie im na dobre. Zapewne te decyzje zarządzających i właścicieli polskich serwisów społecznościowych w przyszłym roku doczekają się wielu analiz w pismach zajmujących się zarządzaniem i biznesem. Ale to już będzie inna bajka. Z gatunku tych: “Miałeś chamie złoty róg”.  