Firmy aktywnie działające w social media osiągają lepsze wyniki finansowe od pozostałych. Tak wynika z badań przeprowadzonych przez Wetpaint oraz Altimeter Group. Raport dostępny jest na tej stronie a warto z nim się zapoznać ponieważ próbuje odpowiedzieć na proste pytanie: czy social media są efektywne kosztowo. Uwzględnione w rankingu firmy z listy TOP 100 2008 BusinessWeek/Interbrand Best Global Brands przedstawiają cały przekrój gospodarki, więc nie można zarzucić jego autorom skupienia się tylko na jednej branży lub firmach, które zechciały zapłacić za udział w nim. W badaniu analizowano aktywność tych firm na różnych platformach social media takich jak Facebook, Twitter, blogach, wiki i forach internetowych. Następnie uszeregowano je w “skali zaangażowania” z wynikami od najwyższych 127 punktów do najniższego 1 punktu. Na końcu pozostało już tylko zbadanie przychodów tych firm, w wyniku czego ustalono, że firmy z góry rankingu osiągnęły wzrost przychodów w ostatnich latach przekraczający 18 proc. w stosunku do 6 proc. spadków firm z dołu rankingu. Firmy w rankingu podzielono na 4 grupy pod względem zaangażowania w social media: mavens (marki mocno zaangażowane w siedem i więcej kanałów social media), butterflies (marki zaangażowane w siedem i więcej kanałów social media, jednak skupiające się na kilku z nich bardziej, niż na innych), selectives (sześć lub mniej kanałów, ale angażujące klientów najbardziej w jednym z nich) oraz wallflowers (marki obecne w mniej niż sześciu kanałach i mniej dbające o zaangażowanie się klientów).  Badanie wskazuje również na ciekawą korelację pomiędzy ilością platform social media, na których obecny jest dany brand a pozycją w rankingu. Jego autorzy podsumowują je jednoznacznie: “Nie chodzi o to, aby pracować na nich wszystkich, ale by robić to dobrze”. Moim zdaniem ten ranking potwierdza jeszcze jeden fakt. Wygrywają Ci, którym się chce zaangażować w swoje działania bardziej niż to dotychczasowe zwyczaje nakazują. Social web polega na bardziej osobistym zaangażowaniu, a to już wymaga zmiany filozofii funkcjonowania przedsiębiorstwa, które musi bardziej zaufać swoim pracownikom oraz klientom. A to oznacza coś więcej, niż tylko zmianę struktury organizacyjnej lub procedur. Znacznie więcej   Ranking więc, według mnie, nie pokazuje tylko tego, że jeśli firma się dobrze zaangażuje w social media to osiągnie sukces. On pokazuje tylko, że jeśli firma wykonują dobrą robotę na wszystkich frontach swojej działalności – łącznie z social web – to osiągnie sukces. Potwierdzałaby to niska pozycja instytucji finansowych, które mimo posiadania olbrzymich środków i wielkich rzeszy klientów, nie potrafią nawiązać z nimi takich relacji, jakie pozwalają tworzyć prawdziwe społeczności klientów. Kryzys jasno pokazuje, jak podczas odpływu, kto w morzu pływał nago.  Nie dziwi za to wysoka pozycja w ranking firm z sektora mediów (pamiętajmy, że Google też się tam mieści) i technologii czyli sektorów, gdzie struktury organizacyjne są bardziej płaskie, a relacje między pracownikami: mniej formalne oraz technologii (naturalne obycie z nowymi technologiami).  W raporcie dostępne są również casy z funkcjonowania zwycięzcy rankingu, więc chociażby z tego powodu warto go przeczytać w całości. Ja tylko napiszę, że potwierdzają one moją tezę o tym, że liczy się zaangażowanie samej firmy a nie jej budżet.   