Leżę pod gruszą i mam święty spokój.﻿    Dotarcie do tej gruszy wymaga pewnych poświęceń estetycznych.   Wita nas przestraszony kogut,   stodoła sąsiada i jego parkowisko na łodzie i przyczepy.﻿  Nasza furtka, na lewo na lewym zdjęciu i nasza brama, na środku prawego zdjęcia wskazują, że wiele lat temu ustanowiliśmy na naszej ziemi rezerwat przyrody. Który rozciąga się od płota, a za nim skarpa ku Narwi.     Schodzimy na wschód﻿, w kierunku wody, a mamy ją coraz bliżej przeciwległego płota, bobry bardzo pracują nad równowagą w przyrodzie niechronionej już płotem, ale prawem. Ten drugi płot jest i będzie, odgradza nas od amatorów ryb i przyczep kempingowych zwożonych w sezonie nad pobliskie pastwisko. Sprawdzam stan wody w Narwi na 49 kilometrze (liczba się zgadza, to mówię do Ave) od ujścia do Buga. (Mam nadzieję, że Narew wpada do Buga, a nie odwrotnie, choć miejscowi mówią Bugonarew... Cóż, wszystko jedno, nazwa rzecz ulotna, nie będę drobiazgowa ;-)   Rzeka trzyma się dobrze, ale na bardzo czystą nie wygląda. Co chwila pędzi z nurtem jakiś but, butelka plastikowa, w górę rzeki huczący ślizgacz odrzutowy i na szczęście w dół Narwi a to patyczek, a to stateczny wędkarz na wiosłach.    Bobry porobiły nory na brzegu, chodzić trzeba ostrożnie, bo dziury. Podłoże kołysze się jak woda w rzece, widać ruch falowy jest zaraźliwy. Słońce coraz wyżej, pora na nicnierobienie.   Ptaki wrzeszczą, ćwierkają, kukają, świergoczą do późna, pod koniec przybywa solista, pan słowik i daje koncert. Wieczorem bal trwa. 