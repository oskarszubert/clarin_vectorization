Rozmawialiśmy z Andrzejem o napięciu, dwoistości, równowadze i spokoju ducha. Przepisywałam jego esej na ten temat, wtrącając swoje trzy grosze. Potem, leżałam na kanapie i patrzyłam na rysunek mojej znajomej, który od niej wyłudziłam, bo jest to wspaniały rysunek, a moja znajoma ma zwyczaj niszczyć znienacka swoje dzieła. U mnie ten rysunek nie zginie, często na niego patrzę. Znam kilka osób, którym zdarza się wyznać, że nie czują związku z innymi, nie czują się ważne, nie są nic warte, niczego nie umieją, zero talentów, a jednak uważają się chwilami za istoty niezwykłe, choć do świata nieprzystające. Lepsze i gorsze zarazem. Zdałam sobie sprawę, że lekarstwem byłoby odnalezienie zakorzenienia w sensie dosłownym.﻿ Pytanie dlaczego twórca niszczy czasem swoje dzieła znajduje zapewne wiele różnych odpowiedzi.  W tym jednak wypadku powód jest prosty jak drut i skomplikowany jak wnętrze osoby niezakorzenionej w życiu. Cudownej i beznadziejnej zarazem. Ten skrajny brak równowagi bierze się z historii życia i ze strachu. Strach potrafi zawładnąć tak bardzo, że człowiek się kuli do punktu zero, z którego są tylko dwa wyjścia: autodestrukcja lub fajerwerk ekspresji. W tym drugim wypadku, gdy człowiek utalentowany, to jest to gejzer twórczy. Wielkie napięcie łączy te dwie skrajne postawy, które jak łuk elektryczny nie może trwać i trwać. Wielki ładunek dodatni i wielki ładunek ujemny nie mogą długo być w jednej przestrzeni. Oscylowanie na biegunach wyczerpuje, energia gdzieś się ulatnia w ułamku sekundy. Gdzie się ulatnia ta energia? Jak widzę autorkę rysunku, mam wrażenie, że jej energia ulatuje w kosmos, do czarnej dziury, gdzieś w niebyt, w nieznane. Przepada, ale jej resztki mogą dać jeszcze siłę do samozniszczenia. Czy można by zamienić siłę niszczącą na jej przeciwieństwo? Czy warto? Nie lepiej poszukać piorunochronu? Według mnie lepiej, dużo lepiej, to wręcz niezbędne. Dobry piorunochron idzie do ziemi i ziemia jest tą masą, która równoważy napięcia. Wszystkie napięcia. Trzeba znaleźć się na krawędzi niebytu, żeby wrócić, ale trzeba mieć uziemienie, żeby trwać. Zakorzenienie. Sens bierze się z niego. Jeśli nasza historia zaczyna się źle, nie pozwala na zakorzenienie w sobie, ani w świecie, pozostaje szukać mocy, jaką ono daje poza sobą i przyjąć ją w sobie. Małe ziarno rzucone w ziemię najpierw zapuszcza korzenie. Jeśli tego nie zrobi, życie nie może się udać. Falun Gong﻿, Falun Dafa? Sadzenie drzew? Może chociaż kwiatów doniczkowych? ﻿ 