"Ten obraz mnie zasmuca". Czytam akurat Josepha Antona Salmana Rushdiego, książkę o wolności wypowiedzi, fatwie i obrazie uczuć, bo Salman Rushdie, jak wiadomo, obraził kiedyś muzułmanów z Iranu, Indii, Wysp i reszty świata.  Ta lektura harmonizuje z tym, co  mnie zasmuca, a nie jest to wyłącznie ten Owoc kultury firmy Frugo. (Czy Was on też zasmuca?). Mój smutek wiąże się z powszechną obojętnością na obrazę uczuć świeckich. Świeckie uczucia są jakby gorsze, mniej czcigodne i niegodne ochrony. Można nimi dowolnie pomiatać, żaden paragraf się nie ujmie, żaden kapłan nie wyklnie, żaden wyznawca nie zapłacze. .h ci w .... – łatwo zmienić kropki w litery, powiedzonko jest powszechnie spotykanym wulgaryzmem. Trawestacja w reklamie Frugo MNIE OBRAŻA. Niestety nie mogę zrobić niczego ponad to, co robię, czyli wyżalić się na blogu. Na chamstwo nie można się uodpornić, albo jestem wadliwie skonstruowana. Wracam do smutków rozsiewanych w sieci. Dostałam od znajomego na fb prywatną wiadomość: "Cześć Marta, to zdjęcie mnie zasmuca i nie chcę, by inne osoby je oglądały. Czy możesz je usunąć?﻿" Chodzi o TEN plik, ale pokazany nie tutaj, lecz na fb. Chwilę mi zajęło zrozumienie o co właściwie prosi mnie znajomy. Przecież jeśli coś go obraża, to może usunąć sobie to coś sam ze swojej strony...? Jednak chodziło o to, żebym to ja usunęła fotkę z MOJEJ strony. Facebook, okazuje się, ma USŁUGĘ, w sam raz dobrą dla obrażonych. Ma też opcjonalne odpowiedzi, wszystkie niezwykle uprzejme, wybrałam sobie jedną z nich:"Witaj, T...! Rozumiem, że chcesz, żeby to zdjęcie zostało usunięte, ale jest ono dla mnie ważne i chcę je zachować".﻿ Taka odpowiedź poszła do znajomego. Dodałam drugi mail, z pytaniem o powody zasmucenia wskutek kontaktu z moim plikiem. I... oto odpowiedź: "To dziwne, ale mnie nie zasmuca to zdjęcie..może ktoś zrobił to za mnie....pozdrawiam ﻿ :-(" Już się nie smucę. Kombinuję. Jak by tu dopaść hakera-fundamentalistę-copywritera?Tych dwóch, chociaż? Bo jednak: "Ten obraz mnie zasmuca".﻿ 