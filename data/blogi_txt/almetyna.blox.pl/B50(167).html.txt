Wszystko było nowe, firma, jedna z pierwszych, co sfrunęły zza granic, rekrutowała mówiących językami. Pracowała cicho, z zakłopotanym, leciutkim uśmiechem, myliła czasem numery, łączyła uparcie do tych paru wyrozumiałych, którzy mówili do niej MaryjkoMarysieńkoMarylko. Wyczekiwała cichych godzin, w których gdzieś ceremonia five o'clock, szef mówił:  – Nasza Petite Marie znowu odłożyła słuchawkę. MaryjkoMarysieńkoMarylko na kolanach trzymasz farbki, pod biurkiem ukrytą fotografię z opakowania czekoladek, filiżankę z wodą pełną kolorów, ukradkiem odtwarzasz słodki obrazek. Nieśmiało i poważnie odpowiadasz, gdy ktoś zapyta "Jak leci?", lękasz się, gdy ktoś zauważy cień starego człowieka noszącego torbę, który zagląda koło południa, ale już po naszym lunchu, gdy rozwijanie kanapek okazało się niestosowne, drżysz, gdy ktoś na kogoś podniesie głos. MaryjkoMarysieńkoMarylko dziewczynko z pędzelkiem, latem nosiłaś sandałki i sukienki w delikatne kwiatki, podobne twoim malunkom, rozlewającym się w czyste kolory, w tym samym czasie, w którym mętniała woda w filiżance, zmierzająca w sobie znanym kierunku, ale nie do czerni wirującego koła barw, nie do bieli światła. Zimą szczuplałaś jeszcze bardziej, nikt nie wiedział, że mąż – ten ma prawdziwy talent – niestety alkoholik, że córeczka ma gruźlicę i dziewięć lat, a ojciec ma wielką pokorę, którą po nim odziedziczyłaś. Cierpliwość jest niezbędna tak samo jak czujność. Odkładanie ukradkiem słuchawki niedozwolone, praca to poważna rzecz. Odważna? Uparcie dążyłaś do wtopienia się w mrok, recepcja była jaskinią, maleńka lampka pachniała domem. W recepcji trzeba światła, entuzjazmu, krzepkiego obycia w korporacyjnej kulturze,tu nie Biuro Pomocy Społecznej, czułaś, na pewno czułaś, wiedziałaś. Jesteście ludzcy ludzie, mówicie MaryjkoMarysieńkoMarylko, ale zwolennicy dawania wędki.Niezauważalna, twoje miejsce w Departures. Adieu, Petite Mariepoint final. 