Ludzie zazdroszczą ptakom﻿, a to nieporozumienie.  Ptak ma swobodę, czy aż wolność? - to sprawa do zbadania. Ptak ma i tak ciężkie życie. Nawet jeśli jest, w zasadzie, dość duży. Ptak nie ma gdzie spokojnie zjeść śniadania. Jak pomyślę o własnym śniadaniu, przyjętym w spokoju tak zwanego ducha, który w czasie gdy usta wchłaniały kanapkę i herbatę spokojnie fruwał kędy chciał. Nic nie przeszkadzało mojej swobodnie latającej huśtawce, też fruwała kędy chciała. Nikt nie patrzył mi w dziób w trakcie gdy odgryzałam kolejny kęs, nikt nie czyhał, żeby skorzystać w razie upuszczenia go. Nikt nie krążył wokół gotów wyrwać mi całą kromkę. Nikt też nie mnożył się w pobliżu, z jednego marnego gołębia do reprezentantów﻿ wszystkich możliwych gatunków zamieszkujących okolicę. Jak musi rosnąć ciśnienie i ściskać się żołądek, kiedy nie dają ci spokojnie zjeść twojego słusznie i być może z trudem zdobytego posiłku. Kiedy każdy kęs może być ostatnim? 