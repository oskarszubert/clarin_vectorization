( );    Woda kokosowa – naturalny napój o wyjątkowych właściwościach. W krajach, gdzie nie rosną orzechy kokosowe, sprzedawana jest w lepszych delikatesach czy supermarketach zamknięta w butelkach lub kartonikach, chociaż prawdziwym rarytasem jest wypicie jej bezpośrednio z rozciętego, niedojrzałego kokosu. Często myli się ją z mlekiem kokosowym z puszki, które powstaje z miąższu w pełni dojrzałych kokosów. Po raz pierwszy wody kokosowej miałam okazję spróbować podczas mojej podróży do USA w sierpniu 2013 roku, ale dopiero teraz, podczas styczniowego pobytu w Tajlandii i Kambodży, mogłam nacieszyć się nią w najbardziej naturalnej postaci. Co kryje w sobie woda kokosowa, dlaczego jest tak lubiana i czemu uważa się ją za wyjątkowo zdrową?  Woda kokosowa Woda kokosowa – co to jest? Tak samo jak orzechy włoskie dojrzewają w zielonej, grubej skórce, która na sam koniec wysycha i sama odchodzi, odsłaniając grubą i twardą łupinę, formują się też orzechy kokosowe. Niedojrzały kokos jest duży i zielony, w niczym nie przypomina brązowego, włochatego orzecha kokosowego, który znamy ze sklepów. Woda kokosowa znajduje się w środku takiego dużego, zielonego kokosu, otoczona miękkim, dojrzewającym miąższem, formującą się dopiero skorupką oraz zieloną skórką. Ma słodki smak, a poziom słodyczy zależy od stopnia dojrzałości samego orzecha, który powinien rosnąć na palmie przez ok. 5-7 miesięcy. Jest przezroczysta, tak samo jak zwykła woda, chociaż można też spotkać wodę kokosową w różowym kolorze, której skład i właściwości są dokładnie takie same jak tej bezbarwnej. Z jednego orzecha napijemy się ok. 200-1000 ml tego pysznego, chłodzącego i odżywczego, naturalnego napoju. Woda kokosowa – witaminy O wyjątkowym składzie wody kokosowej mówi się wiele, a liczne badania wskazują na jej korzystny wpływ na funkcjonowanie ludzkiego organizmu. Woda kokosowa swoim składem do tego stopnia przypomina osocze ludzkiej krwi, że podobno w czasie II Wojny Światowej przetaczano ją w szpitalach amerykańskim żołnierzom, kiedy brakowało ludzkiej krwi do transfuzji. Jest bogata w proste cukry, elektrolity i minerały. Zawiera dużą ilość witamin z grupy B: B1, B2, B3, B5, B6, B9 oraz niewielką dawkę witaminy C, oprócz tego dostarcza do organizmu sporą dawkę magnezu, wapnia, potasu, fosforu i żelaza i cynku, „wyprzedzając” bogactwem swojego składu wiele owoców. Dobroczynne działanie wody kokosowej Woda kokosowa zawiera proste cukry, elektrolity i minerały, dzięki czemu doskonale podnosi poziom nawodnienia organizmu. Nie ma nic lepszego na upały niż orzeźwiający napój ze schłodzonego wcześniej kokosu. Po wypiciu wody kokosowej można też zjeść delikatny, jeszcze odrobinę niedojrzały miąższ – tak samo jak zjada się lekko niedojrzałe orzechy włoskie. Miąższ i wodę z kokosu można też zamrozić i zmiksować w blenderze na pyszne smoothie kokosowe. W krajach tropikalnych, gdzie turystów dopada często biegunka, woda kokosowa jest niezastąpiona w zapobieganiu odwodnieniu organizmu, ze względu na bardzo dużą zawartość potasu oraz sodu. Obecne w wodzie kokosowej bioaktywne enzymy korzystnie wpływają na trawienie i metabolizm. Duża zawartość witamin z grupy B (ryboflawina, niacyna, tiamina, kwas foliowy)  wspomoże codzienną pracę organizmu. Pijąc wodę kokosową, można poprawić swoje ogólne samopoczucie, zyskać energię do pracy i walki ze stresem, a dodatkowo wzmocnić włosy i paznokcie oraz poprawić wygląd skóry. Cytokininy to substancje obecne w wodzie kokosowej, którym niektóre badania przypisują właściwości przeciwstarzeniowe, antyrakowe i przeciwzakrzepowe, choć nie ma jednoznacznych wyników, które potwierdziłyby tę tezę. Woda kokosowa a dieta Według różnych źródeł 100 ml wody kokosowej może zawierać 8-19 kcal, co czyni ją napojem niskokalorycznym, a indeks glikemiczny (IG) jest równy 3. W połączeniu z bogactwem składu woda kokosowa stała się bardzo popularna wśród sportowców, zastępując syntetyczne napoje izotoniczne, choć warto przyjrzeć się proporcjom znajdującego się w niej sodu i potasu – przy szczególnie obciążających sportach woda kokosowa może nie zapewnić sportowcom wystarczającej ilości sodu do uzupełnienia. Chociaż najlepsza jest prosto z kokosu, można zaserwować wodę kokosową z dodatkiem plasterków cytryny, pomarańczy lub listków mięty, a miąższ wyskrobać ze środka za pomocą łyżeczki. Ciekawa jestem czy mieliście już okazję spróbować wody kokosowej, jak Wam smakuje i do czego jeszcze wykorzystujecie kokos w swoich kuchniach.       tagged in kokos Share:   facebook twitter pinterest google+ 