( );     Myślałam, że się nie uda. Zadymiłam całe mieszkanie. Nie byłam do końca pewna czy aby na pewno wykorzystanie ciasta francuskiego było dobrym pomysłem. I wtedy zdarzył się cud. Udało się :). Mam w domu apfelstrudel! Na struclę z jabłkami ostrzyłam sobie zęby od kilku lat, ale po pierwsze: brak doświadczenia w pieczeniu, po drugie: w żadnej restauracji z tym deserem niestety nie udało mi się spotkać, więc moje ostrzenie trwało aż do przedświątecznego okresu, kiedy okazało się, że oprócz poprzedzającej Boże Narodzenie imprezy, którą organizuję u siebie w domu, przyjdzie mi „obgotować” jeszcze jedną – u mojej przyjaciółki, Magdy. Obiecałam przyrządzić coś smacznego i mam nadzieję, że nie zawiodłam :). Apfelstrudel – strucla z jabłkami – przepis   Składniki (12 porcji):  Ciasto francuskie  1 szklanka mąki krupczatki 2 szklanki mąki pszennej 3/4 szklanki zimnej wody 1 łyżka soli 2 osełki miękkiego masła (lub 3 kostki masła) (musi być to masło bardzo wysokiej jakości, min. 82% tłuszczu)  Nadzienie jabłkowe 1 kg jabłek (mało soczyste, słodkie, obrane ze skórki, pokrojone w ćwiartki, a następnie w plasterki) 3 łyżki brązowego cukru 100 g rodzynek (sparzone wrzątkiem) 1/2 łyżeczki cynamonu Przygotowanie Apfelstrudel: Ciasto francuskie przygotowałam tak samo jak w przepisie na samosy, więc pozwalam sobie nie przepisywać całej instrukcji wałkowania :). Właściwie miałam je przygotowane po moim występie w „Pytaniu na Śniadanie” i czekało cierpliwie w zamrażalniku na dzień, w którym je wykorzystam. Nadzienie to jabłka podsmażone z rodzynkami i brązowym cukrem, przyprawione cudownie pachnącym cynamonem. Krok 1. Smażenie jabłek Jabłka przesmażamy na suchej patelni razem z cukrem do momentu wyparowania soku, następnie dodajemy rodzynki i cynamon. Krok 2. Wykładanie jabłek na cieście Studzimy i wykładamy na rozwałkowane do grubości ok. 0,5 – 1 cm ciasto, następnie zawijamy w rulon i zaklejamy boki. Najlepiej wykonywać tę czynność na folii aluminiowej lub ściereczce, dzięki czemu potem będzie nam łatwiej przełożyć struclę na nasmarowaną tłuszczem blaszkę. Struclę najlepiej ułożyć tak, aby brzeg zrolowanego ciasta znajdował się na jej spodzie. Krok 3. Pieczenie apfelstrudel Pieczemy w nagrzanym do 250-300 °C piekarniku przez ok. 15-30 minut, aż do zrumienienia i „zlistkowania”.       Moje jabłka albo były zbyt soczyste, albo za krótko przesmażone. W wysokiej temperaturze piekarnika parowały tak, że zupełnie nie widziałam ciasta. W efekcie otwierałam parę razy piekarnik. W trakcie wietrzenia, zadymiając całą kuchnię i salon, myślałam, że się nie uda, ale na całe szczęście strucla wyszła bardzo dobra. Strucla jabłkowa świetnie smakuje podana na ciepło (możemy pokroić ją od razu po pieczeniu, gdy delikatnie się ostudzi lub podgrzać zimną w piekarniku albo w kuchence mikrofalowej) z lodami i bitą śmietaną. Specjalistami w jej przygotowywaniu są podobno Austriacy – tak przynajmniej twierdzi mój kolega-przewodnik, który kosztuje apfelstrudel podczas każdej wizyty w Wiedniu. Jest to niewątpliwie wyborny smak na długie, zimowe wieczory :). Przepis jest propozycją w zabawie Kuchnia Świąteczna i Noworoczna 2009 organizowanej przez Olgę Smile prowadzącą bloga kulinarnego SmakImprezy.pl. tagged in Ciasto, ciasto francuskie, Jabłka, rodzynki, strucla     Share: facebook twitter pinterest google+ 