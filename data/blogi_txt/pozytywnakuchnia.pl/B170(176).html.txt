( );    Zeszłoroczne pączki z różą były próbą mojej cierpliwości. Choć dobre w smaku, trochę za krótko wyrastały i brakowało im typowej dla pączków, choć oczywiście pozornej, lekkości. Tegoroczne pączki, razem z mamą, postanowiłyśmy przygotować nieco inaczej, tym razem dodając do ciasta drożdżowego bardzo dużo żółtek.  Zobacz też: Pomysły jak wykorzystać białka pozostałe po cieście na pączki     Chociaż najbardziej smakuje mi klasyka, dużą niespodzianką okazały się pączki z kajmakiem – przepyszne, bez konieczności lukrowania, bo do takiej ilości słodyczy wystarczy już tylko dekoracja z cukru pudru. Ciasto ładnie wyrastało i pączki mają w środku dużo bąbelków, ale zastanawiam się czy nie opłaciłoby się sklejonych pączków, jeszcze przed smażeniem, wstawić do lekko podgrzanego piekarnika i pozwolić im podrosnąć przy otwartych drzwiczkach. Może wyszłyby wtedy jeszcze bardziej delikatne?     Pączki – przepis   Czas przygotowania: 60 minut Czas oczekiwania: 30 minut   Składniki (na ok. 12 sztuk):   1/2 kg mąki 60 g drożdży 7 żółtek 1 szklanka mleka 1/2 szklanki cukru 1/2 kostki masła (100 g; roztopione) 25 ml spirytusu 25 ml rumu 1/4 laski wanilii szczypta soli  Do smażenia:  1 kg smalcu  Do nadziewania (do wyboru):  marmolada z róży lub inne przetwory z owoców kajmak (może być z dodatkiem drobno siekanych orzechów) nugat budyń waniliowy  Przydatne poradniki:  Jak zrobić lukier Jak zrobić kajmak Jak zrobić budyń     Wykonanie:    Krok 1. Ciepłe mleko mieszamy z drożdżami, 1 łyżką cukru i ok. 1 szklanką mąki, do uzyskania konsystencji gęstej śmietany. Odstawiamy do wyrośnięcia – rozczyn powinien podwoić swoją objętość. Krok 2. Żółtka i miąższ z laski wanilii ucieramy z pozostałym cukrem za pomocą miksera elektrycznego. Krok 3. Dodajemy wyrośnięty rozczyn i dosypujemy pozostałą mąkę przesianą z solą. Wlewamy też rum i spirytus Krok 4. Wyrabiamy ręcznie, przez ok. 10 minut, ciasto, starając się doprowadzić do niego jak najwięcej powietrza. Ciasto powinno być dość luźne, ale odrywać się od ścianek miski i nie lepić się zbyt mocno do dłoni. Odstawiamy ciasto pod przykryciem, w ciepłe miejsce. Krok 5. Kiedy ciasto delikatnie zacznie wyrastać, dodajemy stopione (ale nie gorące) masło i ponownie wyrabiamy przez 10 minut, aż do uzyskania niezbyt twardej konsystencji. Ciasto powinno odchodzić od dłoni. Krok 6. Odstawiamy ciasto w ciepłe miejsce do wyrośnięcia. Jak tylko ciasto zacznie wyrastać, zaczynamy formowanie pączków – najpierw delikatnie rozwałkowujemy ciasto na grubość ok. 1,5 – 2 cm. Krok 7. Za pomocą szklanki o średnicy ok. 4 cm wycinamy krążki z ciasta. Na połowie krążków układamy po 1 łyżeczce nadzienia i przykrywamy drugą połową krążków. Krok 8. Zaklejamy krążki dookoła, następnie wykrawamy z nich szklanką pączki. Układamy pączki na lekko omączonej stolnicy. Przykrywamy ściereczką i zostawiamy do wyrośnięcia, najlepiej w ciepłym miejscu, na ok. 30-60 minut. Krok 9. Gdy pączki wyrosną, smażymy je w 1,5-litrowym garnku lub na głębokiej patelni, na smalcu rozgrzanym do ok. 175 °C (trzymałam patelnię na najmniejszym palniku, na 1/2 mocy). Tłuszcz nie może być zbyt gorący – pączki usmażą się z wierzchu i pozostaną surowe w środku. Nie może być też zbyt zimny – wtedy pączki „wypiją” zbyt dużo smalcu. Każdego pączka przed smażeniem dokładnie omiatamy z mąki (nie będzie pryskać i palić się w smalcu), zaczynamy smażyć wierzchnią częścią do dołu, następnie obracamy szczypcami lub cedzakiem i dosmażamy spód. Jeśli nie chcemy, żeby wokół pączka utworzyła się obrączka, delikatnie dociskamy go szczypcami, żeby głębiej zanurzył się w smalcu. Krok 10. Gotowe pączki osączamy na papierowym ręczniku z nadmiaru tłuszczu, studzimy i posypujemy cukrem pudrem lub lukrujemy.       Pączki z różą Pączki z kajmakiem Pączki z lukrem tagged in drożdże, mleko, pączki, rum, smalec, spirytus, wanilia, żółtka    Share:   facebook twitter pinterest google+ 