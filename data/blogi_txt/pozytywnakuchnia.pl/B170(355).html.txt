( );       Tarta truskawkowa Najbardziej apetyczna tarta, która przyciąga wzrok i wzmaga chęć na zjedzenie jakiejś słodkości, chyba bardziej niż tarta z malinami. Kruche ciasto, przygotowane na mące krupczatce i ugotowanych na twardo żółtkach, rozpływa się w ustach razem ze śmietankową polewą, a całość wydobywa smak dojrzałych w słońcu truskawek. Tarta z truskawkami od zawsze była moim kulinarnym marzeniem i wreszcie udało mi się ją przygotować w klasycznej formie, bez dodatku innych owoców. Prosta, pyszna i piękna, w sezonie na truskawki powinna choć raz zagościć na naszych stołach jako weekendowy deser.          Tarta z truskawkami – przepis z filmem Full HD         Obejrzyj film bezpośrednio na YouTube: http://www.youtube.com/watch?v=xSnOq8VJ5KQ Tarta z truskawkami – przepis Czas przygotowania: 15 minut Czas chłodzenia: ok. 1 godzina Czas pieczenia: ok. 30 minut Składniki: Półkruche ciasto:  2 szklanki mąki krupczatki 1 kostka masła 1/2 szklanki cukru 1 łyżeczka ekstraktu waniliowego lub miąższ z 1/2 laski wanilii 3 żółtka (ugotowane na twardo, przeciśnięte przez praskę do czosnku lub utarte na tarce o drobnych oczkach) 1/2 – 3/4 szklanki śmietany  Wierzch:  1 kg truskawek (umyte, osuszone, bez szypułek, pokrojone wzdłuż na połówki) 1 kubek (200 g) kwaśnej śmietany 12-18% 2 łyżki cukru 2 łyżki soku z cytryny 1 łyżeczka startej skórki z cytryny kilka listków mięty do dekoracji         Wykonanie:    Krok 1. Przesianą mąkę siekamy z twardym masłem za pomocą noża lub drewnianej łopatki albo specjalnego siekacza do kruchego ciasta. Krok 2. Dodajemy żółtka, cukier i śmietanę i jak najszybciej staramy się zagnieść ciasto. Konsystencję ciasta można regulować śmietaną i mąką – powinno być delikatnie tłuste z wierzchu i nie kleić się do rąk. Krok 3. Ciasto zawijamy w folię lub zamykamy szczelnie w plastikowym pudełku i chłodzimy w lodówce przez ok. 1 godzinę. Krok 4. Po schłodzeniu ciasto rozwałkowujemy w natłuszczonej formie do tarty. Gęsto nakłuwamy widelcem, żeby nie wyrosło w trakcie pieczenia. Krok 5. Pieczemy ciasto w piekarniku nagrzanym do 180 °C przez ok. 30 minut, na złocisty kolor. Krok 6. Wszystkie składniki na wierzch, oprócz truskawek, mieszamy dokładnie w miseczce na kremową masę. Krok 7. Na wystudzone ciasto wylewamy masę śmietankową. Krok 8. Na masie śmietankowej układamy ozdobnie połówki truskawek i dekorujemy miętą.        Tarta z truskawkami tagged in Ciasto półkruche, Ciasto z owocami, Prosty przepis, Truskawki    Share:   facebook twitter pinterest google+ 