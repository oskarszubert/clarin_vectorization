( );    Puszysty jak chmurka, o delikatnym posmaku zeszklonej cebulki i cukiniowym aromacie. Letnie śniadanie w leniwy sobotni poranek. Kilka jajek, mleko, mąka, odrobina tartej bułki. Miękki jak poduszka, lekki jak piórko. Mój omlet z cukinią.      Omlet z cukinią – przepis Składniki (dla 2 osób):  2 szklanki mleka 5 jajek (białka oddzielone od żółtek) 1 mała cebula (drobno pokrojona) 1 mała cukinia (pokrojona na cieniutkie plasterki) 3/4 szklanki bułki tartej 1 łyżka mąki 1 łyżeczka mielonego kminku oliwa lub masło do smażenia sól, pieprz  Przydatne poradniki:  Piana z białek - jak ubić    Wykonanie: Przy takiej ilości jajek będą nam potrzebne 2 patelnie o różnych rozmiarach. Krok 1. Żółtka mieszamy z mlekiem, bułką tartą i przyprawami. Krok 2. Białka ze szczyptą soli ubijamy na sztywną pianę. Krok 3. Na  mniejszej patelni szklimy cebulę, dodajemy cukinię i delikatnie podsmażamy aż zmięknie. Krok 4. Masę żółtkowo-mleczną łączymy ostrożnie z białkami, podsypując mąką. Nakładamy całość na przesmażoną cukinię, wyrównujemy powierzchnię łyżką i smażymy aż całość się zetnie (możemy delikatnie odgiąć brzeg omletu drewnianą łopatką lub łyżką i sprawdzić, czy nie przypalił się od spodu). Krok 5. Gdy uznamy, że pora obrócić omlet na drugą stronę, przykrywamy mniejszą patelnię większą, mocno przytrzymujemy obydwie rączki i… obracamy do góry dnem! Teraz mała patelnia jest u góry, a duża na dole. Dosmażamy omlet na dużej patelni, potem zsuwamy na talerz i podajemy z chlebem posmarowanym masłem czosnkowym. Lubię takie śniadania!         Przepis został zamieszczony na specjalne życzenie Czytelniczki o nicku Rubin i bierze udział w akcji kulinarnej „Cukiniowy sierpień” zorganizowanej przez Parmelię z bloga Ekoquchnia. tagged in cebula, Cukinia, jajka, mąka, mąka pszenna, mleko, omlet, Prosty przepis    Share: facebook twitter pinterest google+ 