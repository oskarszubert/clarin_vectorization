( );    Zaproszę Was dziś na chleb pszenno-żytni. Nie ma lepszego pieczywa niż francuskie – powiedzą Francuzi. Nie ma lepszego pieczywa niż czeskie – stwierdzą Czesi. Podróżuję po świecie i z niejednego pieca jadałam chleb, bułki, bagietki, banetki, ale ten nasz, polski, chociaż w ostatnich latach trochę podupadł, nadal utrzymuje się w ścisłej czołówce moich ulubionych, za którymi tęsknię, kiedy wyjeżdżam z kraju. Zobacz też: Więcej przepisów na chleb na zakwasie i inne receptury na domowe pieczywo  Polskie chleby, te najlepsze, z grubą, chrupiącą skórką, sprzedawane w porządnej piekarni lub pieczone w domu, takie lekko wilgotne, trochę ciężkie w porównaniu z białym, mlecznym, drożdżowym pieczywem, które łatwo spotkać zagranicą to pierwsze skojarzenie, jakie przychodzi mi do głowy, gdy opisuję komuś jak wygląda polskie pieczywo. Coraz więcej osób piecze je samodzielnie i choć domowa piekarnia wymaga trochę cierpliwości i wprawy, na szczęście uniwersalny, domowy chleb pszenno-żytni to mało skomplikowana receptura. Chleb pszenno-żytni Piekąc chleb pszenno-żytni warto przyjąć prosty, ale skuteczny rytuał kuchenny: Rano, przed wyjściem do pracy, dokarmiamy zakwas i odstawiamy, żeby przygotował się zaczyn. Wieczorem, po powrocie z pracy, dodajemy pozostałe składniki do zaczynu, mieszamy ciasto, przekładamy do foremki i odstawiamy do wyrośnięcia, a następnie pieczemy. Do rana chleb wystygnie i można wyjąć go z foremki, pokroić i przygotować pyszne kanapki.     Chleb pszenno-żytni – przepis Czas przygotowania: ok. 15 minut Czas ożywiania zakwasu: ok. 12 godzin Czas wyrastania chleba: ok. 2-3 godziny Składniki (keksówka 12×30 cm): Zaczyn:  2 łyżki zakwasu żytniego ½ szklanki mąki żytniej (typ 1400 lub 2000) ½ szklanki wody Ciasto na chleb:  cały powyższy zaczyn pomniejszony o 2 łyżki odlane w celu przygotowania kolejnego bochenka chleba 1½ szklanki mąki żytniej (typ 1400 lub 2000) 1 szklanka mąki pszennej chlebowej (typ 650-750; przesiana) 1 szklanka wody 1 łyżeczka soli 1 łyżeczka cukru  Przydatne poradniki:   Jak zrobić zakwas żytni    Wykonanie: Krok 1. 2 łyżki zakwasu mieszamy z mąką i wodą i odstawiamy w ciepłe miejsce (może być pod przykryciem) do wyrośnięcia na 12 godzin. Krok 2. Do wyrośniętego zaczynu dodajemy pozostałe składniki i delikatnie, ale dokładnie mieszamy aż do ich połączenia. Krok 3. Przelewamy masę do foremki wysmarowanej tłuszczem lub wyłożonej papierem do pieczenia odpornym na wysokie temperatury i przywieranie i odstawiamy w ciepłe miejsce do wyrośnięcia na ok. 2-3 godziny (masa powinna podwoić swoją objętość i może jej to ewentualnie zająć więcej czasu). Krok 4. Nastawiamy piekarnik na 200 st. C z termoobiegiem lub 220 st. C w opcji góra+dół i wstawiamy od razu foremkę z wyrośniętą masą. Można też skorzystać z funkcji pieczenia parowego, jeśli jest w nią wyposażony piekarnik. Krok 5. Pieczemy chleb przez 60 minut. Jeśli wierzch będzie zbyt szybko się rumienił, przykrywamy papierem do pieczenia lub folią aluminiową. Krok 6. Na 10 minut przed końcem pieczenia można spryskać wierzch wodą lub wstawić do piekarnika żaroodporne naczynie z wodą, dzięki czemu chleb uzyska chrupiącą skórkę. Można też spryskać go wodą zaraz po upieczeniu i wyjęciu z piekarnika, kiedy jeszcze jest gorący. Krok 7. Chleb studzimy w foremce i dopiero kiedy nie jest już gorący, można go pokroić. Chleb pszenno-żytni tagged in chleb, chleb mieszany, chleb na zakwasie, Wypieki    Share:   facebook twitter pinterest google+ 