( );    Tort czekoladowy, którego przygotowanie zaplanowałam dokładnie w swoje tegoroczne urodziny czyli dokładnie w tym dniu, kiedy po 3 tygodniach jazdy samochodem przez USA dotarłam wreszcie do San Francisco. Przemierzając bezdroża oraz zwiedzając największe miasta i próbując licznych słodkości amerykańskich pomyślałam, że miło byłoby we własne urodziny zjeść tort czekoladowy, który nie będzie do przesady słodki, a jednocześnie bogaty w smak czekolady. Musiałam poczekać do powrotu do Polski, żeby móc go przygotować z okazji urodzin przyjaciółki, które, koniec końców, zorganizowałyśmy wspólnie. To będzie niezapomniany smak naszej młodości, czasu najlepszych przyjaźni i długich, wieczornych zabaw w gronie wspaniałych ludzi.  Zobacz też: Więcej przepisów na tort   Tort czekoladowy Najprostszy sposób to klasyka: biszkopt czekoladowy przełożony kremem czekoladowym, którego część zostawiłam do przygotowania dekoracji za pomocą szprycy. Do tego koniecznie polewa czekoladowa: najlepiej taka błyszcząca, z dodatkiem żelatyny, chociaż zwykła, z czekolady rozpuszczonej z dodatkiem masła lub śmietanki kremówki, sprawdzi się równie dobrze. Dla przełamania smaku, żeby tort czekoladowy nie był mdły, koniecznie trzeba dodać kwaskowatą konfiturę, a biszkopt nasączyć np. likierem pomarańczowym lub sokiem z malin z dodatkiem soku z cytryny, ulubionym syropem… Do czekolady fantastycznie pasuje banan, który, po pokrojeniu w plasterki i skropieniu cytrynowym sokiem, może znaleźć się pod każdą warstwą kremu… Wiśnie w lekkim syropie, brzoskwinie, maliny, truskawki. Ciekawa jestem jakie owoce najchętniej widzielibyście w tym czekoladowym niebie.     Tort czekoladowy – przepis Czas przygotowania: ok. 30 minut Czas pieczenia: ok. 60 minut Czas tężenia: ok. 2 godziny Składniki (tortownica o średnicy ok. 21-24 cm): Biszkopt czekoladowy:  6 jajek (żółtka i białka osobno) 8 łyżek cukru 8 łyżek mąki 4 łyżki kakao  Krem czekoladowy:  250 g mascarpone 200 g gorzkiej czekolady (2 tabliczki) 1-4 łyżki cukru lub cukru pudru  Poncz:  lekki syrop z malin ze słoika  Dodatkowo:  100 g malin ze słoika lub konfitura, dżem czy marmolada o kwaskowatym smaku (żurawina, aronia, pomarańcza, truskawki, maliny)  kilka owoców do dekoracji (maliny, truskawki, kiwi, kawałki melona lub arbuza w kulkach, plastry brzoskwini lub moreli, mandarynki albo pomarańcze pokrojone na plasterki lub w kawałkach, obrane z błon; opcjonalnie) kilka listków świeżej mięty (opcjonalnie) Polewa czekoladowa:  100 g gorzkiej czekolady (1 tabliczka) 50 g masła  Przydatne poradniki:   Jak zrobić biszkopt czekoladowy Jak zrobić krem czekoladowy Polewa czekoladowa – przepis Piana z białek – jak ubić       Wykonanie:   Krok 1. Zaczynamy od przygotowania biszkoptu. Żółtka ucieramy z cukrem na gładko, niemal do białości, na najwyższych obrotach miksera. Krok 2. Do utartych żółtek dodajemy mąkę i kakao, mieszamy całość mikserem na średnich obrotach. Krok 3. Nastawiamy piekarnik na temperaturę 160 °C (tradycyjny tryb pieczenia góra+dół). Można włączyć w piekarniku termoobieg, obniżając temperaturę pieczenia o 10-20 °C. Krok 4. Białka o temperaturze pokojowej ubijamy na sztywną pianę. Krok 5. Połowę białek dodajemy do masy żółtkowej, delikatnie, ale w miarę szybko mieszając za pomocą łyżki. Czynność powtarzamy z drugą połową białek. Krok 6. Masę od razu przekładamy do tortownicy wysmarowanej tłuszczem i wysypanej bułką tartą, mąką lub kaszą manną albo wyłożonej papierem do pieczenia. Wstawiamy do piekarnika. W czasie pieczenia nie otwieramy piekarnika! Czas pieczenia biszkoptu to ok. 60 minut. Po 55 minutach można uchylić drzwiczki i sprawdzić czy ciasto nie jest w środku surowe, wbijając w środek drewniany patyczek. Jeśli patyczek po wyjęciu z ciasta jest suchy, można od razu wyjąć tortownicę z piekarnika. Jeśli nie, kolejną próbę można przeprowadzić po 5-10 minutach. Krok 7. Gotowy biszkopt czekoladowy od razu wyjmujemy z piekarnika. Po wyjęciu, razem z blaszką, można upuścić z wysokości ok. 30 cm (tzw. rzucanie biszkoptem), dzięki czemu zablokują się w nim pęcherzyki powietrza i mocno nie opadnie. Krok 8. Biszkopt studzimy w tortownicy odwróconej do góry dnem, ustawionej na kratce z piekarnika położonej na stole lub kuchennym blacie, albo na „konstrukcji” z dwóch kubków jednakowej wielkości, o które można oprzeć brzegi tortownicy. Krok 9. Całkowicie wystudzony biszkopt wyjmujemy z tortownicy i kroimy za pomocą noża do ciast (ostrze z ząbkami), specjalnego noża strunowego do biszkoptów lub żyłki na 3 identyczne placki. Krok 10. Przygotowujemy krem czekoladowy. Czekoladę rozpuszczamy w kąpieli wodnej. Jeśli używamy cukru, mieszamy go z czekoladą w trakcie roztapiania. Cukier puder można dodać później, w trakcie miksowania. Krok 11. Miksujemy mascarpone na najwyższych obrotach miksera przez 1 minutę, na puszysty krem. Jeśli używamy cukru pudru, miksujemy go razem z serem, jeśli wcześniej nie został już dodany do roztapianej czekolady. Krok 12. Dodajemy do masy roztopioną (ale nie gorącą!) czekoladę i na średnich obrotach miksera miksujemy dokładnie do połączenia składników. Krok 13. Dolną warstwę biszkoptu nasączamy częścią syropu z malin, który wcześniej, dodatkowo, można wzbogacić 1 łyżką spirytusu lub 2 łyżkami likieru pomarańczowego albo limonkowego lub cytrynowego czy sokiem z cytryny. Na wierzchu placka rozsmarowujemy połowę malin ze słoiczka. Krok 14. Krem czekoladowy dzielimy na 3 części (jedna z nich może być nieco mniejsza, bo posłuży do dekoracji wierzchu). Krok 15. Jedną część kremu rozsmarowujemy na nasączonym biszkopcie i przykrywamy kolejnym plackiem. Delikatnie dociskamy, żeby wyrównać całość (krem powinien sięgać brzegów obu placków). Krok 16. Powtarzamy czynności z kroku nr 15. Krok 17. Przygotowujemy polewę czekoladową. Roztapiamy czekoladę w kąpieli wodnej z masłem. Odstawiamy na chwilę do przestudzenia. Krok 18. Wierzch i boki tortu dekorujemy polewą. Odstawiamy do lodówki na kilka minut. Krok 19. Kiedy polewa nie będzie już ciepła, pozostałym kremem czekoladowym, za pomocą szprycy lub łyżki, dekorujemy wierzch i boki tortu. Opcjonalnie można też wykorzystać świeże, czerwone/pomarańczowe/zielone owoce (truskawki, maliny, mandarynki, brzoskwinie, morele, kiwi, kulki melona) oraz listki mięty do dekoracji.         Tort czekoladowy tagged in Biszkopt, czekolada, jajka, kakao, kremowy ser, Maliny, polecany, tort, Wypieki    Share:   facebook twitter pinterest google+ 