( );     Uwielbiam przygotowywać przetwory, ponieważ są dla mnie symbolem domowego ogniska i tradycji. Czuję się dużo spokojniejsza, gdy moja spiżarnia jest pełna. Mam wtedy pewność, że zimą będę mogła nakarmić rodzinę, podarowując najbliższym możliwość cieszenia się wspaniałymi smakami. – Olga Smile  Po „Wielkanocy” i „Biesiadzie” nadszedł czas na kolejną, trzecią książkę kucharską z serii „Kuchnia sercem domu” autorstwa Olgi Smile. „Przetwory. Domowe receptury przez cały rok” to aż 150 przepisów, między innymi na domowe dżemy, konfitury, marmolady, galaretki i warzywne sałatki na 126 stronach, które wykonamy bez nowoczesnych ulepszaczy i żelowych zagęszczaczy czy środków konserwujących. Z kartek książki kuszą apetyczne fotografie we wszystkich kolorach tęczy i przepisy na domowe przetwory z sezonowych warzyw i owoców: tych typowo i tych nieco rzadziej wykorzystywanych do zamykania w słoikach w polskich domach, dzięki czemu z pomysłów zawartych w książce można korzystać przez okrągły rok. Przetwory. Domowe receptury przez cały rok – Olga Smile Książka pod względem graficznym przypomina swoje poprzedniczki: do zdecydowanej większości przepisów dołączone są wysokiej jakości, całostronicowe zdjęcia potraw przygotowanych przez autorkę, przy niektórych recepturach pojawiają się też propozycje alternatywnej potrawy z danego składnika, a całość została wydana w tym samym, ustalonym dla całej serii „Kuchnia sercem domu” stylu. Każdy rozdział i większość przepisów poprzedzone są wstępem od autorki – czasem z osobistymi wspomnieniami lub refleksjami, lub ogólnymi poradami dotyczącymi przygotowywania potraw, doboru składników, możliwości ich zamiany. W rozdziale „Przetwory z owoców” autorka zaczyna od klasyki gatunku, proponując swoim czytelnikom przygotowanie dżemu truskawkowego klasycznego lub takiego z dodatkiem rabarbaru czy borówek. Można znaleźć tutaj także przepisy na inne dżemy, marmolady, konfitury i galaretki owocowe z owoców klasycznych (jabłka, maliny, gruszki, czarna porzeczka, śliwki, wiśnie i czereśnie) i tych rzadziej spotykanych w polskich, domowych przetworach (grejpfrut, pomarańcza, mandarynka, melon, figi, żurawina, tarnina). Ciekawostką, oprócz przetworów śniadaniowo-deserowych, są w tym rozdziale przetwory przeznaczone do podawania z mięsem: jarzębina z jabłkiem, dżem z tarniny, żurawina, chutney z truskawek z rabarbarem. Obok klasycznych dżemów z truskawek, czereśni i malin, gruszek w occie i jabłek na szarlotkę, warto zwrócić uwagę na marmoladę pomarańczową, konfiturę melonową z cytrusami albo anyżkowy dżem z suszonych fig. W rozdziale “Przetwory z warzyw” królują pomidory, ogórki i kapusta, w prostych pomysłach na pulpę pomidorową, sałatkę z zielonych pomidorów, pikantny ketchup, ogórki kiszone, konserwowe i na zupę, kiszoną kapustę z beczułki. Znajdziemy tutaj także pomysły na warzywne sałatki z ogórka, papryki i cukinii i nietypowe dodatki do mięs: marmoladę cebulową, dżem pomidorowy czy aromatyczny chutney marchwiowy z migdałami. Książkę zamyka najmniejszy rozdział „Inne przetwory z owoców, warzyw, ziół i kwiatów„, a w nim pyszny krem cytrynowy do nadziewania chałek i bułeczek, domowe masło orzechowe, smakowe dżemy, oliwy i octy i pomysły na przetwory z kwiatów: cukier lawendowy, marmoladę mniszkową czy kwiaty jabłoni w cukrze. Podsumowanie Książkę “Przetwory. Domowe receptury przez cały rok” polecam pasjonatom domowych przetworów: zarówno początkującym, którzy znajdą tu kilka klasycznych zestawień z truskawek, jabłek, gruszek czy ogórków, jak i zaawansowanym, którym autorka proponuje wprowadzenie do domowych konfitur nowych połączeń smakowych i ciekawych przypraw. Informacje o książce - Tytuł: “Przetwory. Domowe receptury przez cały rok” - Autorka: Olga Smile - Wydawnictwo: Olimp Media - Oprawa: twarda - Liczba stron: 128 - Cena: ok. 29,90 zł - Gdzie kupić: Selkar tagged in książka kucharska     Share:   facebook twitter pinterest google+ 