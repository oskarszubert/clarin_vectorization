( );     Deser tiramisu Tiramisù – klasyczny, włoski deser, o którego wynalezienie spiera się kilka regionów słonecznej Italii. Przygotowany z biszkoptów savoiardi nasączonych mocną kawą, z dodatkiem puszystego kremu z serka mascarpone i ciemnego, gorzkiego kakao. Jest deserem wyjątkowym, eleganckim i bardzo prostym w przygotowaniu.  Zobacz też: Więcej przepisów z działu „Kuchnia włoska” oraz pomysły na inne desery   Nazwa, w dosłownym tłumaczeniu, tirami sù, oznacza „wznieś mnie; unieś mnie ku górze”, jednak lekkość biszkoptów i konsystencja kremu z mascarpone delikatnego jak chmurka zwiodły już niejednego amatora tego niebiańskiego przysmaku. Deser, ze względu na zawartość tłustego serka mascarpone, zalicza się do wysokokalorycznych, dlatego warto przygotowywać go tylko na specjalne okazje i powstrzymać się przed zjedzeniem więcej niż jednej porcji. Tiramisù można przygotować w większej formie, schłodzić, a następnie pokroić nożem lub układać biszkopty bezpośrednio w szklanych foremkach (np. szerokich szklankach lub pucharkach), w których następnie deser będzie serwowany. W nieco zmodyfikowanych wersjach biszkopty savoiardi można zastąpić ciastem biszkoptowym wypiekanym w prostokątnej foremce lub tortownicy. Stopień nasączenia biszkoptów i słodkości kawy można regulować według własnego upodobania (osobiście dodaję też czasem do kawy likier amaretto, ale świetnie sprawdzi się też rum czy wino Marsala). Wierzch tiramisu będzie się ładnie prezentował ozdobiony wiórkami ciemnej lub białej czekolady. Czas chłodzenia: 2-3 godziny Składniki (na 12 porcji):  400 g podłużnych biszkoptów (ladyfingers; savoiardi) 500 g serka mascarpone 6 jajek (każde umyte i zanurzone na 10 sekund we wrzątku)* 2 szklanki posłodzonej kawy 1/2 szklanki cukru + 5 łyżek cukru pudru. gorzkie kakao  Akcesoria kuchenne:  miska do maczania biszkoptów prostokątna brytfanna o wymiarach ok. 22 cm x 30 cm x 12 cm  Przydatne poradniki:  Jak sprawdzić świeżość jajka Jak wyparzyć jajko Piana z białek - jak ubić  * Z 6 jajek, zwłaszcza dużych, może wyjść rzadki krem, który nie stężeje, zwłaszcza jeśli biszkopty będą bardzo mocno nasączone kawą. Dlatego ilość jajek można zmniejszyć do 4-5 sztuk.  Wykonanie: Krok 1. Sprawdzamy jaka ilość biszkoptów zmieści się na dnie naczynia i szacujemy, ile warstw uzyskamy. Krem z mascarpone podzielimy na tyle samo części. Domowe, włoskie tiramisu składa się najczęściej z dwóch warstw biszkoptów i dwóch warstw kremu. Krok 2. W wysokim naczyniu ucieramy za pomocą miksera elektrycznego żółtka z 5 łyżkami cukru pudru na gładko. Krok 3. Do żółtek dodajemy ser mascarpone, ucieramy na gładki krem. Krok 4. Białka ubijamy mikserem elektrycznym (na najniższych obrotach) na sztywną pianę, pod koniec ubijania dodajemy stopniowo cukier i ubijamy aż się rozpuści, a piana zgęstnieje i jeszcze bardziej usztywni. Krok 5. Delikatnie łączymy łyżką pianę z białek z masą żółtkową, aż powstanie krem. Krok 6. Biszkopty delikatnie namaczamy w kawie i układamy pierwszą warstwę na dnie brytfanny. (Wystarczy przyłożyć biszkopt z obu stron na 1 sekundę do powierzchni kawy; dodatkową wilgoć pochłoną z kremu podczas chłodzenia). Krok 7. Na wierzch biszkoptów nakładamy pierwszą warstwę kremu, wyrównujemy i posypujemy cienką warstwą kakao przesianego przez sitko. Krok 8. Układamy kolejną warstwę nasączonych biszkoptów, kremu, kakao itd. Ostatnią, wierzchnią warstwą będzie krem posypany kakao, który można dodatkowo ozdobić wiórkami z ciemnej i/lub białej czekolady. Krok 9. Chłodzimy tiramisu w lodówce przez 2-3 godziny.    Tiramisù tagged in jajka, kakao, kawa, mascarpone Share:   facebook twitter pinterest google+ 