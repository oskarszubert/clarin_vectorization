( );    Dawno nie jedliśmy owoców morza, a już od jakiegoś czasu chodziły mi po głowie. Zamrożona mieszanka prosiła się o wyjęcie z zamrażalnika za każdym razem, kiedy sięgałam tam np. po kostki lodu czy cokolwiek innego potrzebnego mi akurat do gotowania. I tak oto powstało dzisiaj spaghetti (a właściwie linguine) z owocami morza, kojarzące mi się niezmiennie z wakacjami nad Adriatykiem, upalnym latem, hymnem campingu Mare e Pineta i czarnymi muszelkami, z których wyjmowało się upieczone małże. Spaghetti z owocami morza – przepis   Składniki (dla 4 osób): 500 g makaronu spaghetti (ugotowany wg przepisu na opakowaniu) 1 kieliszek białego, wytrawnego wina 500 g mieszanki owoców morza (krewetki, kalmary, małże) 100 ml sosu pomidorowego (możemy w tym celu delikatnie rozcieńczyć koncentrat pomidorowy z małej puszki) 2 ząbki czosnku (wyciśnięty przez praskę) 1 cebula (drobno pokrojona) sok z 1/4 cytryny 2 łyżki masła 1 słoiczek kaparów (odcedzone; opcjonalnie) 5 świeżych listków bazylii tarty parmezan do posypania oliwa z oliwek    Wykonanie:   Krok 1. Czosnek i cebulę szklimy na patelni na maśle połączonym z oliwą z oliwek. Dodajemy rozmrożone, umyte i odcedzone owoce morza i podsmażamy przez ok. 3 minuty. Krok 2. Zalewamy winem, zostawiamy na ogniu przez 2 minuty, a następnie dodajemy sos pomidorowy i sok cytrynowy. Całość mieszamy, dokładamy kapary i bazylię. Krok 3. Na talerzu układamy ugotowany makaron, na wierzch dodajemy owoce morza w sosie, posypujemy parmezanem. Ozdabiamy świeżą bazylią. Zjadamy popijając białym winem. Buon apetito!   tagged in Bazylia, cebula, czosnek, kapary, makaron, owoce morza, parmezan, Prosty przepis, sos pomidorowy, Spaghetti, Szybki obiad    Share:   facebook twitter pinterest google+ 