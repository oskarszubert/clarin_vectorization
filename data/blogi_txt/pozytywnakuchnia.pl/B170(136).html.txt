( );    Domowe masło orzechowe – nie ma chyba nic lepszego do wyjadania łyżeczką prosto ze słoika, chociaż masło kokosowe lub masło pistacjowe są równie smaczne i kuszące, nie wspominając o kaloriach, których we wszelkiej maści orzechach czy innych bakaliach jest mnóstwo. Na szczęście, zjadając po 2 łyżki dziennie, jako dodatek do kanapek, tostów czy naleśników lub nawet jako przekąskę z selerem naciowym, nasze figury utrzymamy w odpowiednim kształcie.  Jeśli kiedykolwiek czytaliście etykiety na słoikach ze sklepowym masłem orzechowym, na pewno wiecie, że może zawierać przeróżne składniki: cukier lub inne środki słodzące, olej palmowy, dodatkową sól, konserwanty. Dlatego, dysponując blenderem, warto przygotowywać je samodzielnie, w odrobinę mniejszych ilościach, za to w najlepszym z możliwych składów: z samych orzechów, nawet bez soli, chociaż osobiście najbardziej lubię domowe masło orzechowe z orzeszków solonych. Przygotowanie masła orzechowego wymaga dobrego blendera o dużej mocy – taki słabszy co prawda zmiksuje orzechy, ale nie uda się ich przetworzyć na kremową, gęstą masę. Można za to zrobić je zarówno w blenderze ręcznym, z kielichem (mniejsza ilość orzechów), jak i zwykłym, stojącym blenderze (większa ilość orzechów), chociaż w zależności od mocy danego modelu czas przygotowania może znacznie się różnić i trwać kilka do kilkudziesięciu minut. Jeśli blender nie może poradzić sobie z orzechami ziemnymi, można, po ich mocnym zmiksowaniu, dodać do całości 1-2 łyżki masła lub kajmaku i znów miksować do gładkości. Masło orzechowe     Masło orzechowe – przepis Czas przygotowania: 5-30 minut Składniki:  200-400 g orzeszków ziemnych (niesolonych lub solonych)   Wykonanie:Krok 1. Orzechy prażymy na suchej patelni na niewielkim ogniu, do lekkiego zrumienienia. Kiedy zaczną mocniej pachnieć, zdejmujemy z ognia. Krok 2. Orzechy przekładamy do blendera i przez kilka sekund miksujemy na najwyższych obrotach. Krok 3 (opcjonalny). Kilka łyżek orzechów odkładamy do miski – będzie można dodać je później do kremowego masła. Krok 4. Drobno posiekane orzechy nadal miksujemy na mniejszych obrotach, raz na jakiś czas wyłączając blender, żeby zapobiec przegrzaniu się silnika i zeskrobać masę nagromadzoną na ściankach. Krok 5. Po kilku- kilkunastu minutach (w zależności od mocy blendera) orzechy zaczną wydzielać olej i uzyskiwać kremową konsystencję. Krok 6. Masło przekładamy do słoiczka – można dodać do niego odłożone wcześniej, zmielone grubiej orzechy.        Masło orzechowe Masło orzechowe tagged in Dodatki do kanapek, orzechy, orzeszki ziemne, Prosty przepis    Share:   facebook twitter pinterest google+ 