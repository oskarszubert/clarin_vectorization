( );    Przechodząc na dietę, zamiast zwykłych naleśników postanowiłam jeść naleśniki razowe. Są odrobinę inne w smaku, ale rewelacyjnie nadają się do nadziewania zarówno słodkimi jak i wytrawnymi farszami, a sposób ich przygotowania wygląda dokładnie tak samo. W zależności od stosowanej diety czy własnych upodobań smakowych, można usmażyć naleśniki razowe z ciasta na mleku, maślance, jogurcie naturalnym, kefirze czy np. mleku sojowym albo ryżowym. Mąka pszenna razowa zawiera dużo otrąb, które zatrzymują wilgoć, dlatego samo ciasto jest nieco gęstsze i wilgotniejsze i nieco trudniej będzie usmażyć bardzo cienkie naleśniki. Czas smażenia, w porównaniu z klasycznym ciastem z mąki pszennej tortowej, trzeba nieco wydłużyć, a najlepsze efekty uzyskuje się, korzystając z żeliwnej patelni.  Zobacz też: Więcej pomysłów na smaczne naleśniki   Bardzo posmakowały mi naleśniki razowe i cieszę się, że mogę je przygotowywać nie tylko w domu, ale również kupić w różnych miejscach „na mieście”. Posiłki przygotowane na bazie mąki razowej, zgodne z dietą opartą na niskim indeksie glikemicznym, mają przyszłość. Złożone węglowodany zawarte w porannym posiłku uwalniają się stopniowo w ciągu kilku godzin, zapewniając dłuższe uczucie sytości. Wybierając wytrawny farsz lub dietetyczne (np. owocowe) nadzienie na słodko, wraz z naleśnikami razowymi dostarczymy organizmowi wszystkich niezbędnych składników potrzebnych o poranku. Naleśniki razowe     Naleśniki razowe – przepis Czas przygotowania: ok. 20 minut Składniki (ok. 10 szt. naleśników o średnicy 22 cm):  2 jajka 1 szklanka mleka (krowiego lub np. sojowego) lub kefiru, albo jogurtu naturalnego lub maślanki 1 szklanka wody mineralnej gazowanej 1,5 szklanki mąki pszennej razowej 1 łyżka cukru (opcjonalnie) 2 łyżki oleju dodatkowy olej do smażenia    Przydatne poradniki:   Jak zrobić naleśniki z mąki pszennej tortowej     Wykonanie: Krok 1.  Składniki na ciasto naleśnikowe mieszamy w większej misce za pomocą trzepaczki. Krok 2. Na dobrze rozgrzanej patelni wysmarowanej olejem smażymy naleśniki z obu stron (naleśniki razowe wymagają nieco dłuższego czasu smażenia niż klasyczne, z mąki pszennej tortowej). Smażąc co drugi naleśnik można smarować patelnię dodatkowym olejem (np. za pomocą  kawałka papierowego ręcznika). Krok 3. Usmażone naleśniki zawijamy z ulubionymi dodatkami. Naleśniki razowe tagged in jajka, jogurt naturalny, kefir, mąka razowa, maślanka, mleko, naleśniki    Share:   facebook twitter pinterest google+ 