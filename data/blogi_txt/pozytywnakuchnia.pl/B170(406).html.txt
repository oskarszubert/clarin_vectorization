( );     Zupa meksykańska Jest to pierwszy przepis zapisany w moim własnym zeszycie kulinarnym i pierwsza „niepolska” zupa, jaką przygotowałam kilkanaście lat temu, pod czujnym okiem mamy mojego kolegi, w czasie wspólnych wakacji. Zupa meksykańska przypomina chili con carne (które również bywa nazywane zupą, choć w konsystencji bliżej mu raczej do gulaszu), ale jest od niego nieco rzadsza i bogatsza o dodatek kukurydzy, wywaru oraz czerwonego wina. Zobacz też: Więcej przepisów na dania kuchni meksykańskiej Zupa meksykańska to bardzo smaczna i pożywna zupa, której konsystencję można regulować dodatkiem odrobiny mąki kukurydzianej lub zasmażki. Wołowinę do zupy meksykańskiej najlepiej kupić niezmieloną, wybrać chude kawałki i zmielić w domu, w maszynce do mięsa.       Zupa meksykańska – przepis Czas przygotowania: 45 minut Składniki (dla 4-6 osób):  ½ kg mielonej wołowiny 2-3 kolorowe papryki (pokrojone w grubą kostkę) 1 puszka czerwonej fasolki 1 puszka kukurydzy 2 cebule (drobno pokrojone) 2 ząbki czosnku (bardzo drobno pokrojone) 3 pomidory (bez pestek i skórki, pokrojone w kostkę; można zastąpić 1 puszką pomidorów) ½ l wywaru (wołowy lub warzywny) 1 szklanka czerwonego wina 2 łyżki mąki kukurydzianej (można rozprowadzić w wodzie lub zrobić zasmażkę) 1 łyżeczka chili 1 łyżeczka mielonego kuminu (kminku rzymskiego) 1 łyżeczka kolendry (utłuczona w moździerzu) 8 łyżek tłuszczu sól, pieprz  Przydatne poradniki:  Jak pokroić cebulę Jak zrobić zasmażkę Wykonanie:   Krok 1. Na tłuszczu, w garnku lub na bardzo głębokiej patelni, szklimy cebulę z czosnkiem. Krok 2. Do zeszklonej cebuli dodajemy zmielone mięso i podsmażamy aż zmięknie i się zrumieni. Krok 3. Podsmażone mięso zalewamy czerwonym winem i dusimy przez ok. 10 minut. Krok 4. Dolewamy wywar i dodajemy paprykę pokrojoną w grubą kostkę. Mieszamy i zagotowujemy. Gotujemy na niewielkim ogniu przez ok. 10 minut. Krok 5. Dodajemy fasolkę z puszki i kukurydzę (razem z zalewami) oraz pomidory. Mieszamy i gotujemy na niewielkim ogniu przez kolejne 10 minut. Krok 6. Dodajemy przyprawy i gotujemy jeszcze chwilę. W razie potrzeby zagęszczamy zupę mąką kukurydzianą (rozprowadzoną w wodzie lub w formie zasmażki). Zupę można podać z dodatkiem porwanych na mniejsze kawałki placków tortillas. Zupa meksykańska tagged in cebula, chili, czerwona fasola, Czerwone wino, czosnek, danie jednogarnkowe, kukurydza, papryka, Pomidory, wołowina, zupa     Share:   facebook twitter pinterest google+ 