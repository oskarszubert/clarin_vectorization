( );     Tarta jagodowa Bardzo lubię przygotowywać słodkie tarty, są takie nieskomplikowane, zawsze apetycznie wyglądają i można dodać do nich całą masę pysznych, różnorodnych owoców. Taka właśnie jest tarta z jagodami – na półkruchym spodzie, z dodatkiem kremowego, rozpływającego się w ustach mascarpone. Jagody można na niej wyłożyć świeże albo połowę zagotować na patelni z cukrem i mlekiem, uzyskując gęsty, jagodowy mus. Idealne połączenie chrupkości, dobrze wyważona słodycz i kremowa konsystencja. Tarta z jagodami ma tendencję do szybkiego znikania, podobnie jak wszystkie inne wypieki, które przygotowuję dla przyjaciół. We wspólnym gronie, pod gołym niebem, przy dźwiękach muzyki, na rozłożonych kocach, można siedzieć godzinami i rozmawiać, żartować, a potem delektować się kuszącą, fioletową warstwą, kremowym i delikatnym wierzchem oraz chrupkim, słodkim spodem. Szkoda, że podczas takich spotkań czas płynie dwa razy szybciej, ale na szczęście zawsze można spotkać się ponownie i znowu upiec pyszne ciasto.       Tarta z jagodami – przepis Składniki (na tortownicę o średnicy ok. 28 cm): Wierzch:  2-3 szklanki świeżych jagód (umyte, odcedzone, osuszone na papierowym ręczniku) 2-4 łyżki cukru 2 łyżki mleka 250 g mascarpone Ciasto:  2 szklanki mąki krupczatki 1 kostka masła (200 g) ½ szklanki cukru 1 łyżeczka ekstraktu z wanilii lub miąższ z ½ laski wanilii 3 żółtka (ugotowane na twardo; utarte na tarce o drobnych oczkach lub przeciśnięte przez praskę) ½ - ¾ szklanki śmietany    Wykonanie:   Krok 1. Zmrożone przez 1 godzinę w zamrażalniku masło ucieramy na tarce o grubych oczkach i delikatnie mieszamy z mąką. Krok 2. Dodajemy pozostałe składniki i szybko zagniatamy półkruche ciasto. Odstawiamy do lodówki na 30 minut. Krok 3. Ciastem wylepiamy dno i boki formy do pieczenia tarty, posmarowanej wcześniej masłem. Gęsto nakłuwamy całość widelcem. Krok 4. Wstawiamy do piekarnika nagrzanego do 220 °C i pieczemy przez ok. 20 minut. Krok 5. Połowę jagód mieszamy z cukrem i mlekiem i podgrzewamy na niewielkim ogniu na patelni, a następnie zagotowujemy. Krok 6. Wystudzone ciasto smarujemy mascarpone, a na wierzchu wykładamy masę jagodową wymieszaną z pozostałymi, świeżymi jagodami.       Tarta z jagodami tagged in Ciasto, Jagody, mascarpone, Prosty przepis, tarta     Share:   facebook twitter pinterest google+ 