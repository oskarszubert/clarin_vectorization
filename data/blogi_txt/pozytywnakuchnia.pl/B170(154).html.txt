( );     Muffiny z truskawkami Przechadzając się po galerii handlowej w oczekiwaniu na przyjaciółkę, wstąpiłam do jednego ze sklepu z wyposażeniem kuchennym, gdzie w promocji sprzedawano akurat foremki do pieczenia babeczek. Ostatecznie w mojej torbie wylądowały trzy rodzaje różnych foremek: muffinowe, kokilki do sufletów i foremki do tartaletek. Tak rozpoczęła się moja przygoda z pieczeniem muffinów i babeczek, a przede mną wciąć szaleństwa sufletowe i tartaletkowe. Mój debiut odbył się pod znakiem sezonowych deserów, bo upiekłam muffiny z truskawkami i tartaletki z truskawkami. Wdzięczne, proste do zrobienia i szybkie do zjedzenia – od razu aż chce się sięgnąć po kolejną porcję.  Nigdy nie przypuszczałam, że muffiny robi się tak szybko. Chociaż Wam polecam rozpoczęcie przygody z ich wypiekiem od podstawowego przepisu na muffiny, spod mojej ręki po raz pierwszy wyszły muffiny truskawkowe. Są delikatne, miękkie, lekko wilgotne za sprawą dodatku owoców. Wyśmienicie smakują polane polewą z białej czekolady, ale w najprostszej wersji można udekorować je po prostu cukrem pudrem lub pozostawić niczym nieozdobiony wierzch. I tak będą Was wystarczająco kusić obłędnym zapachem i czerwonawym, apetycznym wnętrzem. Muffiny z truskawkami – przepis Składniki (ok. 12 muffinów):  1 szklanka truskawek (pokrojone w ćwiartki lub w kostkę) 1½ szklanki mąki ½-¾ szklanki cukru lub cukru pudru (jeśli muffiny będą dekorowane słodką polewą, wystarczy pół szklanki) 2 łyżeczki proszku do pieczenia 1 duża szczypta soli 1 jajko ½ szklanki mleka ¼ szklanki oleju  Do dekoracji:  rozpuszczona w kąpieli wodnej, z odrobiną masła lub mleka, biała czekolada (opcjonalnie)  Przydatne poradniki:  Polewa z białej czekolady – jak zrobić    Wykonanie: Jeśli używamy metalowych lub ceramicznych foremek, warto posmarować je niewielką ilością oleju. Moje foremki są silikonowe, odporne na wysokie i niskie temperatury i takich oliwić nie trzeba, chociaż od czasu do czasu można – przedłuża to ich „żywotność”. Krok 1. Mleko, jajko i olej roztrzepujemy widelcem (lub krótko miksujemy mikserem) w niewielkiej misce. Krok 2. Do większego naczynia przesiewamy mąkę z proszkiem do pieczenia (przesianie mąki jest bardzo ważne – napowietrza ją, dzięki czemu ciasto lepiej wyrasta). Dodajemy cukier i sól, wsypujemy truskawki. Potrząsamy lekko naczyniem tak, aby owoce obtoczyły się w mącznej mieszance. Krok 3. Całość zalewamy mieszanką mleczną i delikatnie łączymy za pomocą drewnianej łyżki, aż powstanie średniej gęstości ciasto. Konsystencję można regulować dodatkową mąką lub mlekiem. Krok 4. Nastawiamy piekarnik na temperaturę 180 °C. Krok 5. Foremki lub ustawione na blaszce papilotki wypełniamy ciastem do ¾ ich wysokości. Krok 6. Wstawiamy foremki do piekarnika na środkową półkę i pieczemy ok. 20 minut, aż muffinki wyrosną i lekko zapieką się u góry. Na ostatnie 5-10 minut pieczenia można zwiększyć temperaturę do 190 °C, a drewnianym patyczkiem, pod koniec pieczenia, sprawdzić czy ciasto nie jest w środku surowe. UWAGA: w trakcie pieczenia nie otwieramy piekarnika. Krok 7. Po pieczeniu, gdy wystygną, możemy polać muffiny z truskawkami stopioną białą czekoladą. Niewielka ilość cukru i kwaskowatość truskawek sprawiają, że muffinki posmakują łasuchom, którzy nie przepadają za ciężkimi, mocno słodkimi ciastami. Dodatek niezbyt dużej ilości białej czekolady może doskonale uzupełnić lekko kwaskowaty smak.       Muffiny z truskawkami Jakie muffinki robimy następnym razem? :). Przepis bierze udział w akcji kulinarnej „Sezon Truskawkowy 2010” organizowanej przez Olgę Smile na blogu SmakImprezy.pl. tagged in Biała czekolada, Ciastka, mleko, muffiny, Prosty przepis, Truskawki     Share: facebook twitter pinterest google+ 