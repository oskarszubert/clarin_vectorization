( );    Rodzinne śniadanie albo podwieczorek to doskonały czas na racuchy drożdżowe i choć u mnie w domu przygotowywało się racuchy bez dodatku drożdży to właśnie ta wersja zdecydowanie najbardziej przypadła mi do gustu. Ciasto jest mało wymagające i można nawet pokusić się, z czasem, o przygotowywanie go najlepszą pod słońcem, babciną metodą „na oko”, a konsystencja – czy to odrobinę rzadsza, czy nieco gęstsza, i tak po usmażeniu będzie odpowiednia. Lubię od czasu do czasu usmażyć trochę racuchów na zapas i zamrozić. Są idealnym pomysłem na ekspresowe śniadanie, zwłaszcza gdy poprzedniego dnia nie zdążyłam zrobić zakupów, znudzą mi się kanapki i wolę sięgnąć po coś szybkiego. Rozmrażam je wtedy w kuchence mikrofalowej, a następnie podgrzewam – czy to w „mikrofali”, czy na suchej patelni ceramicznej. Najlepiej smakują oczywiście racuchy drożdżowe świeżo usmażone, posypane odrobiną cukru pudru lub polane syropem klonowym albo malinowym. Zobacz też: Więcej pomysłów na energetyczne, smaczne śniadania Do ciasta, jeszcze przed usmażeniem, można dodać surowe, obrane ze skórki, pokrojone w kostkę jabłka i/lub rodzynki, wzbogacić smak innymi, świeżymi owocami położonymi na racuchach już po usmażeniu, posypać odrobiną gorzkiego kakao lub cynamonu. Racuchy drożdżowe to jedno z tych dań, które, podobnie jak naleśniki, pozwala na odrobinę fantazji, szaleństwa i radości podczas przygotowywania domowego posiłku. Z jakimi dodatkami najbardziej smakują Wam racuchy? Racuszki drożdżowe Racuchy drożdżowe – przepis Czas przygotowania: ok. 30 minut Składniki:  500 g mąki (biała lub razowa, przesiana) 50 g drożdży 1,5 szklanki mleka (lub 1 szklanka mleka i pół szklanki jogurtu naturalnego; całość mleka można zastąpić 1,5 szklanki maślanki) 1-2 łyżki cukru waniliowego 1 jajko (opcjonalnie) szczypta soli  Dodatkowo:   olej do smażenia cukier puder do dekoracji   Przydatne poradniki:   Jak zrobić cukier waniliowy Wykonanie: Krok 1. Z mąki przesianej z solą formujemy w dużej misce kopiec, w środku tworzymy zagłębienie i rozkruszamy drożdże, zasypując je cukrem lub cukrem waniliowym. Krok 2. Zalewamy drożdże połową szklanki ciepłego, podgrzanego mleka lub maślanki i odstawiamy w ciepłe miejsce, pod przykryciem, do wyrośnięcia rozczynu. Krok 3. Dodajemy jajko, sól i pozostałe mleko (lub mleko i jogurt albo maślankę), mieszamy dokładnie drewnianą łyżką lub mikserem wyposażonym w końcówki-świderki (można też wymieszać ciasto ręcznie, ale będzie się mocno lepić do dłoni), przykrywamy ściereczką i odstawiamy w ciepłe miejsce wolne od przeciągów na ok. 2 godziny, do wyrośnięcia. Krok 4. Na rozgrzanym oleju (ok. 5 mm wysokości), najlepiej na teflonowej albo ceramicznej patelni, smażymy racuchy na średnim ogniu z obu stron (zbyt niski ogień to szansa na większą ilość pochłoniętego przez ciasto tłuszczu; zbyt duży ogień może sprawić, że racuchy szybko usmażą się z wierzchu, a w środku pozostaną surowe). Krok 5. Nadmiar tłuszczu można odcisnąć, kładąc usmażone racuchy drożdżowe na papierowym ręczniku lub serwetce. Krok 6. Gotowe racuchy dekorujemy przesianym przez sitko cukrem pudrem, można też podać je z cynamonem, polewą czekoladową czy świeżymi albo duszonymi owocami lub dżemem/konfiturą/owocami w syropie, a nawet z syropem klonowym.       Racuchy drożdżowe Racuchy drożdżowe tagged in drożdże, jajka, jogurt naturalny, mąka, mąka pszenna, mąka razowa, maślanka, mleko, racuchy    Share: facebook twitter pinterest google+ 