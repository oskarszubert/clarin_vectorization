( );     Śliwki w occie Śliwki w occie to jeden z moich ulubionych, drobnych deserów zimowych, chociaż darzę je sympatią na równi z gruszkami w occie – jedne i drugie mają idealnie wyważony stopień słodkości i są delikatnie kwaskowate. Takie owoce ze słoika, marynowane w octowej zalewie, pięknie pachną cynamonem i goździkami. Wielu z nas zapewne kojarzą się ze świętami. To także moje skojarzenie i pamiętam moment, kiedy po obfitej uczcie dla dorosłych, jako dziecko-niejadek można było dostać je w małej miseczce, do zjedzenia przy pomocy małego, babcinego widelca z wzorkiem. Zobacz też: Więcej pomysłów na śliwki oraz inne przetwory Śliwki w occie należą do nietrudnych do zrobienia przetworów z owoców, a po wykorzystaniu zapasu ze słoiczka pozostaje nam pyszna, aromatyczna zalewa octowa – ocet śliwkowy, idealny do wykorzystania jako dodatek do smacznych, kolorowych sałatek. Chociaż mi kojarzą się głównie z deserową przekąską poobiednią, można je też wykorzystać jako dodatek do głównych dań – świetnie urozmaicą mięsne potrawy o nowoczesnych połączeniach smaków, a na talerzu, razem z listkami świeżej mięty, utworzą apetyczną dekorację. Do przygotowania śliwek w occie warto wybrać owoce niezbyt mocno dojrzałe – powinny być jeszcze twarde, dzięki czemu po zalaniu zalewą i zamknięciu w słoiku nie rozpadną się, kiedy dość mocno nasiąkną. Bardzo lubię takie „dania wielokrotnego zastosowania”, gdzie, tak jak tutaj, nie wylewa się zalewy po zjedzeniu śliwek. Podobnie jak moja babcia, unikam marnowania jedzenia i w kuchni zawsze staram się wykorzystywać do końca wszystkie składniki i gotować w ilościach zapobiegających wyrzucaniu niezjedzonych potraw.       Śliwki w occie – przepis Składniki (na ok. 2 słoiki o pojemności 1 l):  1 kg śliwek (najlepsze są węgierki, twarde, lekko niedojrzałe; umyte, wytarte ściereczką, ponakłuwane wykałaczką) 250 ml octu winnego białego 250 g cukru 10 goździków 2-4 laski cynamonu Przydatne poradniki:   Jak pasteryzować słoiki     Wykonanie: Krok 1. Śliwki układamy w wyparzonych słoikach. Krok 2. Ocet zagotowujemy z 750 ml wody, i cukrem. Krok 3. Zalewamy śliwki gorącą zalewą, dodając i dzieląc równo przyprawy pomiędzy 2 słoiki. Zakręcamy i odstawiamy w chłodne miejsce na 24 godziny. Krok 4. Odkręcamy słoiki, przelewamy zalewę do garnka i doprowadzamy do wrzenia. Znów zalewamy owoce, zakręcamy i odstawiamy na 24 godziny w chłodne miejsce. Czynność ponownego zagotowania i zalewania powtarzamy jeszcze 3 razy, za każdym razem odstawiając zakręcone słoiki w chłodne miejsce. Krok 5. Po ostatnim zalaniu słoiki szczelnie zakręcamy i pasteryzujemy, następnie odstawiamy w chłodne miejsce do góry dnem i studzimy. Można też, po zakręceniu, zamiast pasteryzowania, zawinąć słoiki w gruby koc lub włożyć pod kołdrę, ustawione do góry dnem i trzymać przez kilkanaście godzin pod przykryciem.       Śliwki w occie tagged in Białe wino, cynamon, goździki, Prosty przepis, przetwory, śliwki     Share:   facebook twitter pinterest google+ 