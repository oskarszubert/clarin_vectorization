( );     Burger z frytkami Diabeł tkwi w szczegółach. Burgery można przygotować na niezliczoną ilość sposobów: z wołowiny, z mieszanki wołowo- wieprzowej, z dodatkiem jajka i/lub namoczonej albo tartej bułki czy krakersów lub z samego, zmielonego mięsa. Również dodatki bywają różne: jadłam już burgera rybnego w Australii, do którego, podobnie jak w mięsnej wersji, dodano plasterek pieczonego buraka i pociętą w nitki marchewkę, dawno temu próbowałam burgera w jednej z sieci fast food. Pszenne, miękkie bułki z sezamem, przełożone kotletem mięsnym z dodatkiem warzyw, święcą triumfy na całym świecie i nie sposób wyobrazić sobie wyjazdu choćby do Nowego Jorku, bez zjedzenia tamtejszego burgera.  „Musimy wpaść kiedyś do Ciebie i coś nam ugotujesz” – zapowiedzieli się Bartosz z Tomaszem po jednym ze spotkań wrocławskich blogerów. „Co powiesz na najbliższy czwartek?”. Zgodziłam się, pod warunkiem, że to oni ugotują coś pod moje dyktando i tak oto powstały nasze burgery.       Burgery – przepis Czas przygotowania: ok. 15 minut Czas chłodzenia: ok. 30 minut Składniki (dla 4-6 osób):  500 g wołowiny (zmielona) 1 jajko 1 sucha bułka pszenna 2 ząbki czosnku 3 łyżeczki sosu Worcestershire 2 łyżeczki sosu Tabasco ¼ szklanki siekanej natki pietruszki (opcjonalnie) 1 łyżeczka soli 1 lyżeczka pieprzu 4-6 bułek na burgery oliwa  Dodatkowo:  1 czerwona cebula (pokrojona w krążki) 4-8 pomidorków koktajlowych (przekrojone na pół lub pokrojone w grubsze plastry) 2-4 liście sałaty lodowej 2-4 plastry żółtego sera (opcjonalnie)    Wykonanie: Krok 1. Zmielone mięso, jajko i namoczoną, odciśniętą bułkę mieszamy z przyprawami i sosami w misce. Opcjonalnie do wołowiny można dodać posiekaną natkę pietruszki. Krok 2. Formujemy z mięsa 4-6 płaskich, okrągłych kotletów o grubości ok. 1,5 cm. Krok 3. Przykrywamy i odstawiamy do lodówki na 30 minut. Krok 4. Patelnię do grillowania smarujemy niewielką ilością oliwy i rozgrzewamy na największym płomieniu. Krok 5. Grillujemy na patelni kotlety po 4 minuty z każdej strony. Zdejmujemy i przykrywamy szczelnie, żeby nie wystygły. Krok 6. Bułki przekrawamy na pół i grillujemy po wewnętrznej stronie, przez 1 minutę. Krok 7. Kotlety układamy na dolnej części bułki i podgrzewamy całość razem z położonymi na mięsie plastrami żółtego sera (ser powinien się rozpuścić lub chociaż lekko zmięknąć; można też wcześniej, od razu po zdjęciu mięsa z patelni, ułożyć na nim ser i przykryć całość, żeby nie wystygła). Krok 8. Mięso dekorujemy kawałkami sałaty, pomidorkami koktajlowymi i cebulą. Doprawiamy szczyptą soli i pieprzu i przykrywamy górną częścią ugrillowanej bułki. Burger tagged in burger, cebula, czerwona cebula, Pomidory, sałata lodowa, wołowina     Share:   facebook twitter pinterest google+ 