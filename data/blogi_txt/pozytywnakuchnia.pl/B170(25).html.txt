( );    Klasyczny biszkopt bez proszku do pieczenia, tym razem o czekoladowym lub, jak kto woli, kakaowym smaku czyli biszkopt czekoladowy do tortów, ale nie tylko :). Jest bardzo delikatny, lekki i puszysty, wyrasta na pianie z białek, a przygotowuje się go bez dodatku tłuszczu i mąki ziemniaczanej. To najprostszy zestaw składników na biszkopt czekoladowy, jaki można sobie wyobrazić, a proporcje są ułożone tak, żeby w łatwy sposób można było je przeliczać i dostosowywać do większej lub mniejszej ilości jajek, w zależności od tego w jakiej tortownicy lub blaszce będzie upieczony.  Zobacz też: Przepisy na tort oraz pomysły na krem do tortu   Biszkopt czekoladowy Biszkopt czekoladowy według tego przepisu jest delikatny, lekki i puszysty jak gąbka. Po wystudzeniu i przed przełożeniem kremem warto nasączyć go sokiem, ponczem lub likierem, w zależności od tego jakie będą pozostałe składniki tortu, rolady czy ciasta, które ma z niego powstać. Można wykorzystać zarówno lekkie przełożenie, np. krem z bitej śmietany jak i nieco bardziej gęsty, kremowy, o bogatszej konsystencji. Jeśli biszkopt będzie całkowicie wystudzony i nie nasączy się go nadmiernie płynem, bez problemu utrzyma nawet nieco cięższą masę. Proporcje na biszkopt czekoladowy są całkiem proste do zapamiętania:  na 1 jajko przypadają 2 łyżki cukru i 2 łyżki mieszanki mąki i kakao oraz ⅓ łyżki soku z cytryny biszkopt czekoladowy o optymalnym smaku czekolady i ładnym, niezbyt ciemnym, ale też nie za jasnym kolorze brązowym to mieszanka mąki i kakao w proporcji 1:2 (czyli np. 2 łyżki kakao i 4 łyżki mąki, co razem daje 6 łyżek mieszanki potrzebne do upieczenia biszkoptu z 3 jajek). Aby biszkopt był nieco jaśniejszy, można wykorzystać inne proporcje kakao: 1:5 (czyli np. 1 łyżka kakao i 5 łyżek mąki, co razem daje 6 łyżek mieszanki potrzebne do biszkoptu z 3 jajek).  To tyle, jeśli chodzi o matematykę. Mam nadzieję, że nie zabrzmi to zbyt skomplikowanie. W razie potrzeby spójrzcie na poniższą tabelę ze składnikami i instrukcją wykonania i od razu wszystko stanie się jasne :).   Biszkopt kakaowy     Biszkopt czekoladowy – przepis Czas przygotowania: 30 minut Czas pieczenia: ok. 60 minut Składniki: Tortownica o średnicy 21-24 cm: biszkopt z 6 jajek Tortownica o średnicy 24-26 cm: biszkopt z 8 jajek Tortownica o średnicy 26-28 cm: biszkopt z 10 jajek Blaszka kwadratowa o boku 23 cm: biszkopt z 4 jajek (do przekrojenia na 2 placki) lub z 6 jajek (3 placki) Blaszka prostokątna 25×35 cm: biszkopt z 2 jajek (na roladę), z 5 jajek (do przekrojenia na 2 placki) lub z 8 jajek (na 3 placki) Proporcje na biszkopt na przykładzie 6 jajek:  6 jajek (żółtka oddzielone od białek) 12 łyżek cukru 8 łyżek mąki (przesiana przez sitko) 4 łyżki gorzkiego kakao (przesiane przez sitko) 2 łyżki soku z cytryny    Przydatne poradniki:  Piana z białek – jak ubić    Wykonanie:   Krok 1. Żółtka ucieramy z cukrem na gładko, niemal do białości, na najwyższych obrotach miksera. Krok 2. Do utartych żółtek dodajemy mąkę i kakao oraz 1,5 łyżki soku z cytryny, mieszamy całość mikserem na średnich obrotach. 4 łyżki kakao można zastąpić 4 łyżkami mąki i w ten sposób przygotować klasyczny, jasny biszkopt. Krok 3. Białka o temperaturze pokojowej ubijamy na sztywną pianę. W trakcie miksowana, w momencie gdy piana zacznie bieleć, dodajemy pół łyżki soku z cytryny. Krok 4. Połowę białek dodajemy do masy żółtkowej, delikatnie, ale w miarę szybko mieszając za pomocą łyżki. Czynność powtarzamy z drugą połową białek. Krok 5. Masę od razu przekładamy do tortownicy wysmarowanej tłuszczem i wysypanej bułką tartą, mąką lub kaszą manną albo wyłożonej papierem do pieczenia. Wstawiamy do piekarnika nagrzanego do 160 °C (tradycyjny tryb pieczenia góra+dół). Można włączyć w piekarniku termoobieg, obniżając temperaturę pieczenia o 10-20 °C. W czasie pieczenia nie otwieramy piekarnika! Czas pieczenia biszkoptu to ok. 60 minut. Po 55 minutach można uchylić drzwiczki i sprawdzić czy ciasto nie jest w środku surowe, wbijając w środek drewniany patyczek. Jeśli patyczek po wyjęciu z ciasta jest suchy, można od razu wyjąć tortownicę z piekarnika. Jeśli nie, kolejną próbę można przeprowadzić po 5-10 minutach. Krok 6. Gotowy biszkopt czekoladowy od razu wyjmujemy z piekarnika. Po wyjęciu, razem z blaszką, można upuścić z wysokości ok. 30 cm (tzw. rzucanie biszkoptem), dzięki czemu zablokują się w nim pęcherzyki powietrza i mocno nie opadnie. Krok 7. Biszkopt studzimy w tortownicy odwróconej do góry dnem, ustawionej na kratce z piekarnika położonej na stole lub kuchennym blacie, albo na „konstrukcji” z dwóch kubków jednakowej wielkości, o które można oprzeć brzegi tortownicy. Krok 8. Całkowicie wystudzony biszkopt wyjmujemy z tortownicy i kroimy za pomocą noża do ciast (ostrze z ząbkami), specjalnego noża strunowego do biszkoptów lub żyłki. Biszkopt czekoladowy tagged in Biszkopt, Biszkopt na tort, Ciasto, jajka, kakao, sok z cytryny, Wypieki    Share: facebook twitter pinterest google+ 