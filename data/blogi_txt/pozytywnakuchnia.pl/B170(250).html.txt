( );     Korzenna ryba po laotańsku Dzisiaj mieliśmy rybę, bo przecież ja też czasem muszę coś zjeść :). W ich przyrządzaniu nie jestem raczej zbyt dobra, chociaż Jacek twierdzi, że stawiam sobie za wysoko poprzeczkę ;). Może to kwestia tego, że dotychczas ograniczałam się do smażenia ryby, robienia sosu (grzybowego albo szpinakowego) i podawania z surówką i/lub ryżem. Natomiast dzisiaj wyszła mi dość smacznie, a co najważniejsze, zupełnie inaczej niż zwykle. Wystarczył trochę inny sposób smażenia, użycie niestandardowych (w porównaniu z gotową mieszanką o nazwie „Przyprawa do ryb”) przypraw i podanie na sposób azjatycki. Kto ma ochotę, niech w wolnej chwili spróbuje. Ale wcześniej polecam zakup dobrego okapu; nie ma to jak zapach smażonej na głębokim oleju ryby :). Na szczęście przy tak ładnej jak dzisiejsza pogodzie, przy otwartych wszystkich oknach, przy słońcu zaglądającym wesoło do mojej Pozytywnej Kuchni i zapachu nadchodzącej coraz większymi krokami wiosny nic nie było w stanie ugasić mojego zadowolenia i optymizmu! Przepis na korzenną rybę po laotańsku jest trochę skomplikowany. Trzeba się nakroić, naucierać, nagotować, naobtaczać i nasmażyć. Ale moim zdaniem warto. Proporcje podaję dla 2 osób. Jest to zmodyfikowana wersja przepisu z mojej książki „Kuchnia azjatycka”.      Przepis na korzenną rybę Składniki (dla 2 osób): Sos:  1 łyżka oleju sezamowego 1 ząbek czosnku (wyciśnięty przez praskę) 1 mała cebula (drobno pokrojona) 1 czubata łyżka utartego korzenia imbiru 2 łyżki sosu sojowego 1 łyżka brązowego cukru 1 łyżka mąki kukurydzianej 1/2 szklanki wody  Ryba:  2 filety ryby o zbitym, białym mięsie (np. karmazyn) 1/2 szklanki mąki duża szczypta zmielonego kminku duża szczypta zmielonej kolendry duża szczypta sproszkowanej papryki 1 białko, lekko roztrzepane olej do głębokiego smażenia Wykonanie:   Zaczynamy od sosu. Olej sezamowy należy rozgrzać w małym rondelku i podsmażyć na nim (na małym ogniu) na złocisty kolor cebulę, czosnek, imbir i dymkę (ok. 5 minut). Następnie dodajemy sos sojowy, cukier i wodę. Odstawiamy na czas przygotowywania ryby. Rybę kroimy na kawałki dowolnej wielkości. Jeśli chcemy jeść potrawę pałeczkami, idealna będzie kostka o boku ok. 2 cm. Maczamy każdy kawałek w białku, obtaczamy w mieszance mąki i przypraw, smażymy w woku, na głębokim oleju. Dobra rada, żeby smażyć rybę partiami, wyjmować z woka gotowe kawałki i odcedzać z nadmiaru oleju np. na kawałku papierowego ręcznika. Po usmażeniu wszystkich kawałków ryby dokańczamy przygotowanie sosu: rozpuszczamy mąkę kukurydzianą w niewielkiej ilości wody, dodajemy do przygotowanego wcześniej sosu i zagotowujemy stale mieszając. Gdy sos lekko zgęstnieje, polewamy nim rybę, bierzemy pałeczki do ręki i urządzamy zawody, komu pierwszemu danie w całości trafi do żołądka :).       W oryginale oprócz sosu sojowego należało też użyć sosu rybnego, ale nie miałam akurat pod ręką. Jest to dodatek o dość nietypowym, charakterystycznym smaku i zapachu i trochę żałuję, że dotychczas jeszcze nie widziałam w żadnym z większych i mniejszych sklepów w mojej okolicy.  tagged in cebula, czosnek, dymka, imbir, kminek, kolendra, mąka kukurydziana, panga, papryka, Prosty przepis, ryba, Ryby i owoce morza, sos sojowy Share:   facebook twitter pinterest google+ 