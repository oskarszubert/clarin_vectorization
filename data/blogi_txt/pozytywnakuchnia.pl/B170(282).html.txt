( );     Sernik jagodowy Miłość do serników ma różne oblicza i, podobnie jak w przypadku ciasta z borówką amerykańską, może przybrać piękny, fioletowy kolor i stać się miłością jagodową. Jagody lub, zamiennie, maliny to idealne owoce do przygotowania tego wspaniałego ciasta, a sam sernik jagodowy zaskoczy Was i Waszych gości nie tylko kolorem, ale też delikatną konsystencją i cudownym smakiem, zwłaszcza jeśli zdecydujecie się udekorować go kremem z mascarpone, z dodatkiem świeżych owoców.  Zobacz też: Więcej pomysłów na jagody i inne przepisy na sernik   Sernik jagodowy to jeden z serników nietypowych i sezonowych, na pewno nie tak popularny jak jego biali lub żółci, waniliowi bracia, ale z pewnością wart uwagi każdego sernikomaniaka. Przygotowałam go na spodzie z herbatników w polewie czekoladowej, dodałam płatki migdałów, zagniotłam i zalałam fioletową, serową masą. Jako najprostszą dekorację można w nim wykorzystać polewę z białej czekolady, ale proponuję Wam coś ekstra: spróbujcie udekorować go kremem z mascarpone i świeżymi borówkami amerykańskimi (jagody mogą nieładnie puścić na takim kremie sok) – gwarantuję niezapomniane wrażenia wizualne i smakowe.         Sernik jagodowy – przepis z filmem Full HD         Obejrzyj film bezpośrednio na YouTube: http://www.youtube.com/watch?v=TU5VSwCpurQ              Sernik jagodowy – przepis Czas przygotowania: 15 minut Czas pieczenia: ok. 60 minut Składniki (tortownica ok. 21 cm): Masa serowa:  1 kg twarogu (dwukrotnie zmielony, można wymieszać pół na pół z mascarpone) 3 jajka 1 szklanka jagód (można zmiksować w blenderze) ½-¾ szklanki cukru 1 łyżka ekstraktu waniliowego 2 łyżki mąki ziemniaczanej lub kaszy manny  Spód:  250 g herbatników z czekoladą lub czekoladowych (zmiksowane w blenderze) 50 g migdałów w płatkach  Krem:  250 g mascarpone 1 łyżka ekstraktu waniliowego ¼ szklanki cukru pudru  Dekoracja: ½ szklanki borówek amerykańskich świeża mięta  Przydatne poradniki:  Jak zrobić sernik idealny    Wykonanie:   Krok 1. Na dnie tortownicy wyłożonej papierem do pieczenia lub wysmarowanej masłem i wyspanej mąką/bułką tartą wykładamy herbatniki wymieszane z migdałami i dobrze ugniatamy, wyrównując powierzchnię. Krok 2. Twaróg miksujemy z cukrem i jagodami – mogą być zmiksowane w blenderze, a można też dopiero potem, na koniec, zmiksować za pomocą ręcznego blendera całą masę. Krok 3. Do masy dodajemy po 1 jajku, za każdym razem dokładnie rozmiksowując przed wbiciem kolejnego. Krok 4. Dosypujemy do masy serowej mąkę ziemniaczaną i jeszcze chwilę miksujemy do połączenia składników. Krok 5. Całą masę można rozdrobnić blenderem dla uzyskania gładkiej konsystencji, bez większych drobinek jagód. Krok 6. Przelewamy masę do tortownicy na warstwę herbatnikową. Krok 7. Pieczemy sernik przez 30 minut w temperaturze 180 °C (góra+dół), następnie obniżamy temperaturę do 160 °C i pieczemy przez kolejne pół godziny. Studzimy sernik w zamkniętym piekarniku, następnie przez 2-3 godziny chłodzimy w lodówce. Krok 8. Krem przygotowujemy, miksując mascarpone z cukrem pudrem i wanilią. Krok 9. Dekorujemy schłodzony sernik kremem i świeżymi owocami oraz miętą.       Sernik jagodowy tagged in Ciasto, Jagody, jajka, mascarpone, sernik, twaróg, Wypieki     Share:   facebook twitter pinterest google+ 