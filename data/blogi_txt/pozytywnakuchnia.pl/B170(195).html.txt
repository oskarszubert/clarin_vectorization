( );    Na stole wigilijnym w domu moich rodziców co roku, obok pierogów ruskich, pojawiają się pierogi z grzybami i kapustą, które dzieci w naszej rodzinie od lat nazywają czarnymi pierogami i odmawiają ich jedzenia, wybierając pierogi „białe, te ładniejsze”.  Zobacz też: Przepisy na potrawy wigilijne i inne receptury na Boże Narodzenie Bardzo lubię pierogi z grzybami i kapustą i choć jako dziecko to prawdopodobnie ja rozpoczęłam uwielbienie do białych i ładniejszych pierogów, dziś nie wyobrażam sobie bez nich Wigilii – są daniem typowo świątecznym i w ciągu całego roku nie goszczą w naszym codziennym menu. Można podać je tradycyjnie, z usmażoną na tłuszczu cebulą lub spróbować nieco innej, aromatycznej, wersji: klarowanego masła połączonego z suszonym tymiankiem. Takie stopione, ziołowe masło bardzo dobrze podkreśli smak grzybowo-kapuścianego farszu i nada typowemu daniu nowego charakteru. Pierogi z grzybami i kapustą       Przepis na pierogi z grzybami i kapustą   Czas przygotowania: 1 godzina Składniki (na ok. 130 pierogów): Farsz na pierogi:  300 g suszonych grzybów (namoczone w zimnej wodzie przez kilka godzin, odciśnięte) 1 kg kiszonej kapusty 3 cebule (drobno pokrojone) pieprz, sól, 2 łyżeczki papryki w proszku masło klarowane lub olej do smażenia  Ciasto na pierogi:  600 g mąki tortowej 2 szklanki wrzątku 2-3 duże szczypty soli dodatkowa mąka do podsypywania podczas wałkowania  Przydatne poradniki:  Jak zrobić ciasto na pierogi Jak zrobić masło klarowane Jak pokroić cebulę    Wykonanie:   Krok 1. Kapustę dokładnie odciskamy, zalewamy wrzątkiem i gotujemy przez ok. 30 minut. Krok 2. Cebulę szklimy na tłuszczu, następnie dodajemy grzyby i smażymy przez ok. 15 minut na średnim ogniu. Krok 3. Do grzybów i cebuli dodajemy ugotowaną, dokładnie odciśniętą kapustę i podsmażamy przez ok. 5 minut, od czasu do czasu mieszając. Krok 4. Doprawiamy farsz solą i pieprzem oraz papryką w proszku. Mieszamy, jeszcze chwilę trzymamy na ogniu. Krok 5. Mielimy farsz w maszynce do mięsa o najdrobniejszych oczkach. Krok 6. Mąkę z solą przesiewamy do miski lub na stolnicę, na środku kopca robimy zagłębienie. Krok 7. Wlewamy wrzątek do mąki i mieszamy drewnianą łyżką tak długo aż woda połączy się z mąką i delikatnie ostygnie. Krok 8. Zagniatamy ciasto przez ok. 10 minut. Powinno być miękkie i elastyczne, odrywać się od ręki, a konsystencję możemy regulować, dodając więcej mąki lub wody. Krok 9. Odpowiednie wałkowanie to duża część sukcesu. Podczas wałkowania stolnicę i wierzch ciasta należy podsypywać mąką. Wałkujemy na grubość ok. 1-2 mm i zaczynamy, za pomocą szklanki, wycinać kółka w cieście. Krok 10. Każde kółko z ciasta leżące na stolnicy jest suche z wierzchu i wilgotne od spodu. Dlatego przed nałożeniem farszu każde kółko, które bierzemy do ręki, obracamy do góry nogami – w ten sposób łatwiej nam będzie kleić. Jeśli ciasto zdąży się skurczyć po rozwałkowaniu, każde kółko przed sklejaniem możemy lekko rozciągnąć. Krok 11. Delikatnie posypujemy palec wskazujący i kciuk mąką, nakładamy łyżeczką farsz (lepiej mniej niż więcej) na ciasto, składamy kółko na pół i rozpoczynamy klejenie. Cała sztuka polega na tym, żeby skleić ciasto, nie zahaczając o farsz. W przeciwnym razie pierogi rozkleją się w trakcie gotowania. Klejenie zaczynamy od czubka w kierunku jednego, a potem drugiego brzegu pieroga. Polecam na wszelki wypadek docisnąć jeszcze raz miejsce sklejenia przed odłożeniem pieroga. Możemy pobawić się w fantazyjnie posklejane wzorki, dognieść sklejony brzeg widelcem. Sklejony brzeg powinien mieć szerokość ok. 1 cm. Krok 12. Każdy pierożek po sklejeniu układamy na suchej ściereczce lub lekko omączonej stolnicy (z wierzchu można przykryć pierogi ściereczką, jeśli lepimy i gotujemy większe partie i nie chcemy, żeby obeschły). Krok 13. Zagotowujemy w dużym garnku posoloną wodę (1 łyżeczka soli na 1 litr wody). Krok 14. Pierogi wrzucamy delikatnie (albo każdy po kolei, albo za pomocą durszlaka) do wrzącej wody, delikatnie mieszamy, żeby nie przykleiły się do dna i zagotowujemy przez chwilę, aż wypłyną na powierzchnię. Krok 15. Wyjmujemy przy pomocy durszlaka, jednocześnie odcedzając z wody, kładziemy na talerz i delikatnie polewamy roztopionym masłem klarowanym wymieszanym z tymiankiem lub olejem z przysmażoną cebulą.       Wigilijne pierogi z grzybami i kapustą   tagged in cebula, Grzyby, Kapusta, kiszona kapusta, pierogi, pierogi z warzywami, Potrawy wigilijne, Tani obiad, wigilia    Share: facebook twitter pinterest google+ 