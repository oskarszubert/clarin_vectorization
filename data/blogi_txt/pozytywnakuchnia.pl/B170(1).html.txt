( );    Domowe, kolorowe i smaczne wypieki, z których słynie kuchnia polska, goszczą na naszych stołach z okazji świąt, urodzin, imienin. Wiele osób preferuje w swoim domu stały repertuar ciast, opanowując przygotowanie kilku wypieków i przygotowując za każdym razem te same ciasta. Z kolei prawdziwi miłośnicy pieczenia za każdym razem pieką inne ciasto, zaskakując domowników i gości nowymi pomysłami. Jednym i drugim z pewnością przypadnie do gustu recenzowana dziś książka kucharska „103 ciasta Siostry Anastazji„, dostępna w nowym, ulepszonym, bardziej kolorowym wydaniu.  103 ciasta Siostry Anastazji Książka ”103 ciasta Siostry Anastazji” została wydana w twardej, połyskującej oprawie i jest jedną z kilku książek autorki dostępnych na rynku. Została podzielona na dwa główne rozdziały: „Przepisy podstawowe” oraz „Placki, torty, ciasta…”. Całość to aż 103 przepisy ze zdjęciami, poprzedzona przedmową na temat kuchni klasztornej, a zwłaszcza wypieków i innych słodyczy, której autorem jest ksiądz Stanisław Groń oraz zestawem 13 porad Siostry Anastazji, dotyczących udanych wypieków. Obok każdego przepisu w książce zamieszczono kolorowe, apetyczne fotografie ciast, na kolorowych talerzykach i tłach, często w otoczeniu kompozycji kwiatowych. Ciasta są często bardzo ładnie udekorowane, np. bakaliami, polewami lub galaretką. Każdy przepis w książce to lista składników, instrukcja wykonania oraz uwagi, np. odnośnie sposobu krojenia. Do niektórych receptur dołączone są też cytaty wypowiedzi św. Ignacego Loyoli, założyciela zakonu jezuitów lub wspomnienia jego osoby. W części „Przepisy podstawowe” autorka zamieściła najpopularniejsze, bazowe receptury, które najczęściej wykorzystuje, przygotowując swoje wypieki. Znajdziemy tu przepis na polewę czekoladową, kruche placki i biszkopty: jasne, ciemne i z orzechami. Przepisy podstawowe Najobszerniejszą, główną częścią książki są „Placki, torty, ciasta„. Każdy przepis został tu oznaczony symbolem stopnia trudności (najprostsze wypieki to symbol jednego kawałka tortu, najtrudniejsze – trzech kawałków), dzięki czemu osoby początkujące mogą zacząć od ciast łatwych, a zaawansowane miłośniczki domowych wypieków od razu mogą przystąpić do pieczenia trudniejszych ciast. W tej części książki w większości znajdziemy przepisy na kolorowe ciasta warstwowe: kruche placki lub biszkopty przekładane kremem lub masą, polewane polewą lub galaretką, ale nie zabraknie też standardowych, domowych wypieków: murzynka, sernika, szarlotki, kremówek, piernika czy metrowca. Ciekawostką są tutaj nazwy niektórych wypieków: np. żołądkowiec, harataniec albo słodka teściowa. Tort cappuccino Podsumowanie Książkę “103 ciasta Siostry Anastazji” polecam w pierwszej kolejności paniom domu, które regularnie przygotowują wypieki w swoich domach i chciałyby, żeby na ich stole za każdym razem gościło inne, kolorowe, apetyczne ciasto, którym mogą zaskoczyć domowników i gości. Ze względu na praktyczne porady książka przyda się też osobom stawiającym pierwsze kroki w przygotowaniu domowych wypieków, które z pewnością chętnie wypróbują przepisy na podstawowe, klasyczne wypieki. Informacje o książce - Tytuł: “103 ciasta Siostry Anastazji” - Autorka: Siostra Anastazja Pustelnik FDC - Wydawnictwo WAM - Liczba stron: 272 - Cena: ok. 34,00 zł - Gdzie kupić: e.wydawnictwowam.pl tagged in książka kucharska    Share: facebook twitter pinterest google+ 