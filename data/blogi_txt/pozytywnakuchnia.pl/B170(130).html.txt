( );    Oto bazowa receptura, która bije na głowę wszelkie gotowe produkty z puszki. Masa makowa najlepsza czyli taka, jaką lubimy najbardziej. Można przygotować ją w domu, wykorzystując maszynkę do mielenia mięsa lub blender, wybierając zestaw ulubionych bakalii, słodząc miodem i powstrzymując się przed wyjedzeniem całego zapasu z miseczki. Masa makowa w podstawowej wersji: do podania jako dodatek do klusek z makiem lub łamańców z makiem, można w niej też maczać inne, kruche ciasteczka czy krakersy.  Zobacz też: Więcej pomysłów na wykorzystanie maku   Bardzo lubię takie proste, podstawowe przepisy. Mając odrobinę więcej czasu, przygotowuję podstawowe składniki wielu dań i deserów, dzięki czemu wiem dokładnie co się w nich znajduje i sama, wedle uznania, modyfikuję skład. I chociaż nigdy nie ukrywam, że czasem sięgam po produkty gotowe, np. z puszek, jestem zdania, że najlepiej wszystko przygotować samodzielnie. Masa makowa z puszki może okazać się produktem mocno posłodzonym cukrem, z dodatkiem niewielkiej ilości bakalii czy nawet… maku. Domowa masa makowa to mak ugotowany na mleku, chociaż alergicy spokojnie mogą zastąpić je wodą. Zamiast cukru w całości posłodzona jest miodem, a wykorzystany do podsmażenia bakalii tłuszcz to prawdziwe, dobre masło. Masa makowa Bakalie do masy makowej Do przygotowania masy makowej można wykorzystać różne bakalie: orzechy włoskie, siekane, orzechy nerkowca (moje ulubione), blanszowane orzechy laskowe lub migdały. Warto dodać kandyzowaną skórkę z pomarańczy i rodzynki, które można też zastąpić lub uzupełnić pyszną, suszoną żurawiną. Suszone morele pokrojone w kostkę, suszone figi, kandyzowany ananas czy papaja to tylko kolejne pomysły na wzbogacenie jej smaku, chociaż klasycznie nie dodaje się ich do masy makowej. Najlepsza masa makowa – z miodem Najlepszy środek słodzący masę makową to miód i warto wybrać ten o niezbyt intensywnym smaku, który jedynie delikatnie podkreśli smak wszystkich bakalii. Jeśli masa będzie Waszym zdaniem zbyt mało słodka, można dodać do niej cukier, najlepiej brązowy, a jeszcze lepiej zastąpić go ksylitolem czyli cukrem brzozowym. Aromaty do masy makowej W masie makowej nie może zabraknąć wanilii, najlepiej takiej prawdziwej, w ziarenkach, chociaż sprawdzi się też dodatek ekstraktu waniliowego lub pasty. Można wzbogacić jej smak rumem czy likierem, np. migdałowym, pomarańczowym albo cytrynowym, które dodadzą charakterystycznego smaku i zapachu oraz lekkiej kwaskowatości pozostałym, łagodnym składnikom. Wystarczy 50 ml alkoholu na każdy 1 kg masy – wyjątek to spirytus, którego wystarczy 1 łyżka. Masa makowa do ciasta Gotową masę można wykorzystać jako jedną z warstw lub wierzch mazurka i jeśli ktoś z Was przygotowywał mój mazurek królewski, z pewnością wie jak wybornie smakuje w towarzystwie jabłek z dodatkiem galaretki oraz polewy orzechowej, kruchego ciasta i czekolady. Piekąc makowiec, seromakowiec lub inne ciasto z makiem, do masy makowej z reguły trzeba dodać jajka: oddzielić białka od żółtek, wymieszać żółtka z masą, następnie ubić pianę z białek i delikatnie wymieszać całość. Standardowo na 1 kg masy makowej potrzebne będzie 6 jajek średniej wielkości.     Masa makowa – przepis   Składniki (na ok. 1 kg masy):  ½ kg maku 1 szklanka miodu 200 g (1 kostka) masła 1½ l mleka lub wody  Dodatki do masy makowej:  100 g migdałów w płatkach 50 g orzechów (np. nerkowca, włoskie, laskowe) 100 g suszonych owoców (np. rodzynki, żurawina, morele) 3 łyżki kandyzowanej skórki z pomarańczy miąższ z ½ laski wanilii     Przydatne poradniki: Piana z białek – jak ubić    Wykonanie: Krok 1. Mak zalewamy mlekiem lub wodą i zagotowujemy, następnie na średnim ogniu gotujemy przez ok. 30 minut. Odcedzamy na sicie, odciskamy i mielimy w maszynce na najdrobniejszych oczkach lub w blenderze o dużej mocy. Pozostałe mleko można wykorzystać jako dodatek do ciasta lub bazę do przygotowania racuchów, placuszków czy naleśników. Krok 2. W tym samym garnku, w którym był gotowany mak, roztapiamy masło z miodem. Krok 3. Dodajemy bakalie i przez ok. 1-2 minuty podsmażamy na średnim ogniu. Krok 4. Dokładnie i intensywnie mieszamy całość z makiem. Odstawiamy do wystudzenia. Masa makowa może być przechowywana przez 2-3 dni w lodówce. Masa makowa tagged in mak, migdały, miód, orzechy, Potrawy wigilijne, wigilia, żurawina    Share:   facebook twitter pinterest google+ 