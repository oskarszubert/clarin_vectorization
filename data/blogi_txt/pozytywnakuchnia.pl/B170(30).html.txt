( );    Choć zdecydowanie najbardziej lubię serniki i ciasta z dużą ilością owoców, przepadam też za klasycznym brownie, delikatnie przypieczonym z wierzchu i wilgotnym, mocno czekoladowym w środku.  Jest to jedno z ciast na poprawę złego, jesienno-zimowego nastroju, kiedy doskwiera nam brak słońca i świeżych, dojrzałych, sezonowych owoców. Siedząc przed telewizorem i oglądając ulubiony serial, można zajadać się ciepłym brownie i popijać je mlekiem, a następnego dnia zrzucić odrobinę kalorii w klubie fitness lub na basenie.  Brownie jest ciastem, którego receptura, jak głosi legenda, powstała przypadkowo, kiedy to przygotowująca je gospodyni zapomniała o dodaniu do ciasta mąki. Spotyka się dziś w cukierniach czy kawiarniach takie brownies, których środek faktycznie jest mocno gęsty i czekoladowy, konsystencją przypominając odrobinę blok czekoladowy, ale klasycznie, współcześnie, mąkę do tego ciasta się dodaje, uzyskując po upieczeniu cieniutką, chrupiącą skórkę i wilgotny, gąbczasty, czekoladowy środek.     Brownie – przepis Składniki: 2 tabliczki gorzkiej czekolady (ok. 200 g) 1⅓ szklanki cukru ⅔ szklanki mąki 1 kostka (200 g) masła 6 jajek 200 g łuskanych orzechów włoskich (opcjonalnie)  Potrzebne też będą:  papier do pieczenia wysoka na ok. 5 cm blaszka o wymiarach ok. 30×45 cm trzepaczka do jajek lub mikser 2 rondelki: mały i średni większa miska   Wykonanie: Krok 1. W średnim rondlu zagotowujemy wodę. Wstawiamy do gotującego się cały czas wrzątku mały rondel i roztapiamy w nim, w kąpieli wodnej, czekoladę i masło, stale mieszając (w ten sposób nic się nie przypali). Odstawiamy do przestygnięcia. Krok 2. W dużej misce ubijamy jajka z cukrem. Wlewamy ostudzoną masę czekoladową, dalej ubijając. Krok 3. Powoli dosypujemy mąkę, ubijamy wszystkie składniki na jednolitą masę. Krok 4. Na koniec, opcjonalnie, dodajemy rozdrobnione (grubo posiekane lub zmielone) orzechy. Krok 5. Wlewamy ciasto do wyłożonej papierem do pieczenia blaszki. Wstawiamy do rozgrzanego do temperatury 200 °C piekarnika i pieczemy ok. 20 minut. Krok 6. Nakłuwamy ciasto patyczkiem w środkowej części i sprawdzamy czy się upiekło. Jeśli patyk jest „prawie suchy” (musi zostać na nim parę okruszków), nasze ciasto jest gotowe. Powinno być suche z wierzchu i lekko wilgotne w środku. Ciasto należy pokroić zanim wystygnie.       Brownies tagged in Ciasto, czekolada, gorzka czekolada, jajka, mleko, orzechy włoskie, Prosty przepis    Share:   facebook twitter pinterest google+ 