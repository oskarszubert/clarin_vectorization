( );    Trzy najpopularniejsze mazurki goszczące na polskich stołach w trakcie Wielkanocy: mazurek czekoladowy, mazurek kajmakowy i mazurek orzechowy - jeśli jeszcze nie piekliście któregoś z nich, gorąco polecam spróbować. Dwa pierwsze są wyjątkowo łatwe do zrobienia, jak przystało na prawdziwą, mazurkową klasykę wielkanocną. Mazurek orzechowy, decydując się na wersję z kremem budyniowym, można przygotować, dysponując nieco większą ilością czasu, za to efekt po upieczeniu i zaskoczenie domowników na pewno wynagrodzą oczekiwanie poświęcone na chłodzenie kremu i konieczność wygospodarowania dodatkowego miejsca w lodówce. Zobacz też: Więcej przepisów na Wielkanoc  Mazurek orzechowy z kremem może okazać się nieco bardziej „wymagającym” przepisem, dlatego pełnym obaw, początkującym miłośnikom domowych wypieków polecam rozważyć przygotowanie go z przełożeniem z konfitury, dżemu lub marmolady, najlepiej o kwaskowatym smaku: z truskawek albo pomarańcz, chociaż wersja jabłkowa, zwłaszcza w połączeniu z orzechami, również będzie fantastyczna. Ostatecznie, w wersji wyjątkowo bogatej, dżem można położyć pod warstwę kremu i w ten sposób, obok mazurka królewskiego, powstanie kolejne, warstwowe, wyjątkowe ciasto wielkanocne. Mój mazurek orzechowy przygotowałam kilka dni przed Wielkanocą i… zamroziłam. Rozmrożony, bez podgrzewania, które przecież rozpuściłoby krem, smakował wyśmienicie. Ciekawa jestem na którą wersję przełożenia zdecydujecie się, piekąc to ciasto. Podzielcie się swoimi pomysłami w komentarzach :). Mazurek orzechowy       Mazurek orzechowy – przepis Czas przygotowania: 30 minut Czas pieczenia: ok. 20 minut Składniki (blaszka 25 x 35 cm): Kruche ciasto:  3 szklanki mąki krupczatki, tortowej lub razowej 300 g (1½ kostki) masła ⅓ szklanki cukru pudru 4 żółtka miąższ z ½ laski wanilii Krem budyniowy:  500 ml mleka 1 łyżka ekstraktu waniliowego lub miąższ z ½ laski wanilii 3 łyżki mąki pszennej 3 łyżki mąki ziemniaczanej 200 g (1 kostka) masła  Skórka orzechowa:  250 g orzechów włoskich 100 g (½ kostki) masła ¾ szklanki cukru Polewa czekoladowa:  100 g (1 tabliczka) czekolady 50 g (¼ kostki) masła  Przydatne poradniki:  Jak zrobić kruche ciasto Jak zrobić budyń na krem Jak zrobić krem budyniowy Polewa czekoladowa – przepis Pomysły jak wykorzystać białka jajek Wykonanie: Krok 1. Rozpoczynamy od zagniecenia kruchego ciasta. Wyjęte z lodówki masło siekamy z mąką i cukrem za pomocą drewnianej łopatki. Krok 2. Dodajemy pozostałe składniki na kruche ciasto i szybko zagniatamy (można pomagać sobie mikserem z końcówkami świderkami. Krok 3. ⅔ ciasta wylepiamy na dnie blaszki wyłożonej papierem do pieczenia lub wysmarowanej masłem. Pozostałe ciasto formujemy w wałeczek i tworzymy dekoracyjne boki (można ugnieść delikatnie widelcem). Całość (oprócz boków) nakłuwamy gęsto widelcem. Krok 4. Wstawiamy kruche ciasto do piekarnika nagrzanego do 220 °C na ok. 20 minut. Krok 5. W czasie gdy ciasto piecze się w piekarniku, można ugotować budyń na krem. w 1 szklance mleka rozpuszczamy, bardzo dokładnie mieszając, mąki i wanilię. Krok 6. Pozostałe mleko zagotowujemy. Krok 7. Stopniowo dolewamy do rondla mieszankę mączno-mleczną, cały czas intensywnie mieszając i na niedużym ogniu, powoli, gotujemy budyń tak, żeby mocno zgęstniał. Ugotowany budyń studzimy w temperaturze pokojowej. Krok 8. Masło o temperaturze pokojowej ucieramy mikserem na puszysty krem, na najwyższych obrotach. Krok 9. Dodajemy po 1 łyżce wystudzonego budyniu do masła, za każdym razem rozmiksowując całość na średnich obrotach miksera. Krok 10. Krem rozsmarowujemy na upieczonym i wystudzonym cieście i wstawiamy do stężenia do lodówki, na ok. 1 godzinę. Krok 11. Kiedy krem tężeje, można przygotować skórkę orzechową. Masło rozpuszczamy na niewielkim ogniu na patelni z nieprzywierającą powłoką. Krok 12. Dodajemy orzechy i cukier i całość podgrzewamy, aż cukier się rozpuści, a orzechy lekko uprażą/skarmelizują. Krok 13. Wystudzoną skórkę orzechową wysypujemy na stężały krem budyniowy. Krok 14. Dekorujemy wierzch orzechowy polewą powstałą z rozpuszczenia czekolady i masła w kąpieli wodnej.     Mazurek z orzechami Mazurek orzechowy tagged in Ciasto, ciasto z bakaliami, mazurek, mazurek wielkanocny, Wypieki    Share:   facebook twitter pinterest google+ 