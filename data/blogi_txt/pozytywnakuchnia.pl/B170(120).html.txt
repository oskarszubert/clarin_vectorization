( );    Czasem przychodzi mi ochota zjedzenia czegoś ostrego, ale jednocześnie uzupełnionego innymi smakami. Bardzo lubię pikantne dania, chociaż nie jestem zwolenniczką potraw, w których ostry smak dominuje do tego stopnia, że podczas jedzenia trudno odgadnąć nazwy składników, z których zostały przygotowane. Makaron z krewetkami po singapursku należy do dań bardzo ostrych, za sprawą dodanej do sosu zielonej pasty curry. Dzięki dodatkowi łagodnych kiełków fasoli, mleczka kokosowego i krewetek smaki świetnie się uzupełniają, tworząc ciekawą i prostą w przygotowaniu kompozycję. Jest to, po curry z łososiem, kolejne wyjątkowo udane połączenie zielonej pasty curry i mleka kokosowego w mojej kuchni.  Zobacz też: Więcej pomysłów na krewetki  Poza zieloną pastą curry danie nie wymaga dodawania żadnych przypraw, a jego przygotowanie trwa niewiele – tylko 15 minut. Miłośnicy nieco mniej ostrych potraw mogą zmniejszyć ilość dodawanej pusty curry o połowę.  Ostry makaron z krewetkami po singapursku     Makaron z krewetkami po singapursku – przepis Czas aktywności: 15 minut Składniki (dla 4 osób):  250 g krewetek królewskich (obrane) 250 g chińskiego makaronu 2 małe puszki mleczka kokosowego 250 ml wywaru (warzywny lub rybny) 1 duża puszka kiełków fasoli 1 łyżka zielonej pasty curry 1 cebula (drobno pokrojona) 3 ząbki czosnku (przeciśnięty przez praskę) 1/2 zielonej papryki (drobno pokrojona) 1 łyżka oleju 2 limonki  Przydatne poradniki:   Jak obrać krewetki     Wykonanie:   Krok 1. Przyrządzamy sos W woku rozgrzewamy olej i smażymy cebulę z czosnkiem, cały czas mieszając, aż do zeszklenia. Dodajemy pastę curry, smażymy jeszcze przez 2 minuty. Dodajemy wywar i mleczko kokosowe, doprowadzamy do wrzenia i dusimy na małym ogniu przez 5 minut. Krok 2. Przygotowujemy makaron Podczas duszenia sosu zalewamy w żaroodpornym naczyniu makaron wrzątkiem tak, aby był przykryty wodą. Przykrywamy i odstawiamy na ilość minut podaną na opakowaniu. Krok 3. Dusimy krewetki i warzywa Do sosu dodajemy rozmrożone, obrane krewetki i gotujemy przez ok. 3 minuty, aż zróżowieją. Cały czas mieszamy. Dodajemy paprykę i kiełki fasoli, a na końcu sok wyciśnięty z 1 limonki. Odcedzony makaron układamy na głębokich talerzach i polewamy sosem z krewetkami. Każdy talerz ozdabiamy ćwiartką limonki i drobno pokrojoną, suszoną papryczką chili.       Makaron z krewetkami po singapursku tagged in cebula, czosnek, kiełki fasoli, krewetki, makaron, makaron z krewetkami, mleko kokosowe, pasta, Prosty przepis, Szybki obiad, wywar rybny, wywar warzywny, zielona papryka    Share:   facebook twitter pinterest google+ 