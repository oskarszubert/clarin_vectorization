( );     Tarta z rabarbarem Jedna z pierwszych tart, jakie przygotowałam w swojej kulinarnej karierze i na pewno pierwsza tarta na Pozytywnej Kuchni, teraz w nieco odmienionej, udoskonalonej recepturze. To chyba najprostsza tarta z rabarbarem, bo nie trzeba specjalnie przesmażać jej nadzienia na patelni. Pokrojony w długie, cienkie paski rabarbar łatwo zmięknie podczas pieczenia, a przy okazji dekoracyjnie ułoży się w rozmaite wzorki, które, przy odrobinie wolnego czasu można uzupełnić ładnie zawiniętym brzegiem ciasta. W tempie ekspresowym, idąc za moim przykładem, proponuję delikatnie zagiąć rozwałkowane ciasto do środka, tworząc dość rustykalne wykończenie tego smakowitego, letniego deseru. Zobacz też: Więcej przepisów na rabarbar   W sezonie letnim tarta z rabarbarem to prosty do przygotowania deser, który można upiec dzień wcześniej lub nawet niedługo przed wizytą niespodziewanych gości, zwłaszcza jeśli w zamrażalniku znajdzie się zapasowe, zamrożone, kruche ciasto. Lubię trzymać taki bezpieczny, nieduży kawałek, który można szybko rozmrozić w upalny dzień lub włożyć do kuchenki mikrofalowej, kiedy za oknem nie ma wysokich temperatur. Jako dodatek można wybrać sezonowy rabarbar lub np. pokrojone na cienkie plasterki jabłka, gruszki, śliwki bez pestek… i przygotować smaczną i prostą tartę. A to właśnie proste przepisy, zwłaszcza latem, sprawdzają się najlepiej.       Tarta z rabarbarem – przepis Czas przygotowania: 10 minut Czas pieczenia: ok. 30-40 minut Składniki (tortownica o śr. 19-21 cm): Kruche ciasto:  1½ szklanki mąki krupczatki, tortowej lub razowej 75 g (¾ kostki) masła (zimne) 1-2 łyżki cukru, cukru waniliowego lub cukru pudru 2 żółtka  Nadzienie:  5 łodyg rabarbaru (obrany z grubszej, łykowatej skórki) ½ cytryny lub ¼ pomarańczy 1 łyżka świeżego imbiru (utarty na tarce o drobnych oczkach) lub 1 łyżeczka imbiru w proszku ⅓-½ szklanki cukru miąższ z ½ laski wanilii Przydatne poradniki:  Jak zrobić kruche ciasto Jak zrobić cukier waniliowy    Wykonanie:   Krok 1. Składniki na kruche ciasto ekspresowo ucieramy mikserem z końcówkami świderkami, a na koniec, kiedy ciasto zacznie formować się w kulę, szybko kończymy ugniatanie ręcznie. Wstawiamy ciasto do lodówki. Krok 2. Rabarbar kroimy w cienkie, ukośne, długie pasy lub w niewielkie plasterki. Krok 3. Zasypujemy w misce rabarbar cukrem, dodajemy sok z cytryny lub pomarańczy i pozostałe składniki nadzienia. Odstawiamy rabarbar i czekamy aż cukier się rozpuści. Krok 4. Kruche ciasto rozwałkowujemy na stolnicy podsypanej 1 łyżką mąki, na placek o średnicy o 3 cm szerszej od średnicy foremki do pieczenia. Krok 5. Przekładamy ciasto do tortownicy wysmarowanej tłuszczem i nakłuwamy gęsto dno i boki widelcem. Krok 6. Na dnie ciasta wykładamy rabarbar z dodatkami i zaginamy wystające brzegi. Krok 7. Wstawiamy tartę z rabarbarem do piekarnika nagrzanego do 220 °C (góra+dół) na ok. 15-20 minut, następnie zmniejszamy temperaturę o 30 °C i pieczemy jeszcze przez ok. 20 minut. Odstawiamy do przestudzenia. UWAGA: Jeśli rabarbar zbyt mocno puści sok, można go odlać w trakcie pieczenia, a ciasto przestawić na niższą półkę piekarnika, żeby dopiekł się spód.       Tarta z rabarbarem tagged in Ciasto, Ciasto kruche, cytryna, imbir, pomarańcza, Prosty przepis, Rabarbar, tarta, wanilia, Wypieki Share:   facebook twitter pinterest google+ 