( );     Młode ziemniaki Młode ziemniaki to chyba najlepsze warzywo w wiosenno-letnim sezonie. Są takie małe, urocze i jakie smaczne! Nie ma chyba Polaka, który nie lubiłby młodych ziemniaków, tylko chętnych do ich skrobania z reguły brak. Dlatego, zamiast skrobać czy obierać (tyle młodego ziemniaka miałoby się zmarnować?), wolę wyszorować ziemniaczki szczoteczką kuchenną lub nieużywaną, ostrą gąbką i dokładnie umyć w zimnej wodzie. Tak przygotowane, można łatwo i szybko ugotować, a potem podać z charakterystycznymi, letnimi dodatkami: zasmażaną, młodą kapustką albo sałatą ze śmietaną lub mizerią oraz jajkiem sadzonym. Obowiązkowo z kefirem i świeżym koperkiem. Tak, to jeden z moich ulubionych, letnich obiadów!  Zobacz też: Więcej pomysłów na ziemniaki   Kiedy na targu i w sklepach pojawiają się pierwsze, importowane, młode ziemniaki, czasem, nie mogąc się im oprzeć, kupuję pół kilograma. Są takie małe, okrąglutkie, urocze! Niestety, potem często okazuje się, że nie są to ziemniaki smaczne, dlatego kiedy kolejny raz przechodzę obok straganów, spokojnie mijam kosze z ładnymi, młodymi ziemniakami. Jeszcze chwila i będzie można spróbować tych najlepszych – naszych, polskich, małych ziemniaczków.       Młode ziemniaki – przepis Czas przygotowania: ok. 15 minut Czas gotowania: ok. 15 minut Składniki (dla 2 osób):  500 g młodych ziemniaków (oskrobane lub wyszorowane szczoteczką albo twardą gąbką, dokładnie umyte w zimnej wodzie) 1/2 pęczka świeżego koperku (umyty, osuszony, bardzo drobno posiekany) 100 ml kefiru lub zsiadłego mleka (opcjonalnie) 2 łyżki masła sól    Wykonanie: Krok 1. Ziemniaki zalewamy wrzątkiem i gotujemy pod przykryciem (z pozostawionym lufcikiem) z dodatkiem soli (1 łyżeczka soli na 1 l wody) przez ok. 10-15 minut. do gotowania najlepiej wybrać ziemniaki podobnej wielkości. Krok 2. Sprawdzamy miękkość młodych ziemniaków widelcem i odcedzamy. Krok 3. Do garnka z ziemniakami dodajemy masło i świeżo pokrojony koperek. Na niewielkim ogniu podsmażamy, delikatnie potrząsając garnkiem, żeby całość rozprowadziła się po powierzchni ziemniaków. Krok 4. Po kilku minutach dodajemy do ziemniaków kefir lub zsiadłe mleko i nadal podsmażamy na małym ogniu przez 2-3 minuty, potrząsając lekko garnkiem. W razie potrzeby całość można doprawić niewielką ilością soli.       Młode ziemniaki tagged in kefir, koperek, Prosty przepis, Szybki obiad, Tani obiad, Ziemniaki, zsiadłe mleko     Share:   facebook twitter pinterest google+ 