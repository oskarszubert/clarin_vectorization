( );    Uwielbiam czekoladę w każdej postaci i nawet teraz, późnym wieczorem, chętnie schrupałabym choćby jedną kostkę lub zjadła pyszny budyń czekoladowy. Kiedy przychodzi jesień, a później, zupełnie nagle i znienacka, w ciągu jednej nocy do moich drzwi puka zima, najchętniej zawinęłabym się gruby koc i przez cały sezon przeleżała na kanapie, popijając ulubioną kawę z mlekiem kokosowym lub migdałowym i zajadając czekoladowe smakołyki. Dobrze, to nie do końca prawda, bo istnieje co najmniej dziesięć powodów, dla których warto polubić zimę. I nie mam na myśli dziesięciu rodzajów ciast czekoladowych lub kremów z czekoladą, zapachu pieczonych jabłek i cynamonu, cudownie korzennych aromatów pierniczków świątecznych i grzanego wina. Zimą jeździ się na łyżwach, nartach lub snowboardzie, wychodzi na spacer w sobotni poranek, wdychając rześkie, mroźne powietrze, mruży oczy od promieni słońca odbijających się od śnieżnego puchu…  Zobacz też: Więcej przepisów na szybki deser   W zimowe wieczory, te długie i leniwe, można przygotować prosty deser: budyń czekoladowy. Na mleku lub maślance, z dodatkiem łyżki masła lub żółtka, mąki ziemniaczanej i gorzkiego kakao. Można też pokruszyć lub grubo posiekać gorzką czekoladę, której kawałki, jedzone łyżką razem z budyniem, rozpłyną się cudownie w ustach. I choć pochłanianie dużych ilości słodyczy wieczorem nie jest polecane ze względów zdrowotnych i dietetycznych, jedna, niewielka porcja budyniu czekoladowego, posłodzonego syropem z agawy lub cukrem brzozowym, jest o wiele mniej inwazyjnym deserem niż kawałek sernika lub innego ciasta zjedzony „na dobranoc”, tuż przed snem. Budyń czekoladowy     Budyń czekoladowy – przepis Składniki (dla 2-4 osób):  500 ml mleka lub mleka sojowego, migdałowego, kokosowego, orzechowego albo słodkiej śmietanki 12% 1-2 łyżki cukru lub cukru waniliowego 1 łyżka ekstraktu z wanilii lub miąższ z ½ laski wanilii (opcjonalnie) 2 łyżki gorzkiego kakao 2 łyżki mąki ziemniaczanej 1 żółtko lub 30 g gorzkiej czekolady pokrojonej w niewielkie kostki (opcjonalnie)  Dodatki (do wyboru):  świeże owoce, owoce w syropie lub konfitura, albo dżem polewa czekoladowa, adwokat lub syrop owocowy karmel bita śmietana bakalie czekolada (starta na tarce) listki świeżej mięty  Przydatne poradniki:  Jak zrobić cukier waniliowy Jak zrobić krem budyniowy czekoladowy Jak zrobić budyń na krem Polewa czekoladowa – przepis Bita śmietana – przepis    Wykonanie: Krok 1. Z całości mleka odlewamy 1 szklankę i dodajemy do niej cukier, wanilię oraz mąkę, kakao/żółtko i bardzo dokładnie mieszamy, rozcierając ewentualne grudki. Krok 2. Pozostałe mleko zagotowujemy. Krok 3. Kiedy tylko mleko w rondelku zacznie bulgotać, dolewamy mieszankę ze szklanki, cały czas dokładnie i intensywnie mieszając i znów zagotowujemy. Krok 4. Zmniejszamy ogień i nadal, powoli, cały czas mieszając, gotujemy budyń aż do uzyskania pożądanej konsystencji. Do gorącego budyniu, przed przelaniem do pucharków, można dodać czekoladę i delikatnie zamieszać tak, żeby częściowo się rozpuściła. UWAGA: Gotowanie w zbyt wysokiej temperaturze może doprowadzić do przypalenia i powstania grudek, a dodatkowo – po wystudzeniu – do rozrzedzenia i rozwarstwienia budyniu. Krok 5. Przelewamy budyń do pucharków i serwujemy z ulubionymi dodatkami.        Budyń czekoladowy tagged in budyń, czekolada, Deser, Deser czekoladowy, gorzka czekolada, jajka, kakao, mleko, Prosty przepis, Szybki deser, żółtka    Share: facebook twitter pinterest google+ 