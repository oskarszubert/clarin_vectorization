( );     Muffiny z jagodami Jedne z częściej spotykanych w cukierniach czy kawiarniach, muffiny z jagodami, popularne szczególnie w Wielkiej Brytanii i Stanach Zjednoczonych, gdzie, obok muffinów czekoladowych, blueberry muffins, duże i pięknie wyrośnięte, jada się często na śniadanie, jako dodatek do porannej kawy. W sezonie na jagody można przygotować je z dodatkiem świeżych owoców, a później, korzystając z mrożonych jagód, dodawać je, po wyjęciu z zamrażalnika i oddzieleniu zbitych grudek owocowych poprzez ich rozkruszenie, bezpośrednio do surowego ciasta, zanim jeszcze zdążą się rozmrozić.  Zobacz też: Więcej przepisów na muffiny i inne pomysły na jagody   Swoje muffiny z jagodami przygotowałam, podobnie jak większość moich wypieków, wykorzystując razową mąkę pszenną oraz cukier brzozowy, którymi od dłuższego czasu staram się zastępować klasyczną mąkę tortową i zwykły cukier. Dzięki temu nie są tak kaloryczne jak ich tradycyjni kuzyni. Część zabrałam ze sobą na imprezę karaoke do znajomych, gdzie, ku uciesze uwielbiających babeczki dzieciaków, szybko zniknęły ze stołu. Część zamknęłam w pudełku: z dodatkiem naturalnego jogurtu i kawałkiem świeżego owocu jeden muffin razowy dziennie można zjeść jako smaczne, pożywne i zdrowe śniadanie, a wieczorem, w miłym towarzystwie, spałaszować jako niespodziewaną, urodzinową babeczkę udekorowaną w pośpiechu malinami, borówkami amerykańskimi, bitą śmietaną i odrobiną polewy czekoladowej.         Muffiny z jagodami – przepis z filmem Full HD         Obejrzyj film bezpośrednio na YouTube: http://www.youtube.com/watch?v=8MhL9TxwLJo              Muffiny z jagodami – przepis Czas przygotowania: 5 minut Czas pieczenia: ok. 25 minut Składniki (na ok. 12 sztuk): Składniki suche:  2 szklanki mąki (przesiana) ½ - ¾ szklanki cukru waniliowego lub zwykłego 2 łyżeczki proszku do pieczenia szczypta soli Składniki mokre:  2 jajka ½ szklanki oleju lub stopionego masła ½ szklanki mleka, jogurtu naturalnego, maślanki, soku z owoców lub wody  Dodatki:  ½ - ¾ szklanki jagód (mogą być mrożone) 50 g (½ tabliczki) gorzkiej czekolady (pokrojona w kostkę o boku ok. 1 cm) 50 g (½ tabliczki) białej czekolady (pokrojona w kostkę o boku ok. 1 cm) miąższ z laski wanilii (opcjonalnie)  Przydatne poradniki:  Podstawowy przepis na muffiny Jak zrobić cukier waniliowy     Wykonanie: Krok 1. Nastawiamy piekarnik na temperaturę 180 °C. Krok 2. Składniki suche mieszamy w misce razem z jagodami i czekoladą oraz, opcjonalnie, z wanilią. Krok 3. W drugiej misce rozkłócamy widelcem jajka, mieszając z mlekiem i olejem. Krok 4. Przelewamy składniki mokre do suchych i dokładnie, szybko mieszamy. Krok 5. Nakładamy masę do foremek na muffiny (wyłożonych papilotkami lub wysmarowanych olejem i wysypanych mąką lub bułką tartą albo silikonowych) do ⅔-¾ ich wysokości. Krok 6. Wstawiamy muffiny z jagodami do nagrzanego piekarnika i pieczemy przez 20-25 minut, aż do wyrośnięcia i delikatnego zrumienienia. Krok 7. Od razu po upieczeniu wyjmujemy z piekarnika i studzimy. Krok 8. Wystudzone muffiny dekorujemy: można posypać je przesianym przez sitko cukrem pudrem, polać lukrem lub polewą albo przygotować krem do dekoracji i ozdobić za pomocą szprycy.      Muffiny z jagodami tagged in czekolada, Jagody, jajka, jogurt naturalny, mleko, muffiny, Prosty przepis, wanilia     Share:   facebook twitter pinterest google+ 