( );     Pleśniak Najpopularniejszym ciastem w moim rodzinnym domu, przygotowywanym przez moją mamę na zmianę z lamingtonem, zawsze było kruche ciasto z owocami: pleśniak, pieczony z najróżniejszymi owocami lub przetworami, z bielutką, cudownie chrupką i słodką pianą, którą, jako dzieci, zawsze zdążyliśmy całą zjeść z moim bratem, jeszcze zanim do naszego domu zawitali chętni do spróbowania ciasta goście.  Zobacz też: Więcej przepisów na ciasto oraz inne pomysły na śliwki   Do dziś moja mama najczęściej sięga po przepis na pleśniak, przygotowując domowe wypieki. Istnieje wiele wersji ciasta pleśniak, nazywanego też czasem skubańcem czy kruszeńcem, które różnią się od siebie nadzieniem, grubością ciasta, ilością jego warstw oraz dodatkiem (lub jego brakiem) do części lub całości wypieku kakao. Mama przekłada go śliwkami, wiśniami, porzeczkami lub domowymi przetworami: dżemem z czarnej porzeczki czy powidłami śliwkowymi i piecze bez dodatku kakao. Do dziś nie lubi piec ciast drożdżowych, chociaż w nowym, elektrycznym piekarniku spokojnie by się jej udawały, a pleśniak jest u niej ciastem jednowarstwowym (od wielu warstw jest u nas Pani Walewska   ), które zawsze smakuje wyśmienicie :).       Ciasto pleśniak (kruche ciasto z owocami, skubaniec, kruszeniec) – przepis Czas przygotowania:  ok. 15 minut Czas chłodzenia: ok. 30 minut Czas pieczenia: ok. 40 minut Składniki (na standardową blaszkę z piekarnika):  6 jajek 3 szklanki mąki 1½ kostki masła 1½ szklanki cukru 1 kg śliwek (wypestkowane, pokrojone w ćwiartki) lub dżem, marmolada, konfitura, powidła owocowe skórka z ½ cytryny (opcjonalnie) 2 łyżki kakao (opcjonalnie)  Przydatne poradniki:  Jak przygotować kruche ciasto Piana z białek - jak ubić     Wykonanie:   Krok 1. Zaczynamy od przygotowania ciasta. Mąkę i kakao przesiewamy do miski i siekamy za pomocą drewnianej łopatki lub specjalnego siekacza do kruchego ciasta z twardym masłem. Krok 2. Do masła i mąki dodajemy 5 łyżek cukru i 6 żółtek. Szybko zagniatamy kruche ciasto. Krok 3. Przykrywamy i odstawiamy kruche ciasto do chłodzenia w lodówce na ok. 30 minut. Krok 4. Z ciasta odkrawamy ¼ jego części (zostawiamy do posypania po wierzchu piany z białek), a ¾ rozwałkowujemy na blaszce wysmarowanej tłuszczem lub wyłożonej papierem do pieczenia. Krok 5. Białka o temperaturze pokojowej ubijamy na najniższych obrotach miksera na sztywną pianę. Krok 6. Do białek, cały czas ubijając, stopniowo dosypujemy cukier. Kiedy jedna partia cukru całkowicie się rozpuści, można dodawać następną. Krok 7. Na wierzchu ciasta układamy śliwki lub rozsmarowujemy dżem, konfiturę, marmoladę albo powidła. Krok 8. Owoce przykrywamy pianą z białek. Krok 9. Na pianę z białek ucieramy na tarce o grubych oczkach lub drobno kruszymy odłożoną wcześniej ¼ części kruchego ciasta. Krok 10. Wstawiamy ciasto do piekarnika nagrzanego do 180 °C i pieczemy przez ok. 40 minut. Jeśli w trakcie pieczenia piana z białek zbyt szybko ciemnieje, przykrywamy ją papierem do pieczenia.       Pleśniak – kruche ciasto z owocami i pianą tagged in Ciasto, Ciasto kruche, ciasto z bezą, kakao, śliwki     Share:   facebook twitter pinterest google+ 