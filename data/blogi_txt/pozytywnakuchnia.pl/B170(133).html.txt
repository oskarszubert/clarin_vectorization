( );    Masło klarowane to czysty tłuszcz pozbawiony białka i wody. Można rozgrzewać je do wysokich temperatur (punkt dymienia masła klarowanego to 252 °C; jest to temperatura wyższa niż w przypadku większości olejów), a dzięki delikatnemu, słodkawemu i lekko orzechowemu posmakowi wydobywa wspaniały smak ze smażonych na nim potraw.  Istnieje kilka sposobów, mniej lub bardziej czasochłonnych, przygotowania masła klarowanego. Moja metoda to roztopienie masła na bardzo małym ogniu i zebranie wytworzonego na powierzchni tłuszczu do osobnego naczynia i pozostawienie na dnie osadu z białka z domieszką wody. Można też podgrzewać masło na niewielkim ogniu, żeby na powierzchni wytworzyła się biała piana, którą stopniowo należy zbierać łyżką, a woda, ze względu na długi czas gotowania (2-3 godziny) odparowała. Masło klarowane Jak zrobić masło klarowane Krok 1. Masło roztapiamy na minimalnym ogniu, najlepiej w wysokim naczyniu (można wstawić szklankę z masłem do kuchenki mikrofalowej i roztopić je w krótkim czasie, na minimalnej mocy). Krok 2. Za pomocą chochli, dużej łyżki albo kubeczka zbieramy z powierzchni czysty, wytopiony tłuszcz o żółtej, przezroczystej barwie i przelewamy do słoiczka. Pozostałą na dnie naczynia, ściętą śmietankę i wodę można wykorzystać np. do śmietanowego sosu lub zupy. Alternatywnie można przygotować klarowane masło, topiąc je na małym ogniu, następnie zwiększając go tak, żeby lekko bulgotało, a na powierzchni wytworzyła się piana, którą należy zbierać za pomocą łyżki. Po zebraniu piany można pozostawić masło do gotowania na małym ogniu przez ok. 2-3 godziny w celu usunięcia resztek wody. Jak przechowywać masło klarowane Masło klarowane nie jełczeje, a po ostygnięciu zmienia konsystencję z płynnej na stałą, przypominającą konsystencję smalcu. Można, ale nie trzeba, przechowywać je w lodówce. Powinno stać w zamkniętym słoiku lub metalowej puszce w suchym, chłodnym i zaciemnionym miejscu. Masło ghee tagged in Prosty przepis    Share:   facebook twitter pinterest google+ 