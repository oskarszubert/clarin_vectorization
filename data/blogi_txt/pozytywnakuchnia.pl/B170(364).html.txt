( );     Beza Pavlova Słynna rosyjska balerina, Anna Pavlova, tańcząca w balecie na przełomie XIX i XX wieku, była znana jako pierwsza tancerka podróżująca z tanecznym tournee po całym świecie i odtwórczyni głównej roli w „Umierającym Łabędziu”. Do dziś uważa się też, że to właśnie ona, delikatna, eteryczna, o zwiewnych ruchach, zainspirowała podczas swojej podróży do Australii i Nowej Zelandii twórcę słynnego deseru. Choć między dwoma krajami odwiedzonymi kiedyś przez Annę trwa spór o jego pochodzenie, pewien cukiernik w latach dwudziestych XX wieku, na cześć słynnej baleriny stworzył prosty i niebiański wręcz deser – tort Pavlova, który z czasem Amerykanie zaadoptowali jako tradycyjny przysmak przygotowywany z okazji święta 4. lipca.  Tort Pavlova, zwany też ciastem Pawlowa lub bezą Pawłowej, to delikatny deser przygotowany z piany z białek, w nieco odmienny od tradycyjnego przepisu na bezy sposób. Beza, z wierzchu biała, popękana, sucha i krucha, z masy ubitej z dodatkiem wanilii, mąki kukurydzianej i odrobiny octu, w środku jest miękka, wilgotna, o konsystencji pianki. Wydaje się lekko niedopieczona, a kształtem przypomina spódnicę baletnicy. Wierzch bezy wykłada się bitą śmietaną i ozdabia owocami: tradycyjnie kiwi, truskawkami, passiflorą, ale można wzbogacić też bezę Pawłowej innymi, sezonowymi specjałami, np. jagodami lub borówkami amerykańskimi. Deser w konsystencji jest lekki jak chmurka, delikatny i rozpływa się w ustach.       Tort Pavlova – przepis Czas przygotowania: 30 minut Czas pieczenia: 1 godzina Czas studzenia: 1 godzina Składniki (dla 6-8 osób): Beza:  6 białek jajek (o temperaturze pokojowej) 1,5 szklanki cukru pudru lub cukru waniliowego 1,5 łyżki mąki kukurydzianej 1,5 łyżeczki ekstraktu waniliowego (nie dodajemy jeśli korzystamy z cukru waniliowego) ¾ łyżeczki białego octu winnego lub spirytusowego  Wierzch:  500 ml śmietanki kremówki (schłodzona przez 1 godzinę na najwyższej półce lodówki) 12 truskawek (pokrojone na połówki lub w ćwiartki) 1 kiwi (pokrojone na plasterki) ½ szklanki jagód lub borówek amerykańskich  Przydatne poradniki:  Jak zrobić cukier waniliowy Bita śmietana – przepis Piana z białek - jak ubić    Wykonanie: Krok 1. Nagrzewamy piekarnik do 160 °C z włączonym termoobiegiem lub do 180 °C w opcji „góra + dół”. Krok 2. W dużej misce, za pomocą miksera elektrycznego, na najniższych obrotach ubijamy na sztywno białka. Gdy zbieleją, dodajemy ocet i miksujemy na najwyższych obrotach na sztywno. Krok 3. Nadal ubijając, zwiększamy obroty miksera i i stopniowo, w 3-4 partiach, dosypujemy cukier. Każda partia musi dokładnie się rozpuścić w masie przed wsypaniem kolejnej. Krok 4. Pod koniec ubijania do masy dodajemy mąkę kukurydzianą i, opcjonalnie, wanilię i nadal ubijamy całość. Masa powinna mieć gęstą, sztywną konsystencję. Krok 5. Masę wykładamy na blaszce wyłożonej papierem do pieczenia tak, żeby utworzyła kopiec. Wstawiamy do piekarnika i od razu obniżamy temperaturę o 20 °C. Pieczemy przez ok. 60 minut tak, żeby z wierzchu beza pozostała biała i delikatnie popękała. W trakcie pieczenia sprawdzamy, czy w którymś miejscu beza nie zaczyna zmieniać koloru i w razie potrzeby obracamy papier z masą bezową lub przykrywamy bezę folią aluminiową. Krok 6. Upieczoną bezę studzimy w piekarniku przy otwartych drzwiczkach przez kolejną godzinę. Krok 7. Kiedy beza jest wystudzona, ubijamy ze śmietanki kremówki bitą śmietanę. Krok 8. Wykładamy bitą śmietanę na wierzch bezy i dekorujemy owocami. Alternatywnie, zamiast jednej dużej bezy, można przygotować 6-8 mniejszych i po upieczeniu każdą z osobna ozdobić bitą śmietaną i owocami.          Tort Pavlova   Tort Pavlova tagged in bezy, Białka, Borówka amerykańska, Jagody, Kiwi, Prosty przepis, tort, Truskawki     Share:   facebook twitter pinterest google+ 