( );     Ogórki kiszone Najpopularniejszymi, najliczniej przygotowywanymi przetworami w moim domu rodzinnym były czereśnie w lekkim syropie, zebrane w sadzie u mojej babci oraz ogórki kiszone, które moi rodzice co roku uprawiali w przydomowym ogrodzie, a po zbiorach całą rodziną zasiadaliśmy do ich mycia i upychania w dużych słoikach z gumką, szklaną pokrywką i metalowym deklem. Zobacz też: Inne pomysły na ogórki oraz więcej przepisów na domowe przetwory Kiedy robiliśmy ogórki kiszone, moim zadaniem było zawsze nazrywanie liści winogronu i wiśni oraz pomoc w myciu ogórków i wkładaniu do słoików. Tato obierał, kroił i wrzucał chrzan i czosnek, a mama przygotowywała zalewę, zalewała ogórki i zakręcała słoiki. Cały ogórkowy zestaw stawialiśmy na werandzie i czekaliśmy kilka dni aż wszystko ukiśnie. Kiedy ogórki były już gotowe, mama przenosiła słoiki do piwnicy i mieliśmy zapas na cały kolejny rok. Dziś, w mojej kuchni w bloku, przygotowuję ogórki kiszone w dużo mniejszych ilościach. Robię po kilka- kilkanaście słoiczków, które później najczęściej goszczą na naszym stole jako przekąska lub dodatek do kotletów schabowych albo kotletów z piersi z kurczaka.       Ogórki kiszone – przepis Czas przygotowania: 15 minut Czas kiszenia: ok. 5-7 dni Składniki (na 2 słoiki 1-litrowe):  1 kg świeżych ogórków (bardzo dokładnie wyszorowane, z pousuwanymi szypułkami) 2 listki winogron albo porzeczki (umyte; opcjonalnie) 4 listki wiśni (umyte; opcjonalnie) 4-6 ząbków czosnku (obrane ze skórki) 1 korzeń chrzanu (obrany, pokrojony w słupki) 2 gałązki kopru z nasionami (podsuszone lub suche; nie mogą być świeżo zerwane) Zalewa:  1 l wody 1 łyżka soli 1 łyżeczka cukru (opcjonalnie; dodatek cukru sprawia, że ogórki mogą stać dłużej w słoiku i nadmiernie nie skwaśnieją, delikatnie je również utwardza) Wykonanie:   Krok 1. Na dnie dokładnie umytych i wyparzonych wrzątkiem słoików układamy po 1 liściu winogron lub porzeczki, po 2 liście wiśni oraz po jednej, połamanej gałązce kopru. Krok 2. W słoikach dość ciasno upychamy ogórki, najlepiej jeden obok drugiego w pozycji stojącej. Krok 3. W wolne miejsce pomiędzy ogórkami wkładamy cienkie słupki chrzanu (po 3-4 sztuki) oraz całe główki czosnku (po 2-3 sztuki). Krok 4. Składniki na zalewę zagotowujemy. Krok 5. Zalewamy ogórki gorącą zalewą tak, żeby były całkowicie przykryte. Krok 6. Zakręcamy słoiki i odstawiamy do ukiszenia. Po ok. 5-7 dniach ogórki kiszone będą gotowe. Słoiki można przechowywać przez ok. 1 rok w chłodnym miejscu. Kiszone ogórki tagged in chrzan, czosnek, koper, ogórki, Prosty przepis     Share:   facebook twitter pinterest google+ 