( );     Sernik na zimno Kolejnym powrotem do smaków mojego dzieciństwa jest sernik na zimno z galaretką i truskawkami, na okrągłych biszkoptach, przygotowany na bazie serka homogenizowanego lub jogurtu naturalnego i bitej śmietany. Jest bardzo delikatny i lekki i nie ma zbyt wielu kalorii, w dodatku dość szybko się go przygotowuje, chociaż wymaga cierpliwości w oczekiwaniu na tężenie poszczególnych składników. Zobacz też: Więcej pomysłów na sernik i przepisy na inne desery  Ciasto, a raczej typowy deser, jest bardzo delikatne w smaku, o lekko piankowej konsystencji. Rozpływa się w ustach, a gdy nie położymy na spodzie biszkoptów, uzyskamy smaczny, prosty i efektowny deser dla osób na diecie bezglutenowej lub tych uczulonych na jajka. W prostszej, ekspresowej wersji, można przygotować go bez wierzchniej warstwy galaretki, dekorując jedynie świeżymi truskawkami, ewentualnie polewając każdą porcję ukrojonego ciasta polewą czekoladową lub syropem klonowym. Zamiast truskawek można oczywiście wykorzystać inne, sezonowe owoce, dobierając do nich odpowiedni smak galaretki. W ten sposób można przygotować sernik na zimno z brzoskwiniami, jeżynami, jagodami, borówką amerykańską czy nawet z kiwi i ananasem, jeśli skorzystamy z galaretek, które tężeją na takich owocach. Sernik na zimno – przepis z filmem Full HD         Obejrzyj film bezpośrednio na YouTube: http://www.youtube.com/watch?v=RQOTmaQw0lw              Sernik na zimno – przepis Czas przygotowania: ok. 30 minut Czas tężenia: kilka godzin Składniki (tortownica o średnicy 21 cm): Masa sernikowa:  500 g gęstego jogurtu naturalnego lub serka homogenizowanego o smaku waniliowym 250 ml śmietanki kremówki 36% (schłodzona w lodówce przez min. 3 godziny) 4 łyżki cukru lub cukru waniliowego 2½ łyżki żelatyny lub inny środek żelujący w proporcjach wg przepisu na opakowaniu  Spód (opcjonalnie):  1 opakowanie (ok. 200  g) okrągłych biszkoptów lub innych ciastek Wierzch:  1 opakowanie galaretki o smaku truskawkowym (opcjonalnie; porcja na 500 ml wody) 300 g truskawek (umyte, osuszone papierowym ręcznikiem, bez szypułek, pokrojone na plasterki)  Dodatkowo (opcjonalnie):   polewa czekoladowa do dekoracji      Wykonanie: Krok 1. Żelatynę rozpuszczamy z cukrem w ½ szklanki wrzątku i odstawiamy do wystudzenia Krok 2. Kiedy masa żelatynowa wystygnie, ale jeszcze nie zacznie tężeć, ubijamy na sztywno śmietanę za pomocą miksera. Krok 3. Do ubitej śmietany dodajemy jogurt lub serek oraz masę żelatynową i delikatnie mieszamy całość łyżką. Krok 4. Na dnie tortownicy wyłożonej szczelnie papierem do pieczenia dobrej jakości lub folią aluminiową układamy ściśle biszkopty. UWAGA: Szczelność papieru lub folii odgrywa tutaj najważniejszą rolę. Wysokość papieru lub folii musi sięgać brzegów tortownicy i zapobiegać późniejszemu rozlaniu galaretki po bokach sernika i spłynięciu na jego dno. Krok 5. Na biszkopty wlewamy masę jogurtową i odstawiamy całość do lodówki, na ok. 2 godziny, do stężenia. Krok 6. Po odczekaniu 1 godziny galaretkę rozpuszczamy we wrzątku i odstawiamy do wystudzenia. Krok 7. Na wierzchu całkowicie stężałego sernika, od którego brzegów nie została oderwana folia lub papier, układamy dekoracyjnie truskawki i zalewamy wystudzoną (to bardzo ważne, nie może być gorąca, ani nawet ciepła! może za to być nawet lekko stężała) galaretką. Odstawiamy do lodówki na czas tężenia podany na opakowaniu galaretki. UWAGA: Pod tortownicą ustawiamy miskę, która, w przypadku nieszczelności papieru czy folii aluminiowej lub blaszki zapobiegnie rozlaniu się galaretki w lodówce. Sernik na zimno tagged in Ciasto, Ciasto bez pieczenia, galaretka, sernik, sernik na zimno, Truskawki, żelatyna Share:   facebook twitter pinterest google+ 