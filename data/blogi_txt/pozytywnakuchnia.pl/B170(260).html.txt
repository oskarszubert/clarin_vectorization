( );    1999. rok. Matura, egzaminy na studia, nowy etap w życiu.  Kolejne znajomości, udane bądź nieudane związki. Studia, studia i po studiach. Szukanie pracy, usamodzielnianie się. Znalezienie pracy, kupowanie samochodów, szukanie mieszkań. Śluby, małżeństwa, dzieci. To skrót ostatnich 10 lat z naszego życia. Z naszego, czyli uroczych, wesołych i zaradnych dziewczyn z 4G. Nasz wychowawca z liceum powiedział kiedyś, że najważniejsze w życiu przyjaźnie to właśnie te, które zawiera się w liceum. Miał rację :).  Nie mogę tego nazwać spotkaniem po latach, bo właściwie spotykamy się regularnie. I chociaż w Polsce w 1990 roku nie istniały serwisy społecznościowe, nie każda z nas miała telefon komórkowy, większość poszła na różne uczelnie i powoli wszystkim zaczęło brakować wolnego czasu, idea naszych wspólnych spotkań przetrwała tę próbę. Uwielbiam te chwile, kiedy rozmawiamy, dowiadujemy się, co robią pozostałe koleżanki, jak sobie radzą. Jestem dumna z tego, że każda z nas cały czas podąża naprzód i pomimo drobnych czasem niepowodzeń zawsze wychodzi na prostą. Czas pędzi nieubłaganie i nawet nie zauważyłam, kiedy z ogródków piwnych spotkania przeniosły się do naszych mieszkań. Tym razem pretekstem do wspólnego spędzenia czasu było obejrzenie nowego domu Marty, zjedzenie przygotowanego przez nią tiramisu, napicie się wina i przy okazji spróbowanie mojej sałatki serowo- orzechowej z selerem naciowym :). Podaję przepis, niech sobie koleżanki spiszą i zrobią jeszcze raz, jeśli im smakowało :). Dzisiaj przepis na sałatkę, a w weekend chyba skuszę się na zrobienie tiramisu. Czas pokaże :).      Sałatka orzechowo- serowa z selerem naciowym Czas przygotowania: 10 minut Składniki:  mała główka sałaty lodowej (ewentualnie może być też np. endywia) 5 łodyg selera naciowego 125 g sera camembert (najlepiej, żeby był twardy) 125 g sera gouda (najlepiej młodego, miękkiego) 1 czerwone jabłko garść wyłuskanych orzechów włoskich garść wyłuskanych orzechów laskowych 1 mały kubek (ok. 100g) śmietany 12% 1 mały kubek (ok. 100g) jogurtu naturalnego 1 łyżeczka startego chrzanu (świeży lub ze słoiczka) 3 łyżki octu winnego 2 łyżki soku z cytryny 1 łyżka cukru szczypta soli Przygotowanie sałatki serowo-orzechowej z selerem naciowym: Krok 1. Przygotowanie sosu do sałatki W małej misce kuchennej łączymy jogurt, sok z cytryny, sól, cukier i chrzan. Dodajemy śmietanę (jeśli nie jest wystarczająco gęsta, możemy ją ubić mikserem) oraz grubo posiekane orzechy włoskie i drobno posiekane laskowe (ja męczyłam się z nożem; jak ktoś ma elektryczny młynek do kawy, będzie miał nieco łatwiej). Sery kroimy w słupki i dodajemy do tak przygotowanego sosu. Krok 2. Dodawanie warzyw Łodygi selera myjemy, z zewnętrznych części usuwamy tzw. łyko, kroimy ukośnie na plasterki grubości 0,5-1 cm. Dokładamy do serowo-orzechowego sosu razem z umytym, pokrojonym w grubszą kostkę jabłkiem (nie obrałam jabłka ze skórki). Na talerzach rozkładamy umytą, porwaną na kawałki sałatę. Dekorujemy przygotowanym sosem i układamy na wierzchu po kilka sztuk orzechów jako ozdobę.          tagged in chrzan, gouda, Jabłka, jogurt naturalny, orzechy, orzechy laskowe, orzechy włoskie, Prosty przepis, sałata lodowa, Sałatka, seler naciowy, ser camembert, żółty ser    Share:   facebook twitter pinterest google+ 