( );     Risotto z dynią Kiedy słońce na niebie nie świeci już tak mocno i wszystkie znaki zapowiadają rychłe nadejście jesieni, na moim stole pojawia się słoneczna dynia. Nie wyobrażam sobie nie przygotować choć raz zupy z dyni klasycznej lub zupy z dyni z mlekiem kokosowym czy zamknąć promieni słonecznych w słoiku z dżemem z dyni. W tym roku po raz pierwszy robię też risotto z dynią. Jest proste, jak większość moich dyniowych dań, rozgrzewające i sycące. Idealne na chłodne wieczory.  Zobacz też: Więcej przepisów na dania z dyni   Smak tego risotto z dynią można wzbogacić na kilka sposobów. Spróbujcie dodać do niego sok z cytryny lub pomarańczy, jeśli sama dynia będzie wydawać Wam się nieco mdła. Do podsmażanej dyni dołóżcie pierś kurczaka, jeśli zamiast wersji wegetariańskiej wolicie danie z mięsem. Dodajcie drobno utarty, świeży imbir, kiedy nie wyobrażacie sobie bez niego smaku dyniowej potrawy. Wreszcie, dorzućcie więcej masła. Idzie zima, i tak wszyscy lekko obrośniemy w zapasowy tłuszczyk :).       Risotto z dynią – przepis Czas przygotowania: ok. 40 minut Składniki (dla 4 osób):  ok. 300-500 g dyni (obrana ze skóry, bez pestek, pokrojona w kostkę o boku 1 cm) 200 g piersi z kurczaka (opcjonalnie; pokrojony w kawałki wielkości 1 kęsa) 400 g ryżu arborio 1 duża cebula (drobno pokrojona) 1 l wywaru warzywnego 1 szklanka białego wina wytrawnego 50 g masła 100 g parmezanu (utarty na tarce o drobnych oczkach) 1-2 łyżki soku z cytryny lub pomarańczy (opcjonalnie) 1 łyżeczka świeżego, tartego imbiru (opcjonalnie)  Przydatne poradniki:   Jak pokroić cebulę Jak zrobić wywar warzywny     Wykonanie: Krok 1. Połowę masła roztapiamy na dużej patelni, na niewielkim ogniu i szklimy na nim cebulę. Krok 2. Dodajemy dynię i dusimy całość na niewielkim ogniu, do miękkości. Opcjonalnie dodajemy też imbir i kurczaka. Krok 3. Do cebuli i dyni dosypujemy ryż i szklimy na niedużym ogniu, aż zrobi się przezroczysty, od czasu do czasu mieszając. Krok 4. Do warzyw i ryżu dolewamy białe wino i trzymamy całość na niewielkim ogniu, aż powoli i delikatnie ryż „wypije” wino. Krok 5. Powoli, jedna chochla po drugiej, dolewamy zimny wywar warzywny, trzymając całość na niedużym ogniu. Za każdym razem, kiedy ryż „wypije” wywar, dolewamy kolejną porcję, chociaż w pewnym momencie wywaru zacznie się robić coraz więcej i trzeba będzie go dolewać, nie czekając aż się wchłonie. Krok 6. Nadal na niewielkim ogniu, gotujemy całość przez ok. 20 minut. Ryż może być ugotowany al dente czyli „na ząb”, lekko twardawy. Krok 7. Do ugotowanego ryżu dodajemy masło, przykrywamy i czekamy aż się rozpuści. Krok 8. Dosypujemy tarty parmezan i, opcjonalnie, doprawiamy sokiem z cytryny lub pomarańczy. Risotto powinno mieć konsystencję „fali”, inaczej nazywaną konsystencją „lawy”, czyli delikatnie rozlewać się na talerzu. Jeśli po ugotowaniu czy odgrzewaniu będzie zbyt gęste, można rozprowadzić je niewielką ilością dodatkowego wywaru. Risotto z dynią tagged in Białe wino, cebula, dynia, Prosty przepis, risotto, ryż arborio, Wino     Share:   facebook twitter pinterest google+ 