( );     Kurczak pieczony Od kiedy pamiętam, kurczak pieczony zajmował w naszym rodzinnym jadłospisie szczególne miejsce. Babcia zawsze trzymała koło domu kury, kaczki i gęsi i drób pojawiał się na stole w każdą niedzielę, kiedy u dziadków spotykała się cała rodzina. Pierwszym daniem obowiązkowym był rosół, bez którego dziadek nie wyobrażał sobie niedzielnego obiadu.  Zobacz też: Więcej przepisów na kurczaka   Dawniej babcia przygotowywała do niego domowy makaron, a dziś, kiedy naszego czasu i jej sił trochę mniej, korzystamy najczęściej z makaronów sklepowych. Niezmiennie, na niedzielnym stole i w każde święta króluje kurczak pieczony, pachnący majerankiem lub tymiankiem i rozmarynem, bo młodsza część rodziny przygotowuje to danie, korzystając z ziół rzadziej spotykanych w babcinej kuchni. Natarty solą i czosnkiem i podlewany w czasie pieczenia klarowanym masłem, kurczak zyskuje niepowtarzalny aromat i smak, który już zawsze kojarzy się z niedzielnym spotkaniem u babci. Kurczak pieczony – przepis Czas przygotowania: ok. 15 minut Czas pieczenia: ok. 1,5 – 2 godziny Składniki:  1 kurczak (ok. 1,5 – 2 kg) suszony tymianek lub majeranek 4 ząbki czosnku (przeciśnięty przez praskę) 3 łyżki masła klarowanego sól Przydatne poradniki:   Jak zrobić masło klarowane Wykonanie:   Krok 1. Umytego i osuszonego papierowym ręcznikiem kurczaka nacieramy z wierzchu i od środka solą i czosnkiem, a na koniec posypujemy i tymiankiem lub majerankiem. Krok 2. Zawiązujemy nogi kurczaka nitką, a skrzydełka zawijamy, żeby nie rozłożyły się podczas pieczenia. Krok 3. Na dnie brytfanny lub naczynia żaroodpornego układamy 1 łyżkę masła klarowanego i kładziemy na nim kurczaka. Obkładamy mięso po wierzchu pozostałym masłem klarowanym. Krok 4. Wstawiamy kurczaka do piekarnika i pieczemy w temperaturze 180-200 °C (góra+dół), w czasie proporcjonalnym do masy (np. kurczaka, który waży 1 kg, pieczemy 1 godzinę), kilkakrotnie polewając w czasie pieczenia mięso tłuszczem wytopionym z kurczaka wymieszanym z roztopionym masłem klarowanym. Można cały czas piec kurczaka ułożonego piersiami ku górze lub delikatnie obracać. Podajemy upieczone mięso na półmisku, udekorowane sałatą lub roszponką i świeżymi ziołami, kawałkami czerwonej papryki lub krążkami czerwonej cebuli.        Pieczony kurczak tagged in czosnek, kurczak, Prosty przepis, rozmaryn, Tani obiad, tymianek     Share: facebook twitter pinterest google+ 