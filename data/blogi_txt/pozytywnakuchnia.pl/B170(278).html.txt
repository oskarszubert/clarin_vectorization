( );     Sernik bananowy Serniki to uniwersalne ciasta dobre na każdą okazję i o każdej porze roku. Można dekorować je sezonowymi owocami, przygotowywać na spodach o różnych smakach, polewać polewami lub galaretką. Zimą, kiedy brakuje klasycznych, sernikowych dodatków takich jak maliny czy truskawki, warto pokusić się o przygotowanie sernika z łatwo dostępnymi bananami. Wymyśliłam ten przepis w zeszłoroczną Wigilię i zapewniam, że w czasie gdy na zewnątrz panuje mróz, a dookoła leży śnieg, jedną z lepszych rzeczy na poprawę nastroju, oprócz herbaty z konfiturą, gorącej czekolady lub grzanego wina jest sernik bananowy, którego piękny zapach unosi się po całym domu w trakcie pieczenia.  Zobacz też: Więcej przepisów na serniki   Przygotowując tę recepturę, chciałam uzyskać przepis na ciasto zimowe, które można upiec ze składników łatwo dostępnych nawet w okolicznym, osiedlowym sklepie. Pomyślałam o całorocznych bananach, łatwości przygotowania zimą galaretki, która może stężeć nie tylko w lodówce, ale również w chłodnym korytarzu czy nieogrzewanej spiżarni. Chciałam uzyskać przepis na ciasto na owsianym spodzie, którego smak, w połączeniu z aromatem bananów, będzie odrobinę przypominać pyszną granolę. Upiekłam pachnący sernik bananowy, który stał się jedną z „gwiazd” na wigilijnym stole, a każdy ze zgromadzonych gości chwalił jego smak, kremową konsystencję i wygląd. W wersji uproszczonej, jeśli brakuje Wam czasu i cierpliwości, możecie, zamiast sernika z bananami i galaretką, upiec sernik banoffee, przygotowując spód i masę serowo-bananową według poniższej receptury, zastępując górną warstwę galaretki bitą śmietaną z dodatkiem żelatyny, a jeszcze przed położeniem plastrów banana posmarować wystudzone ciasto kajmakiem.       Sernik bananowy – przepis Czas przygotowania: ok. 15 minut Czas pieczenia: ok. 60 minut Składniki (tortownica o średnicy 21-24 cm): Masa serowa:  1 kg twarogu (dwukrotnie zmielony; opcjonalnie można wymieszać pół na pół z mascarpone lub wykorzystać 1 kg mascarpone) 2 banany (zmielone w blenderze) ¾ szklanki cukru 3 jajka 2 łyżki mąki ziemniaczanej lub kaszy manny  Spód:   150 g herbatników (najlepiej digestive; zmielone w blenderze) ½ szklanki płatków owsianych ½ kostki masła (100 g; stopione)  Wierzch:    2 banany (pokrojone na plasterki) 1 galaretka cytrynowa (na 500 ml wody)  Przydatne poradniki:  Jak zrobić sernik idealny    Wykonanie: Krok 1. Masło mieszamy dokładnie z herbatnikami i płatkami owsianymi i wylepiamy powstałą mieszanką dno tortownicy wyłożonej papierem do pieczenia. Wstawiamy do piekarnika nagrzanego do 200 °C i pieczemy przez ok. 10 minut (spód będzie miękki i stwardnieje dopiero po wystudzeniu). Krok 2. Twaróg miksujemy z cukrem i zmielonymi bananami. Krok 3. Do masy serowej wbijamy po 1 jajku, za każdym razem dokładnie rozmiksowując przed dodaniem kolejnego. Krok 4. Dodajemy do masy mąkę ziemniaczaną i mieszamy jeszcze chwilę mikserem. UWAGA: Jeśli twaróg jest suchy, można, opcjonalnie, dodać do masy serowej ½ szklanki śmietanki kremówki. Krok 5. Wylewamy masę do tortownicy, na zapieczony i wystudzony spód. Krok 6. Wstawiamy sernik do piekarnika nagrzanego do 180 °C i pieczemy przez 30 minut. Po tym czasie zmniejszamy temperaturę do 160 °C i pieczemy jeszcze przez kolejne pół godziny. Studzimy sernik w wyłączonym piekarniku, przy zamkniętych drzwiczkach. Krok 7. Galaretkę przygotowujemy wg przepisu na opakowaniu. Krok 8. Kiedy sernik jest wystudzony, (nie wyjmujemy go z tortownicy i nie odrywamy od papieru do pieczenia!), a galaretka gotowa do wylania na ciasto (zimna, ale jeszcze nie stężała), na wierzchu ciasta układamy banany. Krok 9. Stopniowo wylewamy na banany galaretkę, odczekując za każdym razem po kilka minut (galaretka będzie zastygać warstwowo i dzięki temu plasterki banana nie wypłyną na wierzch). Krok 10. Sernik z galaretką wstawiamy na min. 3 godziny do lodówki. UWAGA: Papier do pieczenia powinien być wysokiej jakości i nie przeciekać. Można zastąpić go folią aluminiową. Pod tortownicę warto wstawić do lodówki miskę zabezpieczającą przed ewentualnym rozlaniem galaretki.       Sernik bananowy tagged in Banan, Ciasto, galaretka, galaretka cytrynowa, jajka, mascarpone, płatki owsiane, sernik, twaróg, Wypieki     Share:   facebook twitter pinterest google+ 