( );    Wątróbka z cebulą to moja trauma z dzieciństwa. Moja mama wielokrotnie próbowała przekonać mnie do jej jedzenia, podobnie jak do próbowania wielu innych, mięsnych potraw. Ostatecznie dania, których za żadne skarby nie chcieliśmy jeść ja i mój brat, zniknęły z naszego rodzinnego jadłospisu i dopiero jako dorosła osoba „na swoim” miałam szansę powrócić do dawnych, nielubianych smaków i zrobić do nich kolejne podejście. Nie będę udawać, że wątróbka z cebulą stała się nagle jednym z moich ulubionych dań, ale cieszę się, że znam kilka prostych trików, które sprawiają, że smakuje dużo lepiej niż ta, którą pamiętam ze szkolnych czasów.  Zobacz też: Więcej przepisów na dania kuchni polskiej oraz inne pomysły na tani obiad.   Wątróbka to niedrogie mięso, bogate w żelazo, o dość charakterystycznym, intensywnym zapachu i konsystencji, która nie każdemu odpowiada, choć np. świetnie wzbogaca smak i strukturę pasztetów. Dość łatwo ją zepsuć, smażąc zbyt długo, przez co będzie twarda, o mało apetycznym, ciemnym kolorze. Aby przygotować możliwie najsmaczniejszą wątróbkę, trzeba pamiętać o kilku prostych zasadach:  Solimy dopiero po usmażeniu, a przed obróbką termiczną moczymy w mleku, jogurcie naturalnym, kefirze lub maślance, przynajmniej przez 2 godziny, choć najlepiej zostawić ją na całą noc w lodówce. Większe kawałki, np. wątróbki wieprzowej, kroimy na plastry o grubości ok. 1-1,5 cm. Dzięki temu równomiernie usmażymy mięso, które nie będzie zbyt twarde z wierzchu, a wciąż surowe w środku. Wątróbkę obsmażamy szybko ze wszystkich stron na sporym ogniu, żeby uniknąć odsączenia zbyt dużej ilości krwi. Następnie smażymy, z obu stron, na średnim ogniu, do momentu aż krew przestanie z niej wypływać. To zapewni jej wilgotność i miękkość.  Ciekawa jestem czy lubicie wątróbkę i jakie dodatki najchętniej do niej podajecie :). Wątróbka z cebulą     Wątróbka z cebulą – przepis Czas przygotowania: ok. 15 minut Czas namaczania: min. 2 godziny Składniki (dla 2 osób): ok. 400 g wątróbki wieprzowej lub drobiowej mleko 1 bardzo duża cebula (pokrojona w piórka lub drobno) 4-6 łyżek masła klarowanego, smalcu lub oliwy z oliwek mąka (opcjonalnie) sól, pieprz  Przydatne poradniki:   Jak zrobić masło klarowane Jak pokroić cebulę     Wykonanie: Krok 1. Wątróbki myjemy, wycinamy błony i namaczamy w mleku, odstawiając w chłodne miejsce. Krok 2. Wątróbkę wieprzową trzeba pokroić w plastry o grubości ok. 1-1,5 cm. Wątróbki drobiowe można smażyć w całości. Krok 3. Cebulę szklimy na patelni na niewielkim ogniu, następnie odsuwamy na bok. Krok 4. Namoczoną w mleku wątróbkę przyprawiamy świeżo zmielonym pieprzem i opcjonalnie obtaczamy w mące pszennej, razowej lub kukurydzianej (nie solimy!). Krok 5. Przekładamy wątróbkę na patelnię i szybko obsmażamy z obu stron, na sporym ogniu. Krok 6. Zmniejszamy ogień do średniego i nadal smażymy wątróbkę z obu stron, aż przestanie się z niej sączyć krew. Serwujemy usmażoną wątróbkę z gotowanymi ziemniakami lub ryżem oraz sałatą lub surówką.         Wątróbka z cebulą tagged in cebula, Prosty przepis, Szybki obiad, Tani obiad, wątróbka, wątróbka wieprzowa, wątróbki drobiowe    Share:   facebook twitter pinterest google+ 