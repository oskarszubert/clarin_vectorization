( );     Dżem malinowy Dżem malinowy, zaraz po dżemie truskawkowym, jest jednym z moich ulubionych, owocowych przetworów. Przygotowany z dodatkiem soku i skórki z cytryny, zachowuje piękny, intensywny kolor a owoce, nieprzetarte, z drobnymi pestkami, nadają mu charakterystycznej konsystencji.  Zobacz też: Więcej pomysłów na maliny oraz domowe przetwory   Bardzo lubię dodawać dżem malinowy do naleśników, w towarzystwie kremowego twarożku i bitej śmietany. Świetnie smakuje też na kanapce, a czasem zdarza mi się zjadać go bez chleba, prosto ze słoika. Ponieważ maliny zawierają więcej pektyn niż np. truskawki i są słodsze, ilość cukru sugerowaną standardowo do przygotowania dżemu (800 g na 1 kg owoców) można zmniejszyć, nawet do 200 g.        Przepis na dżem malinowy Czas przygotowania: ok. 1 godzina Składniki (na ok. 6 porcji po 150 g):  1 kg malin 200-800 g cukru sok i miąższ z 1 cytryny skórka z 1/4 cytryny  Przydatne poradniki:  Jak pasteryzować słoiki       Wykonanie:    Krok 1. Maliny myjemy, osuszamy na papierowym ręczniku i zasypujemy w misce cukrem. Można odstawić je na ok. 1-2 godziny. Krok 2. Przekładamy maliny z cukrem i puszczonym sokiem oraz sokiem cytrynowym i wyszorowaną, sparzoną skórką z cytryny do wysokiego garnka lub na patelnię o wysokich bokach. Delikatnie, na niewielkim ogniu podgrzewamy tak, żeby cukier całkowicie się rozpuścił. Krok 3. Zwiększamy ogień tak, żeby syrop z malinami zaczął dość mocno bulgotać, ale nie wykipiał z garnka lub patelni. Przesmażamy maliny, w trakcie, od czasu do czasu, zdejmując delikatnie, za pomocą łyżki, powstającą na ich powierzchni pianę. Owoce malin są bardzo delikatne, dlatego podczas mieszania nie należy ich dodatkowo rozgniatać, żeby część mogła zachować swój kształt. Krok 4. Kiedy syrop zgęstnieje (po ok. 20-30 minutach), zaczynamy sprawdzanie gęstości dżemu. Wylewamy kroplę na zmrożony w zamrażalniku talerzyk i odstawiamy na 1 minutę do zamrażalnika. Po przejechaniu palcem zmrożony dżem powinien się pomarszczyć i zachować nadany mu w ten sposób kształt.* Krok 5. Dżem, po wyjęciu skórki z cytryny i kilku minutach studzenia, przelewamy do wcześniej wygotowanych lub umytych w zmywarce, na najwyższej temperaturze, słoików (nie wlewamy do pełna, zostawiamy ok. 2 cm wolnego miejsca od brzegu słoika), które przed wlewaniem dżemu trzymamy przez ok. 30 minut w piekarniku w temperaturze 100 °C. Słoiki, podczas wlewania dżemu, należy trzymać przez grubą rękawicę i mocno dokręcać przez ścierkę. Krok 6. Po zakręceniu słoiki można pasteryzować (wekować) w garnku z wrzątkiem, ale ja proponuję odwrócić je do góry dnem, zawinąć w gruby koc i wyjąć dopiero po 24 godzinach). ————– * jeśli dżem jest za rzadki, kolejne próby gęstości przeprowadzamy co 5-10 minut.        Dżem malinowy tagged in cytryna, Dodatki do kanapek, dżem, Maliny, skórka z cytryny, sok z cytryny     Share:   facebook twitter pinterest google+ 