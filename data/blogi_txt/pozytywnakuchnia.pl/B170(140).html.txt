( );     Melon miodowy Melon miodowy, o żółtej, twardej skórce i beżowym miąższu, pyszny i słodki owoc, który świetnie nadaje się do podania jako przekąska czy deser albo dodania do smacznych, letnich, owocowych chłodników czy sałatek. Jest owocem idealnym do łączenia zarówno ze słodkimi, jak i wytrawnymi składnikami, a najbardziej znaną przystawką jest chyba melon z szynką parmeńską. Bardzo ważny jest zakup dojrzałego melona, a skoro w sklepach rzadko przeprowadza się degustacje, warto znać kilka prostych zasad, które pozwolą wybrać nam najlepszy owoc.  Zobacz też: Melon – przepisy, w których można go wykorzystać     Melon miodowy – jak wybrać dojrzały owoc Krok 1. Obejrzyj skórkę melona – nie powinno być na niej śladów pleśni, ciemniejszych i większych plam czy pęknięć. Drobne, białe skazy na żółtej skórce nie stoją na przeszkodzie kupna melona. Krok 2. Weź melona do ręki – powinien być cięższy niż mogłoby się to wydawać na podstawie oceny jego wyglądu. Dojrzałe owoce są ciężkie i soczyste. Krok 3. Powąchaj melona przy szypułce – powinien wydzielać charakterystyczny, owocowy, intensywny zapach. Melon niedojrzały nie będzie pachnieć, chociaż ostatecznie intensywność zapachu będzie zależeć od odmiany owocu. Krok 4. Wciśnij palcem końcówkę melona (nie szypułkę!). Niedojrzały melon jest w tym miejscu twardy, a dojrzały z łatwością da się wcisnąć i następnie powróci do pierwotnego kształtu. Pamiętaj  Nie kupuj przejrzałych melonów miodowych. Mają niedobry smak oraz ciemniejszą, bardzo miękką obwódkę o średnicy ok. 2-4 cm wokół końcówki. Możesz kupić niedojrzałego melona i położyć go w kuchni, np. na blacie lub parapecie. Dojrzeje w przeciągu 1-5 dni. Melon miodowy najlepiej nadaje się do przechowywania w temperaturze 10 °C, chociaż można też trzymać go w lodówce, gdzie wolniej dojrzewa. Najlepiej serwować melona miodowego w temperaturze pokojowej, chociaż również ten z lodówki jest pyszny i doskonale chłodzi w upalne dni.   Melon miodowy tagged in melon     Share:   facebook twitter pinterest google+ 