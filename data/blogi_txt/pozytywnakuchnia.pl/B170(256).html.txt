( );    Wyobrażam sobie, że siedzę w małej restauracyjce przy plaży, na niebie świeci słońce i nie ma chmur, od strony morza wieje delikatny wiatr a wokół pobrzmiewają dźwięki greckiej muzyki. Na stole stoi świeże pieczywo, oliwa z oliwek, wino i pyszne danie z sera feta, papryki, ogórka i cudownie dojrzałych pomidorów – sałatka grecka czyli horiatiki salata.  Zobacz też: Więcej przepisów na sałatki Sałatka grecka Sałatka grecka, podczas moich wakacji w Grecji, pojawiała się w moim menu praktycznie co drugi dzień. Za każdym razem moje podniebienie pieścił jej cudowny smak i fakt, że każda restauracja stosowała podobną recepturę, a jednak sałatka zawsze zaskakiwała – różnorodnymi sposobami podania lub dodatkami. Sałatka grecka, inaczej zwana sałatką wiejską, składa się ze świeżych, sezonowych warzyw. W wakacje są to zawsze dojrzałe, słodkie pomidory, ogórek, zielona papryka, czerwona cebula, czarne oliwki z pestką i oryginalny, prawdziwy ser feta. Jako dodatek na talerzu mogą pojawić się np. kapary, a całość polewa się oliwą z oliwek (którą można wzbogacić odrobiną octu winnego i oregano) i posypuje solą i pieprzem. Sałatka grecka podana z białym pieczywem może z powodzeniem zastąpić tradycyjny obiad.       Sałatka grecka – przepis Składniki (dla 2 osób): Sałatka:  2 duże, dojrzałe, mięsiste pomidory (najlepiej malinówki; pokrojone w ósemki) 1 opakowanie sera feta (200 g) 1 duża, czerwona cebula (pokrojona w półksiężyce) 1 zielona papryka (pokrojona w kostkę lub w paski) 1 zielony ogórek (pokrojony w półksiężyce) 10 czarnych oliwek z pestką 2 łyżki kaparów (opcjonalnie)  Sos do sałatki:  6 łyżek oliwy z oliwek 1 łyżka octu winnego (opcjonalnie) 1 szczypta suszonego oregano (opcjonalnie)  Dodatkowo:  sól, pieprz natka pietruszki (drobno pokrojona; opcjonalnie)    Wykonanie: Krok 1. Składniki na sałatkę układamy dekoracyjnie na talerzach. Ser feta można podać tradycyjnie, w jednym plastrze albo pokroić, np. na dwa mniejsze plastry lub w kostkę. Krok 2. Składniki na sos mieszamy w miseczce i polewamy sałatkę. Krok 3. Na talerze z sałatką dosypujemy dodatki: sól, pieprz, natkę pietruszki.       Sałatka grecka Znowu jestem w Grecji na wakacjach. Znów jest ciepło i słonecznie, wokół rozbrzmiewa grecka muzyka. Słychać śmiechy okolicznych mieszkańców zabawiających przyjezdnych turystów. Na stole stoi moja ulubiona sałatka, świeże pieczywo i stołowe wino. Jeszcze tylko ostatni kęs i niestety czar pryska :(. Chyba pójdę po dokładkę :). tagged in cebula, czerwona cebula, czerwony ocet winny, feta, kapary, ogórki, oliwki, oregano, papryka, Pomidory, Prosty przepis, Przekąski na imprezę, Sałatka, Szybki obiad    Share:   facebook twitter pinterest google+ 