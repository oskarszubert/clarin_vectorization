( );    Piątkowa kolacja zjedzona wspólnie z moim bratem była bardzo przyjemna, trochę spontaniczna i smaczna. Danie wymyślone na szybko (z wykorzystaniem nowej książki kucharskiej, z lekką własną modyfikacją, dobre na takie niespodziewane wizyty głodnego rodzeństwa), do którego przygotowania zużyłam tylko kilka składników, zniknęło z talerzy równie szybko jak się na nich pojawiło, a późno przybyły, zmęczony całodziennym przesiadywaniem w biurze Jacek załapał się nawet na ostatnią porcję.  Risotto z pieczarkami i bekonem     Risotto z pieczarkami i bekonem – przepis   Składniki (dla 4 osób):  2 szklanki ryżu arborio (krótkoziarnisty i pękaty, włoski ryż do risotto) 1 l gorącego bulionu warzywnego lub wołowego 1 średniej wielkości cebula (drobno pokrojona) 1 łyżka masła 100 g wędzonego bekonu pokrojonego w cienkie paski 300 g pieczarek (umyte, obrane, pokrojone na plasterki) 1 szklanka białego wina wytrawnego 50 g parmezanu oliwa z oliwek    Wykonanie:   Takie risotto przygotowuje się podobnie do prezentowanego już kiedyś na Pozytywnej Kuchni risotto rosso, ale z wykorzystaniem odrobinę innych składników. Krok 1. Na oliwie z oliwek (kilka łyżek) szklimy cebulę, następnie dodajemy suchy ryż i delikatnie podsmażamy, aż stanie się przezroczysty. Cały czas mieszamy. Zalewamy białym winem, przykrywamy i dusimy, aż ryż je „wypije”. Krok 2. Zalewamy bulionem (chochla po chochli), ponownie przykrywamy i gotujemy na średnim ogniu aż do momentu całkowitego wchłonięcia przez ryż, który powinien stać się miękki. Następnie dodajemy łyżkę masła. Krok 3. Na drugiej patelni przez ok. 5 minut podsmażamy pieczarki, które potem, razem z sokami, dodajemy do ugotowanego na bulionie ryżu. Całość mieszamy i posypujemy tartym parmezanem. Krok 4. Na koniec podsmażamy na posmarowanej niewielką ilością oliwy patelni paski wędzonego bekonu, którymi posypujemy potem po wierzchu risotto. tagged in Bekon, cebula, parmezan, pieczarki, risotto, ryż Share:   facebook twitter pinterest google+ 