( );     Babka drożdżowa Ozdobą stołu wielkanocnego w domu u mojej babci, oprócz lubianego przez całą rodzinę makowca, jest babka drożdżowa. W naszej rodzinie wypieka się ją od dawna, choć przez długi czas, w domu u rodziców, nie przygotowywałyśmy jej z moją mamą z powodu braku odpowiedniego piekarnika. Ciasto drożdżowe nigdy nam się nie udawało i dopiero we własnej kuchni, po przeprowadzce, nauczyłam się je piec, robiąc ciasto drożdżowe z rabarbarem. Dowolny wypiek mojej babci, w którego skład wchodzą drożdże, udawał się zawsze. Kiedyś piekła ciasto drożdżowe w piekarniku przy węglowej kuchni, czasem w tym znajdującym się obok pieca kaflowego, potem w kuchence gazowej i wreszcie, dziś, przygotowuje je w elektrycznej kuchence. Choć klasyczne receptury wykorzystują tylko żółtka, moje babcia dodaje do swoich ciast z drożdżami… pianę z białek. Przygotowuje je oczywiście „na oko”, dlatego dziś nie zaprezentuję Wam jeszcze jej przepisu. Moja babka drożdżowa będzie nieco inna od tej babcinej, ale równie pyszna, puszysta i mięciutka. Zobacz też: Babka wielkanocna – przepisy  Chociaż powinnam wyrabiać ciasto ręcznie, ugniatać i wtłaczać do niego powietrze, tuż przed Wielkanocą mam sporo innych zajęć. Dlatego babka drożdżowa tym razem będzie „ukręcona” przy pomocy miksera. Ciasto spokojnie i tylko jeden raz wyrośnie w pobliżu grzejnika, chociaż warto pamiętać, że nie powinno się zbyt mocno przyspieszać procesu wyrastania, bo nawet w drożdżowym można uzyskać zakalec, nieprzyjemny zapach i posmak. Nie dodam do niego żadnych bakalii, choć z pewnością smakowałoby fantastycznie z dodatkiem rumu, rodzynek, odrobiny orzechów, szczypty cynamonu i kandyzowanej skórki z pomarańczy, polane lukrem. Tym razem będzie to najprostsza babka drożdżowa z możliwych.         Babka drożdżowa – przepis z filmem Full HD         Obejrzyj film bezpośrednio na YouTube: http://www.youtube.com/watch?v=LRxyYZ2zYZk              Babka drożdżowa – przepis Czas przygotowania: ok. 15 minut Czas wyrastania: ok. 1-2 godziny Czas pieczenia: ok. 35 minut Składniki (forma na babkę o średnicy 20 cm, z kominem):     500 g mąki (przesiana) 1 łyżka mąki ziemniaczanej 30 g świeżych drożdży 5 żółtek 1 szklanka mleka lub maślanki, albo kefiru ¾ kostki (150 g) masła (stopione) ¾ – 1 szklanka cukru 1 laska wanilii lub sok i skórka starta z ½ cytryny 50 ml rumu (opcjonalnie) 100 g bakalii (opcjonalnie) szczypta soli Przydatne poradniki:   Jak zrobić lukier Polewa czekoladowa – przepis Przepisy wykorzystujące białka jajek     Wykonanie: Krok 1. Drożdże kruszymy do niewielkiej miski, zasypujemy 2 łyżkami cukru, dolewamy pół szklanki ciepłego mleka (można zastąpić je podgrzanym lekko kefirem lub maślanką) i z 500 g odważonej mąki odsypujemy tyle, żeby po wymieszaniu uzyskać konsystencję gęstej śmietany. Przykrywamy ściereczką, odstawiamy do ciepłego miejsca, bez przeciągów, do zabąbelkowania (rozczyn powinien podwoić swoją objętość) Krok 2. Żółtka ucieramy z cukrem na gładko, niemal do białości, na wysokich obrotach miksera. Krok 3. Dodajemy utarte z cukrem żółtka i wszystkie pozostałe składniki, oprócz masła, do rozczynu. Mieszamy za pomocą miksera z końcówkami-świderkami lub zagniatamy ręcznie, starając się wprowadzić do ciasta jak najwięcej powietrza. Krok 4. Do zagniecionego ciasta dodajemy stopione, ciepłe masło, mieszamy/zagniatamy całość, przykrywamy ściereczką i odstawiamy do wyrośnięcia w ciepłe miejsce, bez przeciągów, na ok. 1-2 godziny (ciasto powinno podwoić swoją objętość). Najlepiej na czas wyrastania przełożyć ciasto do formy na babkę, wysmarowanej masłem i posypanej kaszą manną lub bułką tartą. Można też, bardzo ostrożnie, przełożyć ciasto do formy, kiedy jest już wyrośnięte. Krok 5. Babkę pieczemy w piekarniku nagrzanym do 160 °C przez ok. 35 minut. Pod koniec pieczenia sprawdzamy patyczkiem czy ciasto nie jest surowe w środku (w razie potrzeby wydłużamy czas pieczenia, a kolejną próbę sprawdzenia patyczkiem przeprowadzamy po 5 minutach). Krok 6. Po upieczeniu babkę drożdżową od razu wyjmujemy z piekarnika, obracamy do góry dnem i studzimy w formie, ustawioną na kratce. Krok 7. Wystudzoną babkę lukrujemy, dekorujemy polewą czekoladową lub posypujemy przesianym cukrem pudrem.        Babka drożdżowa tagged in Babka, Babka wielkanocna, Ciasto, ciasto drożdżowe, drożdże, jajka, maślanka, mleko, orzechy, rodzynki, skórka z pomarańczy, Wypieki, żółtka     Share:   facebook twitter pinterest google+ 