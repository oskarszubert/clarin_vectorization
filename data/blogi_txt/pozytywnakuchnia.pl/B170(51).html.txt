( );     Ciasto drożdżowe z rabarbarem W czasach, kiedy nie przepadałam za ciastami, babcia przekonała mnie do swojej drożdżówki. Ciasto, które nie było za słodkie, idealnie wyrastało i najlepiej komponowało się ze szklanką ciepłego mleka prosto od krowy, na zawsze podbiło moje serce. Dziś babcia piecze je w zwykłej kuchence, ale w „tamtych” czasach przygotowywała drożdżówkę w piekarniku w kuchni węglowej. Moja mama zawsze powtarzała mi, że dobre ciasto drożdżowe może udać się tylko w kuchni u babci, a nasz gazowy, zepsuty i niedopiekający z jednej strony piekarnik nigdy sobie z nim nie poradzi. Mój tato wspomina ciasto drożdżowe z rabarbarem jako nadejście lata. W czasach, kiedy nie było pomarańcz, grejpfrutów, kiwi czy bananów, pojawienie się w domowym ogródku rabarbaru zapowiadało rychły początek sezonu na dalsze, owocowe, letnie pyszności.  Zobacz też: Więcej przepisów na rabarbar   W mojej kuchni ciasto drożdżowe gościło dotychczas przy wypieku domowych bagietek lub ciasta na pizzę. Wreszcie, po jednej, nieudanej próbie, pięknie wyrosło w wersji na słodko, z nutką kwasku rabarbaru, zapachu skórki cytrynowej i wanilii, w intensywnie pozytywnym, żółtym kolorze – na najlepszych żółtkach, oczywiście, z jajek od babcinych kur :). Krok 2. W małej miseczce zagniatamy składniki na kruszonkę: zimne masło utarte na tarce o dużych oczkach rozcieramy delikatnie z mąką i cukrem i odstawiamy do lodówki. Krok 3. Drożdże rozcieramy w misce z 1 łyżką cukru, 1/2 szklanki mąki i ciepłym mlekiem do uzyskania konsystencji gęstej śmietany. Odstawiamy przykryte, w ciepłe miejsce, bez przeciągów, do wyrośnięcia. Krok 4. Żółtka ucieramy z cukrem na puszysty krem. Krok 5. Do żółtek dodajemy wyrośnięty rozczyn drożdżowy, dosypujemy pozostałą mąkę i zaczynamy wyrabiać ciasto. W trakcie wyrabiania stopniowo dolewamy pozostałe mleko i staramy się „wtłoczyć” do ciasta jak najwięcej powietrza. Krok 6. Kiedy na powierzchni ciasta zaczną pojawiać się bąbelki, dodajemy stopione i przestudzone masło i wyrabiamy całość aż będzie odchodzić od ręki (można ewentualnie podsypać odrobinę mąki, ale ciasto nie powinno być zbyt suche). Krok 7. Wyrównujemy powierzchnię ciasta w misce, przykrywamy i odstawiamy do ciepłego miejsca, bez przeciągów. Krok 8. Kiedy ciasto podwoi swoją objętość, przekładamy je do natłuszczonej i obsypanej mąką formy. Na wierzch wykładamy rabarbar i posypujemy kruszonką. Krok 9. Wstawiamy ciasto do ciepłego piekarnika, ustawiamy temperaturę na 180 °C i zostawiamy otwarte drzwiczki. Krok 10. Po ok. 30 minutach, kiedy ciasto jeszcze raz wyrośnie, zamykamy piekarnik i pieczemy jeszcze przez ok. pół godziny. Wierzch ciasta powinien nabrać złocistego koloru, a środek można sprawdzić drewnianym patyczkiem. Krok 11. Wystudzone ciasto posypujemy cukrem pudrem. 