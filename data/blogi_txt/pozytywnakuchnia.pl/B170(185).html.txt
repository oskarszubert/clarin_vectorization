( );    Rok temu, na Wielkanoc, ciocia Ela przywiozła do mojej babci nietypowy pasztet. „Tobie posmakuje najbardziej, Dorotko, bo jest bez mięsa. To pasztet pieczarkowy”. Pyszny, zwłaszcza gdy jest dobrze doprawiony i bardzo prosty do zrobienia pasztet z pieczarek, który swój smak zawdzięcza kilku składnikom: cebuli, natce pietruszki i żółtemu serowi oraz przyprawom, a całość, kolorystycznie, wzbogaca dodatek czerwonej papryki.  Na naszych rodzinnych stołach w Święta pojawiają się przeróżne pasztety. Babciny pasztet z królika, popisowy pasztet z kurczaka mojej mamy… A teraz także mój pasztet pieczarkowy wegetariański, zmodyfikowany dodatkiem papryki i mascarpone, chociaż w podstawowej wersji, według receptury od cioci Eli, jest równie pyszny. Można przygotować go z pieczarek startych na tarce lub zmielonych w maszynce – wedle upodobań, choć osobiście radziłabym ręczne ucieranie, które gwarantuje, że pasztet pieczarkowy nie będzie miał zbyt gładkiej konsystencji. Pasztet z pieczarek można zaserwować jako przekąskę imprezową lub przystawkę-starter przed podaniem głównego posiłku. To także smaczny dodatek do kanapek, zwłaszcza do sobotniego lub niedzielnego śniadania. Pasztet pieczarkowy     Pasztet pieczarkowy – przepis   Składniki (mała keksówka 10×16 cm lub większa, 11×30 cm):  250 g pieczarek (utarte na tarce o grubych oczkach) 2 duże jajka 2 bułki (np. kajzerki, suche; namoczone w wodzie i odciśnięte) 1 średnia cebula (drobno pokrojona) 150 g żółtego sera (utarty na tarce o grubych oczkach; można wymieszać 100 g żółtego sera z 50 g mascarpone) 1/2 czerwonej papryki (drobno pokrojona) 1/2 pęczka natki pietruszki (drobno pokrojona) 1 łyżeczka ziół prowansalskich (bazylia, tymianek, rozmaryn, oregano) 2 łyżki masła klarowanego lub oliwy sól, pieprz  Przydatne poradniki:  Jak pokroić cebulę    Wykonanie: Krok 1. Cebulę szklimy na tłuszczu. Dodajemy paprykę i podsmażamy aż zmięknie. Krok 2. Dodajemy pieczarki, podsmażamy, a kiedy puszczą sok – podduszamy. Na koniec odparowujemy i doprawiamy solą i pieprzem, a opcjonalnie – ostrą papryką. Krok 3. Do przestudzonych pieczarek i warzyw dodajemy dobrze odciśnięte bułki, jajka oraz ser i natkę pietruszki. Doprawiamy ziołami i dokładnie mieszamy. Przed dodaniem jajek można spróbować masy i doprawić ją dodatkowo solą i pieprzem, w razie potrzeby. Krok 4. Przekładamy masę do foremki wyłożonej papierem do pieczenia i wstawiamy do piekarnika nagrzanego do 200 °C (góra+dół) lub 180 °C (termoobieg). Pieczemy przez 20-30 minut. Po upieczeniu studzimy i schładzamy w lodówce.      Pasztet z pieczarek tagged in cebula, czerwona papryka, papryka, pasztet, pieczarki, wielkanocne wędliny    Share:   facebook twitter pinterest google+ 