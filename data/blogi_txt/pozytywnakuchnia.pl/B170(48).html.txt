( );     Ciasto choinka, przebój tegorocznej kolacji wigilijnej, pachnące migdałami i czekoladą, udekorowane drobnymi perełkami i gwiazdkami, które na marcepanowej powierzchni stworzyły misterny wzorek, a każda została ułożona na choince osobno, w trakcie pieczołowitej pracy i wieczornych rozmów z przyjaciółkami. To pierwsze Święta, podczas których przygotowania nie odbywają się w domu u moich rodziców. Pierwsze, których sporą część spędzę we własnym domu, do którego wrócę po kolacji, pierwszego dnia, po rodzinnym spotkaniu u babci i po drugim dniu spędzonym z przyjaciółmi. Choć w wielu kwestiach jestem tradycjonalistką, kuchnia od zawsze była dla mnie miejscem do eksperymentów. Bardzo rzadko powtarzam raz przygotowaną potrawę czy deser, nigdy drugi raz nie piekę tego samego ciasta. Ciągle głodna nowych smaków, również w Święta potrafię zaryzykować i stworzyć coś zupełnie nowego. Ciasto choinka W tym roku po raz pierwszy na wigilijnym stole nie będzie sernika wiedeńskiego ani makowca, których skosztuję dopiero pierwszego dnia Świąt, odwiedzając moją babcię. Pojawi się za to ciasto choinka oraz… rurki z kremem, które przygotuje moja mama. Do babci zawiozę ciasto gwiazdkę, z którego ucieszą się najmłodsi. Będzie odrobinę nowocześnie, ale nie zmieni się jedno, najważniejsze: ten czas spędzimy wspólnie, miło, rozmawiając, kolędując, dzieląc się swoimi radościami i składając szczere, pełne miłości życzenia. Wigilia będzie pachnieć piernikiem, kompotem z suszem i prawdziwą choinką. Zapamiętamy ją jako pierwszą spędzoną w nieco mniejszym gronie. Jako pierwszą z innymi potrawami, których tym razem nie będzie tak wiele jak kiedyś. Jako tę, która poprzedziła rok pełen zmian, których trochę się obawiamy, ale które ostatecznie sprawią, że każdemu przytrafi się coś dobrego. A za rok być może mile wspomnimy tę Wigilię i nas samych, delektując się kolejnym, nowym ciastem.     Ciasto choinka – przepis   Składniki (forma o przekątnej ok. 17×23 cm): Ciasto piernikowe:  2 jajka ½ szklanki wody lub mleka 100 g (½ kostki) masła (roztopione) 2 szklanki mąki 1-2 łyżki kakao 2 łyżeczki proszku do pieczenia ½-¾ szklanki cukru lub miodu 1 łyżka przyprawy do piernika (mieszanka cynamonu, imbiru, kolendry, goździków i gałki muszkatołowej)  Do przełożenia:  100 g kwaskowatej konfitury, dżemu lub marmolady (opcjonalnie)  Do dekoracji:  500-800 g marcepanu zielony barwnik spożywczy srebrne i kolorowe perełki cukiernicze żółte gwiazdki cukrowe gwiazdka z białej czekolady Przydatne poradniki:  Jak zrobić marcepan    Wykonanie: Ciasto: Krok 1. Nastawiamy piekarnik na temperaturę 180 °C (góra+dół) lub 160 °C (termoobieg). Suche składniki przesiewamy do miski. Krok 2. Dodajemy składniki mokre i bardzo dokładnie, intensywnie mieszamy lub miksujemy całość na gładką masę. Krok 3. Przelewamy ciasto do foremki (metalowa forma musi być wysmarowana tłuszczem i wysypana mąką/bułką tartą/kaszą manną) i wstawiamy do piekarnika na 45-50 minut. Pieczemy do tzw. suchego patyczka. Przekładanie ciasta: Krok 4. Wystudzone ciasto choinka można, opcjonalnie, przekroić na dwa placki i przełożyć konfiturą, marmoladą lub dżemem. Dekorowanie: Krok 5. Marcepan rozcieramy z barwnikiem spożywczym (wg przepisu na opakowaniu) i rozwałkowujemy na silikonowej stolnicy lub na kawałku papieru do pieczenia. Krok 6. Przekładamy marcepan na wierzch ciasta i dopasowujemy do zaokrąglonych kształtów ciasta choinka za pomocą metalowej łyżki. Krok 7. W masę marcepanową wgniatamy delikatnie dekoracje z perełek i gwiazdek.      Ciasto choinka tagged in Ciasto, kakao, marcepan, mleko, piernik, Potrawy wigilijne, wigilia, Wypieki     Share:   facebook twitter pinterest google+ 