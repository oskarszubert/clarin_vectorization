( );    Łazanki wigilijne z kapustą i grzybami Nigdy nie jadłam łazanek na Wigilię. Moja mama przygotowywała często łazanki z kiszoną kapustą, bez grzybów, na co dzień, dlatego łazanki z kapustą i grzybami nigdy nie kojarzyły mi się ze Świętami Bożego Narodzenia. Jest to prosta, szybka do zrobienia potrawa, która może zagościć na Waszym wigilijnym stole. Wystarczy ugotować/podsmażyć poszczególne składniki i zapiec wszystko razem w piekarniku. Przepis na wigilijne łazanki   Składniki (dla 6 osób):  500 g makaronu typu łazanki 500 g kiszonej kapusty 1 cebula 50 g suszonych grzybów 2 łyżki mąki 2 łyżki masła (1 do smażenia cebuli 1 do smarowania naczynia) oliwa z oliwek sól, pieprz Wykonanie:   Krok 1. Grzyby moczymy przez kilka godzin w zimnej wodzie (ok. 1 l), potem zagotowujemy i gotujemy do miękkości. Odcedzamy, odciskamy, drobno kroimy. Zachowujemy wywar. Krok 2. Kapustę odcedzamy, drobno kroimy, gotujemy w wywarze grzybowym przez ok. 20 minut. Krok 3. Makaron łazanki gotujemy według przepisu na opakowaniu. Powinien być lekko twardy. Po ugotowaniu odcedzamy. Krok 4. Cebulę drobno kroimy, szklimy na maśle. Podsypujemy mąką, zasmażamy i rumienimy. Krok 5. Naczynie żaroodporne smarujemy masłem, dodajemy kapustę, makaron, grzyby i cebulę, doprawiamy pieprzem, mieszamy. Zapiekamy w piekarniku przez ok. 20 minut w temperaturze 200 °C.       Łazanki wigilijne tagged in Biała kapusta, Boże Narodzenie, cebula, Grzyby, Kapusta, kiszona kapusta, makaron, Potrawy wigilijne, Prosty przepis, suszone grzyby, święta, Tani obiad, wigilia, łazanki    Share:   facebook twitter pinterest google+ 