( );    Żałuję, że moje urodziny są we wrześniu, bo gdybym urodziła się pod koniec maja lub w czerwcu, zawsze życzyłabym sobie, żeby na stole, w dniu mojego święta, pojawiał się tort z truskawkami. Taki właśnie wypiek urodzinowy, w połowie kwietnia, wymarzyła sobie moja przyszła bratowa. W jednym z marketów znalazłam truskawki, co prawda nie nasze, polskie, ale też nie takie typowo wczesne, szklarniowe, bo i kolor miały czerwony z zewnątrz i w środku, i w smaku też nie odbiegały za bardzo od swoich pysznych, dojrzewających w słońcu sióstr.  Zobacz też: Więcej przepisów na truskawki i inne pomysły na tort   Zastanawiałam się jaki tort z truskawkami najbardziej przypadnie do gustu gościom i zdecydowałam się na taki o lekkiej konsystencji, na klasycznym biszkopcie bez proszku do pieczenia i bez mąki ziemniaczanej, nasączonym ponczem dopasowanym smakowo do truskawek – o delikatnie pomarańczowej nucie. Do przełożenia takiego tortu można wykorzystać krem budyniowy, ale z truskawkami najlepiej skomponuje się krem z bitej śmietany, z dodatkiem kremowego sera, np. mascarpone. Doradziliście mi, żeby zrezygnować z biszkoptu czekoladowego i upiec jasną wersję – chociaż odrobinę tęskni mi się za połączeniem smaku truskawek i czekolady, dlatego niebawem przygotuję jeszcze jeden tort truskawkowy :). A którą wersję Wy wybralibyście na swoje urodziny? Na biszkopcie jasnym czy ciemnym? Tort z truskawkami       Tort z truskawkami – przepis Czas przygotowania: 30 minut Czas pieczenia: ok. 60 minut Czas studzenia: ok. 60 minut  Składniki (tortownica 21-24 cm): Biszkopt:  6 jajek (białka oddzielone od żółtek) 12 łyżek cukru 12 łyżek mąki 2 łyżki soku z cytryny szczypta soli  Krem: 500 ml śmietany kremówki (schłodzona przez kilka godzin na najwyższej/najchłodniejszej półce lodówki) 250 g kremowego sera (np. mascarpone lub philadelphia) ½ szklanki cukru pudru 1 łyżka ekstraktu waniliowego (opcjonalnie)  Poncz do nasączenia biszkoptu:  3 łyżki likieru pomarańczowego, cytrynowego, migdałowego lub limonkowego 3 łyżki syropu cukrowego, klonowego, z agawy lub miodu 5 łyżek soku pomarańczowego  Dodatkowo:  500 g truskawek 100 g migdałów w słupkach lub płatkach (uprażone delikatnie na suchej patelni teflonowej lub ceramicznej) Przydatne poradniki:  Bita śmietana – przepis Piana z białek – jak ubić Jak zrobić krem z bitej śmietany Jak zrobić biszkopt Wykonanie: Krok 1. Zaczynamy od przygotowania biszkoptu. Żółtka ucieramy z cukrem na gładko, niemal do białości, na najwyższych obrotach miksera. Krok 2. Do utartych żółtek przesiewamy mąkę i dodajemy sok wyciśnięty z cytryny (można też dodać 1 łyżkę soku do żółtek, a 1 do piany z białek), mieszamy całość mikserem na średnich obrotach. Krok 3. Białka o temperaturze pokojowej ubijamy na sztywno ze szczyptą soli. Krok 4. Połowę białek dodajemy do masy żółtkowej, delikatnie, ale w miarę szybko mieszając za pomocą łyżki. Czynność powtarzamy z drugą połową białek. Krok 5. Masę od razu przekładamy do tortownicy wysmarowanej tłuszczem i wysypanej bułką tartą, mąką lub kaszą manną albo wyłożonej papierem do pieczenia. Wstawiamy do piekarnika nagrzanego do 160 °C (tradycyjny tryb pieczenia góra+dół). Można włączyć w piekarniku termoobieg, obniżając temperaturę pieczenia o 10-20 °C. W czasie pieczenia nie otwieramy piekarnika! Czas pieczenia biszkoptu to ok. 1 godzina. Po 50 minutach można uchylić drzwiczki i sprawdzić czy ciasto nie jest w środku surowe, wbijając w środek drewniany patyczek. Jeśli patyczek po wyjęciu z ciasta jest suchy, można od razu wyjąć tortownicę z piekarnika. Jeśli nie, kolejną próbę można przeprowadzić po 5-10 minutach. Krok 6. Ciasto, razem z tortownicą, można upuścić z wysokości ok. 30 cm (tzw. rzucanie biszkoptem), dzięki czemu zablokują się w nim pęcherzyki powietrza i mocno nie opadnie. Tortownicę obracamy do góry dnem i studzimy ciasto na kratce lub np. na dwóch kubkach ustawionych tak, żeby opierały się o nie tylko fragmenty brzegu tortownicy, a do spodu miało dostęp zimne powietrze. Krok 7. Kiedy biszkopt jest wystudzony i przekrojony na 3 równe placki, można przygotować krem. Śmietanę ubijamy na sztywno, pod koniec miksowania dodając cukier puder. Do ubitej śmietany dodajemy kremowy ser i na niewysokich obrotach miksera łączymy całość w krem o lekkiej konsystencji. UWAGA: Można dodać mniej śmietanki lub zwiększyć dwukrotnie ilość serka w celu uzyskania gęstszego kremu, łatwiejszego do rozprowadzenia i utrzymania całego tortu. Można też usztywnić krem, dodając pod koniec miksowania śmietanki 1 łyżkę żelatyny rozpuszczoną w 5 łyżkach wrzątku. Krok 8. Placek biszkoptu nasączamy ⅓ ponczu przygotowanego poprzez wymieszanie wszystkich składników w szklance i smarujemy ⅓ kremu. Krok 9. Na brzegu placka układamy przekrojone wzdłuż na połówki truskawki (wszystkie o tej samej wysokości), tak żeby przekrojone części utworzyły dekorację boków tortu. Po wierzchu, na kremie, układamy plasterki truskawek, dokładnie go przykrywając. Krok 10. Posypujemy plasterki truskawek połową prażonych migdałów i przykrywamy drugim plackiem, którego boki zostały delikatnie przycięte w celu zmniejszenia jego średnicy (placek musi zmieścić się pomiędzy ułożonymi wzdłuż brzegu ciasta, przekrojonymi na połówki truskawkami). Krok 11. Nasączamy placek ⅓ ponczu i smarujemy ⅓ kremu. Krok 12. Na kremie układamy ostatni placek biszkoptu, nasączamy pozostałym ponczem i smarujemy pozostałym kremem (można zostawić odrobinę kremu do przygotowania dekoracji za pomocą szprycy lub rękawa cukierniczego). Krok 13. Posypujemy górną warstwę kremu pozostałymi migdałami i dekorujemy kilkoma przekrojonymi na połówki truskawkami oraz listkami świeżej mięty. Można też wycisnąć dekoracyjne wzorki z pozostałego kremu za pomocą szprycy lub rękawa cukierniczego. Przed podaniem tort z truskawkami chłodzimy przez ok. 3 godziny w lodówce.        Tort z truskawkami tagged in cytryna, jajka, kremowy ser, mascarpone, migdały, śmietanka kremówka, tort, Truskawki, wanilia, Wypieki Share:   facebook twitter pinterest google+ 