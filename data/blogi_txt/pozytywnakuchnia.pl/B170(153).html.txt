( );     Muffiny z makiem Wielbiciele czekolady pieką muffiny czekoladowe, miłośnicy owoców – owocowe, a tym z Was, którzy za owocowymi dodatkami nie przepadają, proponuję zwykłe, klasyczne muffiny lub wersję z bakaliami, np. proste i szybkie do upieczenia muffiny z makiem. Nie trzeba go sparzać, wystarczy suche składniki połączyć w jednej, a mokre – w drugiej miseczce, potem wymieszać całość i upiec w foremkach.  Zobacz też: Więcej przepisów na muffiny Eksperymentując z przepisem na muffiny z makiem, możecie dobrać jego ilość według własnych upodobań. Wsypując mniej (pół szklanki) uzyskacie muffiny jaśniejsze, delikatnie piegowate, a dodając więcej – ciemniejsze, o nieco cięższej konsystencji. Oprócz skórki z pomarańczy można wzbogacić ich smak o bakalie: odrobinę orzechów lub migdałów czy rodzynek albo suszonych moreli. Gotowe, wystudzone, można dodatkowo polać rozpuszczoną w kąpieli wodnej czekoladą: gorzką lub zwykłą, mleczną, albo białą – podobnie jak przy dekorowaniu babek, keksów czy np. pieguska. Muffiny z makiem, jeśli zdecydujecie się na wypiek z mąki razowej i dodatek małej ilości cukru (albo całkowite zastąpienie go dietetycznym środkiem słodzącym: cukrem brzozowym lub syropem z agawy), mogą z powodzeniem zastąpić śniadaniowe kanapki czy owsiankę. Podane z jabłkiem lub połówką pomarańczy i ulubioną kawą/herbatą, przyjemnie chrupiące, dodadzą Wam porannej energii niezbędnej na dobry start. Ciekawa jestem, która wersja smakowa bardziej przypadnie Wam do gustu. Podzielcie się w komentarzach swoimi propozycjami dodatków :).         Muffiny z makiem – przepis z filmem Full HD         Obejrzyj film bezpośrednio na YouTube: http://www.youtube.com/watch?v=ycAX9qnJs_o Muffiny z makiem – przepis Czas przygotowania: 5 minut Czas pieczenia: ok. 25 minut Składniki (na 12 sztuk): Składniki suche:  2 szklanki mąki pszennej tortowej lub razowej ½ – 1 szklanka maku ½ - ¾ szklanki cukru 2 łyżeczki proszku do pieczenia szczypta soli  Składniki mokre:  2 jajka ½ szklanki oleju lub stopionego masła 1 szklanka wody, mleka, jogurtu, maślanki lub soku z pomarańczy  Dodatki (do wyboru):  miąższ z 1 laski wanilii skórka starta z ½ pomarańczy   Wykonanie:Krok 1. Przed mieszaniem składników nastawiamy piekarnik na temperaturę 180 °C. Krok 2. Do jednej miseczki przesiewamy mąkę z proszkiem do pieczenia i dodajemy pozostałe, suche składniki. Większa ilość maku po upieczeniu muffinów da efekt ciemniejszego ciasta. Mniej maku to ciasto jaśniejsze, piegowate. Krok 3. W drugiej miseczce rozkłócamy wszystkie składniki mokre. Krok 4. Mieszamy składniki suche z mokrymi za pomocą łyżki, do połączenia w gładką, lejącą masę. Krok 5. Masą wypełniamy formy do muffinów (można wyłożyć je papilotkami lub wysmarować tłuszczem i posypać mąką, bułką tartą lub kaszą manną) do ¾ ich wysokości. Krok 6. Wstawiamy formy do piekarnika i pieczemy przez ok. 25-30 minut. UWAGA: W trakcie pieczenia nie wolno otwierać piekarnika. Dopiero na 5 minut przed końcem pieczenia można sprawdzić drewnianym patyczkiem czy muffiny w środku nie zą jeszcze wilgotne i w razie potrzeby wydłużyć czas pieczenia o kolejne 5 minut. Krok 7. Po upieczeniu od razu wyjmujemy muffiny z makiem z piekarnika i studzimy na kratce, żeby chłodne powietrze miało dostęp do ich spodów.        Muffiny z makiem   tagged in Ciasto z makiem, jajka, jogurt, jogurt naturalny, mak, maślanka, mleko, muffiny, pomarańcze, Prosty przepis, Wypieki     Share: facebook twitter pinterest google+ 