( );    Udało mi się przygotować spóźniony deser walentynkowy. Przepis okazał się być strzałem w dziesiątkę. Połączenie aromatu prażonych migdałów, słodkich daktyli, ostrego imbiru i energetyzującej skórki cytrynowej będzie dla Was przełomem wśród wszystkich deserów, jakie dotychczas jedliście. A do tego wszystkiego rozgrzewający smak rumu… specjalnie na długie, zimowe wieczory.  Przygotowanie pieczonych jabłek nie było trudne, chociaż namocowałam się trochę przy usuwaniu ogryzków. Zupełnie przez przypadek wyszły mi całkiem ładne, ukośne nacięcia, które widać na prezentowanych zdjęciach.       Pieczone jabłka – przepis z imbirem, rumem i bakaliami Składniki:   1/4 szklanki rumu   1/4 szklanki soku jabłkowego   1/2 szklanki miałkiego brązowego cukru   1 1/2 łyżki niesolonego masła (stopionego)   2 łyżki mąki   1 łyżka śmietanki 30%   2 1/2 cm świeżego, startego korzenia imbiru   2 żółtka   starta skórka z połowy cytryny   1/2 szklanki całych migdałów   8-10 całych daktyli (suszonych lub świeżych; świeże musimy wypestkować), pokrojonych na kawałki o szerokości ok. 1 cm   4 duże jabłka  dodatkowe stopione masło do posmarowania naczynia żaroodpornego i jabłek      Wykonanie:   Krok 1. Przygotowanie nadzienia imbirowo-rumowego Piekarnik nagrzewamy do temperatury 180 °C. Migdały prażymy na suchej teflonowej patelni, a następnie siekamy nożem. Naczynie żaroodporne smarujemy masłem. Wlewamy rum i sok jabłkowy. Brązowy cukier łączymy ze stopionym masłem, mąką, śmietanką, imbirem, żółtkami i skórką cytrynową. Ucieramy. Dodajemy daktyle i posiekane migdały. Krok 2. Nadziewanie jabłek do pieczenia Jabłka wydrążamy tak, żeby usunąć ze środka trzonek i nasiona, jednocześnie pozostawiając jabłko w całości. Najlepiej użyć do tego odpowiedniego nożyka do wydrążania. Z czubka jabłka obieramy skórkę o szerokości ok. 2,5 cm. Nadziewamy jabłka masą daktylowo-migdałową, uważamy, żeby ich nie przepełnić. Po wierzchu smarujemy roztopionym masłem. Wkładamy do wypełnionego rumem i sokiem jabłkowym żaroodpornego naczynia i wstawiamy do piekarnika. Krok 3. Pieczenie jabłek Pieczemy przez ok.  30 minut, aż jabłka zmiękną. Miękkość sprawdzamy czubkiem ostrego noża. Jeśli nadzienie zbyt szybko brązowieje w trakcie pieczenia, naczynie przykrywamy folią aluminiową. Od czasu do czasu możemy polewać je sokiem z naczynia. Jabłka podajemy na ciepło, przyozdobione bitą śmietaną, polane gorącą mieszanką rumu i soku jabłkowego. Według mnie można dorzucić na talerzyki po 1 gałce lodów waniliowych.         Jabłko przed pieczeniem Nadzienie bakaliowe tagged in daktyle, imbir, Jabłka, migdały, rum    Share:   facebook twitter pinterest google+ 