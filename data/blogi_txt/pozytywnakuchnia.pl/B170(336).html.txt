( );     Steki z kangura Odwiedzając piękną Australię, przygotujcie się na standardowe pytanie padające od większości znajomych, które będzie przewijać się w Waszych rozmowach po powrocie z podróży: „Jak tam, jadłaś kangura?”. Prawdą jest, że w Australii jada się te zwierzęta. Nie każdy jednak wie, że nie jest to typowe mięso, które pojawia się codziennie na australijskich stołach tak samo jak w Polsce nie gotuje się codziennie jelenia, sarny czy dzika. Na kangury polowali dawniej Aborygeni, rdzenni mieszkańcy dalekiego, australijskiego lądu, a dziś zwierzęta te traktuje się, pod względem kulinarnym, tak samo jak żyjącą w europejskich lasach dziczyznę. Steki z kangura, będąc w Australii, najlepiej przyrządzić samodzielnie – próżno ich szukać w restauracjach w większych miastach, gdzie można je ewentualnie spotkać w nielicznych miejscach, oferowane bardziej jako atrakcję turystyczną niż posiłek, na który idzie się wieczorem w gronie przyjaciół lub z okazji randki.  Zobacz też: Relacja z mojej podróży do Australii   Łatwiej o steki z kangura i inne, nietypowe potrawy, w nadmorskich kurortach, gdzie obok bogactwa ryb i owoców morza serwuje się je jako zestawy dań dla turystów. Takie lokalne specjały bywają nazywane „Australian tasting plate”: na talerzu znajdziemy podawane na różne sposoby, najczęściej grillowane, mięso z kangura, krokodyla i emu. Warto spróbować, choć osobiście, podczas podróży, wolałam oddawać się przyjemności jedzenia moich ulubionych ryb barramundi, kalmarów, krewetek i przegrzebków. Domowe steki z kangura nie są trudne do zrobienia, a mięso z kangura można nabyć w większości supermarketów, chociaż trudno czasem wypatrzeć je, otoczone lubianą przez Australijczyków wołowiną, kurczakiem i wieprzowiną. 500 gramów kangura kosztuje w Australii ok. 6 AUD czyli 18 zł, a w Polsce trzeba zapłacić za nie dużo więcej ze względu na wysoki koszt transportu. Ciekawe czy zjedlibyście takie steki :). A może ktoś już próbował – jak Wam smakowały? Steki z kangura – przepis z filmem Full HD         Obejrzyj film bezpośrednio na YouTube: http://www.youtube.com/watch?v=wJcg- c6WyNg              Steki z kangura – przepis Czas przygotowania: ok. 15 minut Składniki (dla 2 osób):   500 g filetów z kangura (umyte i osuszone na papierowym ręczniku) oliwa sól, pieprz  Dodatkowo (opcjonalnie, do wyboru)  1 łyżeczka chili czosnek imbir    Wykonanie: Krok 1. Mięso smarujemy oliwą wymieszaną z pieprzem i opcjonalnymi dodatkami (moje steki z kangura przygotuję ze świeżym imbirem startym na tarce o drobnych oczkach). Nie solimy. Przykrywamy i odstawiamy na ok. 1 godzinę do lodówki. Krok 2. Grillujemy mięso po 1 minucie z każdej strony, na bardzo dobrze rozgrzanej patelni do grilla, w piekarniku lub na klasycznym grillu. Po tym czasie steki z kangura będą krwiste w środku i można je zdjąć z patelni. Aby uzyskać mocniej wypieczony środek steków, można grillować je jeszcze po 1-2 minuty z każdej strony. Krok 3. Steki przekładamy na talerz, przykrywamy i odstawiamy na 5 minut (w tym czasie mięso „dojdzie”). Krok 4. Gotowe steki z kangura doprawiamy solą i serwujemy. Jako dodatki można wybrać np. mieszankę sałat z sosem winegret, pieczone ziemniaki, frytki oraz sałatkę z buraków.       Stek z kangura tagged in czosnek, imbir, Kangur     Share:   facebook twitter pinterest google+ 