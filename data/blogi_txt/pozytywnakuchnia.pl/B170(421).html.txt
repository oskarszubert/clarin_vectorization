( );    W moim domu rodzinnym żurek był jedną z ulubionych zup. Obowiązkowo pojawiał się na stole na Wielkanoc, udekorowany pokrojonym w ćwiartki jajkiem na twardo, rozpoczynał wielkanocne śniadanie. Moja mama gotowała żurek na białej kiełbasie, której charakterystyczny zapach rozchodzący się po domu razem z aromatem pieczonej rolady z boczku do dziś kojarzy mi się z nadejściem świąt. Żurek w chlebie to jedna z ulubionych zup mojego brata, który nie potrafi odmówić jej sobie wchodząc do restauracji na stoku, po intensywnej jeździe na nartach.  Zobacz też: Więcej przepisów na Wielkanoc   Mój żurek wielkanocny będzie ugotowany na prawdziwym wywarze warzywnym, z dodatkiem podsmażonej na patelni białej kiełbasy i wędzonego boczku. Zabielę go śmietanką kremówką, dzięki czemu złagodzi się odrobinę kwaśny smak nadany mu przez zakwas. Dodam pachnące zioła i odrobinę przypraw. Przygotuję go już w Wielką Sobotę, wieczorem, żeby przez noc wzmocniły się wszystkie połączone w nim smaki. Żurek     Żurek – przepis Czas przygotowania: 30 minut   Składniki (dla 8 osób):  1,5 l wywaru warzywnego 1/2 l zakwasu na żurek 1/2 kg białej kiełbasy (pokrojona na plasterki) 100 g wędzonego boczku (pokrojony w paski) 1 łyżka majeranku 4 ziarna pieprzu 2 ziarna ziela angielskiego 2 ziarna owoców jałowca 1 listek laurowy 1 szklanka śmietanki kremówki 1 łyżka mąki sól  Dodatkowo:  4 jajka (ugotowane na twardo) 2 ząbki czosnku (przeciśnięty przez praskę)  Przydatne poradniki:  Jak zrobić zakwas na żurek Jak zrobić wywar warzywny    Wykonanie:   Krok 1. Odlewamy 1 szklankę wywaru i odstawiamy, pozostały wywar i zakwas mieszamy, dodajemy przyprawy i zioła i zagotowujemy w garnku. Zmniejszamy ogień i gotujemy przez 20 minut. Krok 2. Boczek i kiełbasę podsmażamy delikatnie na suchej patelni teflonowej lub ceramicznej. Krok 3. Do żurku dodajemy śmietanę wymieszaną z odstawionym wcześniej wywarem i mąką*. Dokładnie mieszamy i gotujemy przez 1-2 minuty. Krok 4. Dodajemy kiełbasę i boczek do zupy i gotujemy na minimalnym ogniu jeszcze przez 10 minut. Krok 5. Czosnek ucieramy w moździerzu z dodatkiem 2 szczypt soli, na gładką masę. Dodajemy do żurku razem z jajkiem ugotowanym na twardo i podajemy**. * Zamiast mąką, żurek można też, w razie potrzeby, zagęścić zmiksowanymi warzywami z gotowania wywaru, lekko ubitą śmietanką kremówką lub zasmażką. ** Żurek najlepiej odstawić w chłodne miejsce i podać odgrzany drugiego dnia, kiedy przejdzie aromatem przypraw i mięsa.       Jak zrobić żurek – krok po kroku Żurek bywa mylony z barszczem białym, a podstawowa różnica jest dość prosta: zakwas na żurek przygotowuje się z mąki żytniej, a na barszcz biały – z pszennej razowej. Żurek na białej kiełbasie Żurek wielkanocny tagged in Bekon, Biała kiełbasa, boczek, kiełbasa, śmietanka kremówka, śniadanie wielkanocne, Wielkanoc, wywar warzywny, zupa, żurek    Share: facebook twitter pinterest google+ 