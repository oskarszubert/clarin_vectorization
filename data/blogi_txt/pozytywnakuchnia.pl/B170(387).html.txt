( );    Wuzetka, znana też jako ciasto W-Z, lub ciasto WZK, skrót od „wypiek z kremem”, deser zapamiętany przeze mnie z czasów PRL, w których się urodziłam i w których przyszło mi spędzić kilka pierwszych lat mojego życia. Pamiętam do dziś zapach kawiarni z tamtych lat, kiedy rodzice zabierali mnie na lody „U Zbyszka”, śmietankowe, z polewą czekoladową, w szklanych pucharkach. Charakterystyczny, ciężko mi go opisać… Taki sam panuje do dziś we wrocławskiej „Witamince”, której historia sięga chyba równie odległych czasów. Czasami „U Zbyszka” zamawialiśmy też wuzetki, a po tak pysznym deserze mogłam do woli pograć na automacie i zestrzelić jak najwięcej statków kosmicznych nieprzyjaciela. Zobacz też: Więcej przepisów na ciasto  Wuzetka – ciasto W-Z Wuzetka z tamtych lat była lekka jak piórko i wilgotna, a ponieważ w domu mieliśmy gazowy piekarnik i mama piekła wyrastające ciasta tylko w prodiżu, na W-Z czy biszkopty mogliśmy pozwolić sobie częściej w kawiarni lub cukierni niż w domu. I tak samo dziś, po latach, pomimo tego że mam wszystko czego potrzeba do pieczenia domowych ciast, lubię czasem iść do kawiarni i spróbować „kupnego” wypieku. Zwłaszcza gdy trafiam na słodkie cuda, o których już dawno zapomniałam. Jeden kęs, przymknięcie oczu… W ustach rozpływa się smak, a w głowie budzą wspomnienia: czasów, kiedy prawie nic nie było w sklepach, a jednak chodziło się do kawiarni, kina, teatru, a czasami nawet jadało w restauracjach. Czasach, które dziś wydają się tak bardzo abstrakcyjne, a to właśnie one są znakiem rozpoznawczym mojego dzieciństwa, pełnego dobrych smaków. Niedawno odtworzyłam w mojej kuchni wersję „zbyszkowej” wuzetki, wzbogacając ją o zdobycze czasów kapitalizmu: likier pomarańczowy zamiast rumu czy spirytusu i polewę czekoladową z prawdziwej, gorzkiej czekolady. I choć w domu, zamiast zapachu PRL-owskiej kawiarni, unosiła się woń czekolady, wyjadając resztki bitej śmietany z miski i nucąc Majkę Jeżowską, choć tylko przez chwilę, znów byłam małą dziewczynką.     Wuzetka – przepis   Składniki (forma o boku 23 cm; na formę 25 x 35 cm wszystkie składniki trzeba przemnożyć przez 1,5):   Biszkopt czekoladowy:  4 jajka (żółtka oddzielone od białek) 8 łyżek cukru 5½ łyżek mąki (przesiana przez sitko) 2½ łyżki gorzkiego kakao (przesiane przez sitko 1 łyżka soku z cytryny  Krem z bitej śmietany:  750 ml śmietanki kremówki (dobrze schłodzona w lodówce, na najwyższej półce) 3 łyżki cukru pudru (opcjonalnie) 1½ łyżki żelatyny  Do nasączenia (do wyboru):  likier pomarańczowy lub sok pomarańczowy, albo inne soki i likiery z kwaskowatych cytrusów likier kokosowy lub gruszkowy rum (najlepiej biały) herbata z cytryną  Dodatkowo: 200 g powideł śliwkowych lub kwaskowatego dżemu albo konfitury Polewa czekoladowa:  100 g (1 tabliczka) gorzkiej czekolady 50 g masła lub 50 ml śmietanki kremówki  Przydatne poradniki:  Jak zrobić biszkopt czekoladowy Piana z białek – jak ubić Bita śmietana – jak ubić Krem z bitej śmietany - przepis Polewa czekoladowa – przepis Jak zrobić powidła śliwkowe    Wykonanie: Krok 1. Żółtka ucieramy z cukrem na gładko, niemal do białości, na najwyższych obrotach miksera. Krok 2. Do utartych żółtek dodajemy mąkę i kakao oraz ½ łyżki soku z cytryny, mieszamy całość mikserem na średnich obrotach. Krok 3. Białka o temperaturze pokojowej ubijamy na sztywną pianę. W trakcie miksowana, w momencie gdy piana zacznie bieleć, dodajemy ½ łyżki soku z cytryny. Krok 4. Połowę białek dodajemy do masy żółtkowej, delikatnie, ale w miarę szybko mieszając za pomocą łyżki. Czynność powtarzamy z drugą połową białek. Krok 5. Masę od razu przekładamy do formy wysmarowanej tłuszczem i wysypanej bułką tartą, mąką lub kaszą manną albo wyłożonej papierem do pieczenia. Wstawiamy do piekarnika nagrzanego do 160 °C (tradycyjny tryb pieczenia góra+dół). Można włączyć w piekarniku termoobieg, obniżając temperaturę pieczenia o 10-20 °C. W czasie pieczenia nie otwieramy piekarnika! Czas pieczenia biszkoptu to ok. 60 minut. Po 55 minutach można uchylić drzwiczki i sprawdzić czy ciasto nie jest w środku surowe, wbijając w środek drewniany patyczek. Jeśli patyczek po wyjęciu z ciasta jest suchy, można od razu wyjąć blaszkę z piekarnika. Jeśli nie, kolejną próbę można przeprowadzić po 5-10 minutach. Krok 6. Gotowy biszkopt czekoladowy od razu wyjmujemy z piekarnika. Po wyjęciu, razem z blaszką, można upuścić z wysokości ok. 30 cm (tzw. rzucanie biszkoptem), dzięki czemu zablokują się w nim pęcherzyki powietrza i mocno nie opadnie. Krok 7. Biszkopt studzimy w formie ustawionej na kratce z piekarnika położonej na stole lub kuchennym blacie. Krok 8. Całkowicie wystudzony biszkopt wyjmujemy z blaszki i kroimy za pomocą noża do ciast (ostrze z ząbkami), specjalnego noża strunowego do biszkoptów lub żyłki na 2 placki. Krok 9. Ubijamy śmietankę, pod koniec dodając cukier puder i żelatynę rozpuszczoną w kilku łyżkach gorącej (ale nie wrzącej) wody. Krok 10. Nasączamy spód ciasta ponczem lub alkoholem i smarujemy powidłami, dżemem lub konfiturą (połową porcji). Krok 11. Smarujemy spód ciasta bitą śmietaną (pół szklanki pozostawiamy do dekoracji wierzchu). Krok 12. Przykrywamy śmietanę górnym biszkoptem, nasączonym ponczem lub alkoholem i posmarowanym pozostałymi powidłami lub konfiturą czy dżemem. Krok 13. Na wierzchu rozprowadzamy polewę czekoladową i odstawiamy do zastygnięcia. Krok 14. Delikatnie zaznaczamy nożem granice, wzdłuż których będzie krojone ciasto. Każdy kwadrat „wyrysowany” nożem na polewie dekorujemy bitą śmietaną ze szprycy lub rękawa cukierniczego. Krok 15. Odstawiamy ciasto do lodówki do stężenia na ok. 1-2 godziny. Serwujemy wuzetkę udekorowaną konfiturą, świeżymi lub kandyzowanymi owocami oraz szczyptą kakao.      Wuzetka tagged in Biszkopt, Ciasto, ciasto biszkoptowe, ciasto przekładane, Ciasto z kremem, czekolada, jajka, kakao, śmietanka kremówka, Wypieki    Share:   facebook twitter pinterest google+ 