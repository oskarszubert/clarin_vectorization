( );     Czekolada Azteków Czekolada została sprowadzona do Europy w czasach podbojów Nowego Świata. Aztekowie znali jej dobroczynne działanie na organizm i, jak głosi legenda, w zamian za przywiezione z Europy towary podarowali Krzysztofowi Kolumbowi worek ziaren kakaowca oraz przygotowali rozgrzewający napój czekoladowy, który odkrywca podobno uznał za obrzydliwy. Później, podczas podbojów terytoriów obu Ameryk Europejczycy zasmakowali w czekoladzie, a plantacje kakaowców zaczęto zakładać na coraz to nowych terytoriach. Aztekowie przygotowywali rozgrzewający napój czekoladowy, dodając do niego chili. Wierzyli, że czekolada jest ogromnym źródłem energii i potencji. Podawano ją zarówno małżonkom po zaślubinach,  jak i wojownikom tuż przed walką. Ja przygotowałam czekoladę Azteków w wersji „stałej” – bardziej do chrupania niż do picia :). Smakowała wybornie, a przygotowuje się ją w najłatwiejszy chyba sposób na świecie.        Przepis na chrupiącą czekoladę Azteków   Składniki (dla 8 osób):  2 tabliczki półgorzkiej czekolady (maksymalnie 70%; ta 90% będzie już zbyt gorzka) 100 g łuskanych pestek z dyni 1/4 łyżeczki cynamonu + dodatkowa szczypta 1/4 łyżeczki sproszkowanego chili + dodatkowa szczypta      Wykonanie:   Krok 1. Pestki z dyni prażymy na suchej patelni do momentu aż zaczną z niej „wyskakiwać”. Odstawiamy. Krok 2. Do średniej wielkości garnka wlewamy do połowy wodę i zagotowujemy. Czekoladę wkładamy do mniejszego rondla i rozpuszczamy trzymając go zanurzonego w gotującym się wrzątku. Możemy mieszać czekoladę za pomocą łyżki. Gdy cała się rozpuści, dodajemy 1/4 łyżeczki cynamonu i 1/4 łyżeczki chili oraz 2/3 wszystkich pestek z dyni. Dokładnie mieszamy. Krok 3. Gorącą masę wylewamy do małej tortownicy, wyłożonej wcześniej folią aluminiową lub papierem do pieczenia. Powinniśmy otrzymać warstwę grubości ok. 0,5 – 1 cm. Po wierzchu posypujemy pozostałą częścią pestek z dyni oraz prószymy po 1 szczypcie cynamonu i chilli. Krok 4. Całość studzimy, a potem chłodzimy w lodówce. Mamy ok. 2 dni na zjedzenie tego przysmaku, ale kto by tak długo czekał :).        Przepis zgłaszam do akcji „Uczymy gotować Kasię Cichopek” ponieważ jest łatwy do przyrządzenia, a czekolada i pestki dyni zawierają dużo magnezu, witaminy E, żelaza i fosforu. Oczywiście nie przesadzamy z ilością zjadanej czekolady Azteków, bo niestety w nadmiarze może pójść w biodra ;).  tagged in chili, czekolada, gorzka czekolada, pestki dyni, Prosty przepis     Share:   facebook twitter pinterest google+ 