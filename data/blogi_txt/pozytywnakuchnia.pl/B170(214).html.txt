( );     Książka „Potrawy z ryb i owoców morza” to kompendium wiedzy dla początkujących i zbiór ciekawych przepisów na dania przygotowywane z różnorodnych ryb i owoców morza. Książka jest bardzo ładnie wydana: na połyskującym papierze, w twardej okładce z obwolutą, a do każdego przepisu dołączona jest fotografia – mniejsza lub całostronicowa, kolorowa, wykonywana z bliska.  Potrawy z ryb i owoców morza – Susanna Tee Książka to aż 256 stron, podzielonych na 8 działów tematycznych. Rozpoczyna się od wprowadzenia, z którego dowiemy się jakie gatunki ryb i owoców dostępne są w sprzedaży, jak je przygotować do obróbki termicznej oraz jakie rodzaje obróbki (smażenie, gotowanie, duszenie pieczenie) można zastosować przy poszczególnych przepisach i jak dokładnie taka obróbka wygląda. Nawet miłośnicy sushi znajdą tu coś dla siebie; jeśli dotychczas jedliście surową rybę tylko w restauracji, z książki „Potrawy z ryb i owoców morza” dowiecie się jak sprawdzić świeżość ryby i jak przygotowuje się sushi. We wprowadzeniu znalazły się też podstawowe przepisy na najpopularniejsze buliony, sosy i dodatki serwowane do dań rybnych. W dalszej części znajdziemy przepisy na przekąski rybne - kolorowe, niewielkich rozmiarów dania, często nadające się do jedzenia rękoma prosto z talerza lub półmiska. To taki zbiór przepisów szczególnie przydatnych na domowe imprezy, na których serwuje się tylko ryby i owoce morza. Znajdziemy tutaj kilka przepisów na krewetki, np. podawane w szynce, smażone w kulkach na głębokim tłuszczu, rumiane krewetki z chili czy takie serwowane w sosie słodko-kwaśnym. Oprócz tego ryba w kawałkach, ciasteczka, paluszki i roladki oraz owoce morza w tempurze czy tosty krewetkowe. Kolejny rozdział książki, zacznijmy od ryb, jest zbiorem przepisów na startery serwowane na ciepło lub zimno. Obok klasyki tj. tatar z łososia, mule po marynarsku czy krążki kalmarów można znaleźć tu przepisy na rybne pasztety, lub szwedzkiego, marynowanego łososia gravadlax. Kolorowe zupy i gulasze to dział dla prawdziwych wielbicieli ryb, kolorowych potraw i bogactwa smaków. Zaprezentowane tutaj dania składają się z owoców morza i ryb łączonych z tradycyjnymi składnikami (ziemniaki, kukurydza, pomidory, czosnek) jak również z kolorowymi, aromatycznymi przyprawami i ziołami z różnych zakątków świata. Na pewno warto spróbować karaibskiego chowderu rybnego, laksy krewetkowej czy prowansalskiej zupy rybnej bouillabaisse. Kolejna część książki to lekkie lunche i kolacje, a w niej omlety rybne i z owoców morza, burritos z rybą, suflety, makarony i pizze oraz risotto oraz sałatki z ryb wędzonych lub podsmażanych oraz z owoców morza – kolorowe i lekkie, idealne dla osób na diecie. Najważniejszym i największym rozdziałem w książce są pożywne dania główne, choć również część poświęcona grillowaniu jest bardzo obszerna. To tutaj znalazły się receptury na filety rybne oraz ryby w całości, np. na steki z łososia, tuńczyka po sycylijsku, miecznika z oliwkami i kaparami, pstrąga z migdałami lub paellę czy szaszłyki rybne. Podsumowanie Książkę “Potrawy z ryb i owoców morza” polecam w pierwszej kolejności osobom, w których diecie znajduje się dużo ryb i owoców morza i które poszukują nowych inspiracji, chcą jeszcze bardziej urozmaicić swój jadłospis i, poza daniami obiadowymi, spróbować też rybnych sałatek, pasztetów oraz drobnych przekąsek, które można zaserwować gościom na domowej imprezie. Książka jest również przydatnym poradnikiem dla osób początkujących, które dopiero poznają ryby i owoce morza w kuchni: co prawda nie ma tu raczej przepisów na podstawowe, klasyczne, najbardziej znane rybne dania, ale na pewno bardzo przydatny okaże się dla nich dział wprowadzający. Informacje o książce - Tytuł: “Potrawy z ryb i owoców morza” - Autorka: Susanna Tee - Wydawnictwo Olesiejuk - Liczba stron: 256 - Cena: ok. 19,99 zł - Gdzie kupić: Selkar tagged in książka kucharska Share:   facebook twitter pinterest google+ 