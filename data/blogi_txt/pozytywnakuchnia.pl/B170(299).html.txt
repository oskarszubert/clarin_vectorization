( );    Seromakowiec. Nie jestem mistrzynią kompromisów, a życie wzbudza we mnie ogromną ciekawość, która sprawia, że chcę wszystkiego, w nadmiarze. Wszystko albo nic! Kompromisy to sztuka, również w dziedzinie kulinariów, a gotując czy piekąc, można czasem poćwiczyć ich umiejętność, zapoznać się z nią w połączeniach smaków i zapachów. Są różne ciasta, które uwielbiamy. Dlaczego nie spróbować czasem połączyć przyjemności jedzenia kilku w jedną? Seromakowiec Mój seromakowiec to sztuka kompromisu w potrójnym wydaniu: w jego smaku odnajdą się miłośnicy wilgotnego, czekoladowego brownie (chociaż można też upiec wersję na spodzie z kruchego ciasta), kremowego sernika waniliowego i makowca, wszyscy uraczeni dodatkowo smakiem polewy czekoladowej. Zobacz też: Więcej przepisów na sernik i pomysłów na mak Seromakowiec – przepis   Składniki (tortownica o średnicy 21-24 cm): Spód brownie:  100 g (1 tabliczka) gorzkiej czekolady ½ szklanki cukru ⅓ szklanki mąki 100 g (½ kostki) masła 2 jajka 100 g orzechów włoskich (łuskane, grubo posiekane; opcjonalnie) Masa serowa:  500 g twarogu lub mascarpone (można wymieszać twaróg lub twarożek sernikowy z wiaderka pół na pół z mascarpone) ½ - ¾ szklanki cukru 3 jajka 100 g (1 tabliczka) białej czekolady lub ½ szklanki śmietanki kremówki (opcjonalnie) 1 łyżka mąki ziemniaczanej (opcjonalnie) 1 łyżka ekstraktu waniliowego lub miąższ z ½ laski wanilii  Masa z maku:  500 g masy makowej 3 jajka (białka oddzielone od żółtek)  Polewa czekoladowa:  100 g gorzkiej czekolady 25 g masła lub 25 ml śmietanki kremówki  Do dekoracji:  srebrne perełki cukiernicze gwiazdki z białej czekolady  Przydatne poradniki:  Masa makowa – przepis Piana z białek – jak ubić Jak zrobić sernik idealny Wykonanie: Spód brownie: Krok 1. W niewielkim rondlu zagotowujemy wodę. Wstawiamy do gotującego się cały czas wrzątku mniejszy rondel i roztapiamy w nim, w kąpieli wodnej, czekoladę i masło, stale mieszając (w ten sposób nic się nie przypali). Odstawiamy do przestygnięcia. Krok 2. W misce ucieramy jajka z cukrem za pomocą miksera, na gładko. Wlewamy ostudzoną masę czekoladową, dalej ubijając. Krok 3. Powoli dosypujemy mąkę, ubijamy wszystkie składniki na jednolitą masę przez ok. 2 minuty. Krok 4. Na koniec, opcjonalnie, dodajemy rozdrobnione (grubo posiekane lub zmielone) orzechy i mieszamy chwilę całość. Krok 5. Wlewamy ciasto do wyłożonej papierem do pieczenia tortownicy. Wstawiamy do rozgrzanego do temperatury 200 °C piekarnika i pieczemy ok. 20 minut. Krok 6. Nakłuwamy ciasto patyczkiem w środkowej części i sprawdzamy czy się upiekło. Jeśli patyk jest „prawie suchy” (musi zostać na nim parę okruszków), spód jest gotowy. Krok 7. Wyjmujemy tortownicę z piekarnika i odstawiamy do przestygnięcia. Masa serowa: Krok 1. Sery ucieramy w dużej misce z cukrem. Krok 2. Wbijamy po 1 jajku, za każdym razem dokładnie je rozmiksowując. Krok 3. Dodajemy mąkę i wanilię, miksujemy chwilę, aż składniki się połączą. Krok 4. Na przestudzony spód, wlewamy do tortownicy masę serową, wygładzając delikatnie wierzch. UWAGA: Jeśli wykorzystujemy twarożek sernikowy sklepowy, z wiaderka, lub rozrzedzimy gęsty twaróg śmietanką kremówką, masa może wyjść rzadsza i nie uda się przygotować seromakowca warstwowego. Masa z maku: Krok 1. Masę makową mieszamy z żółtkami za pomocą łyżki lub miksera. Krok 2. Białka ubijamy na sztywną pianę i dodajemy połowę do masy makowej, delikatnie, ale w miarę szybko, mieszając za pomocą łyżki. Czynność powtarzamy z drugą połową białek. Krok 3. Masę makową wykładamy na masę serową w tortownicy. Seromakowiec warstwowy: Jeśli masa serowa jest gęsta, utrzyma wyłożoną na wierzchu masę z maku. Seromakowiec marmurkowy: Jeśli masa serowa jest rzadka, wykładamy na niej kleksy masy z maku i za pomocą patyczka zanurzonego w cieście zataczamy „ósemki”, przygotowując marmurkowy wzorek, podobnie jak w sernikobrownie. Pieczenie seromakowca: Krok 1. Wstawiamy seromakowiec do rozgrzanego do temperatury 180 °C piekarnika, na środkową półkę i pieczemy 30 minut. Następnie zmniejszamy temperaturę do 160 °C i trzymamy ciasto w piekarniku jeszcze przez pół godziny. Masa powinna ściąć się w większości ciasta, a środek, o średnicy ok. 5 cm, może pozostać wilgotny. Zostawiamy ciasto w wyłączonym piekarniku na 1 godzinę. Następnie studzimy seromakowiec. Krok 2. Polewamy wierzch seromakowca polewą czekoladową z czekolady rozpuszczonej w kąpieli wodnej z masłem lub śmietanką. Krok 3. Chłodzimy ciasto w lodówce przez 2-3 godziny, a najlepiej przez całą noc. Seromakowiec można udekorować dodatkowo plastrami pomarańczy, świeżą miętą, wzorkami wysypanymi z cukru pudru przesianego nad wyciętym, kartonowym szablonem lub gotowymi perełkami cukierniczymi i gwiazdkami z białej czekolady.        Seromakowiec tagged in Biała czekolada, Ciasto, czekolada, gorzka czekolada, jajka, mak, mascarpone, orzechy, orzechy włoskie, sernik, śmietanka kremówka, twaróg    Share:   facebook twitter pinterest google+ 