( );     Sernik snickers Chodziła za mną od dłuższego czasu ochota na upieczenie nietypowego sernika, o orzechowym smaku, najlepiej takim z dodatkiem orzeszków ziemnych i domowego masła orzechowego, które od jakiegoś czasu przygotowuję sama w blenderze. Wymyśliłam sernik snickers, na spodzie z mlecznej czekolady, posypany orzeszkami ziemnymi, polany kajmakiem, z czekoladowym wierzchem. Jego skład przypomina kombinację wszystkiego, co znajdziecie w znanych, czekoladowych batonach i z pewnością posmakuje wszystkim miłośnikom nietypowych serników, którzy klasykę lubią zastępować eksperymentalnymi nowościami. Zobacz też: Więcej przepisów na sernik  Tak to już bywa, że najlepsze pomysły na ciasta przychodzą mi do głowy, kiedy jestem na diecie. Myślę wtedy dużo o tych wszystkich słodyczach, które mijam, przechadzając się wokół sklepowych półek. Sprzedawcy doskonale wiedzą jak kusić nimi nawet ludzi o tak silnej woli jak moja i choć celowo nie zaglądam na dział ze słodkościami, i tak na ostateczną próbę jestem zawsze wystawiana przy kasie. Kiedy jestem na diecie, moje zamiłowanie do karmienia innych osób przynosi podwójną przyjemność. Skoro mi nie wolno, niech przynajmniej ktoś inny spróbuje pysznego ciasta. Sama nie jem dużo słodyczy, a poza potrzebną do wypieków czekoladą nie miewam w domu ich zapasu. Sernik snickers też sam w sobie nie należałby do szczególnie słodkich, bo do masy nie dodałam dużej ilości cukru, a moje domowe masło orzechowe jest dużo mniej słodzone niż to, które znajdziecie na sklepowych półkach. Nie należałby, gdyby nie dodawać do niego kajmaku i czekolady. Dzięki nim ciasto jest jednak dość słodkie, chociaż słodycz jest doskonale zrównoważona słonawym posmakiem prażonych orzeszków ziemnych. Ciekawa jestem czy przypadnie Wam do gustu :).       Sernik snickers – przepis Czas przygotowania: ok. 30 minut Czas pieczenia: ok. 60 minut Składniki (tortownica o średnicy 21-24 cm): Masa serowa:   1 kg twarogu (dwukrotnie zmielony; można też wymieszać pół na pół z mascarpone lub wykorzystać gotowy twaróg sernikowy) 300 g masła orzechowego 3 jajka ½ szklanki cukru 1 szklanka śmietanki kremówki (opcjonalnie) 2 łyżki mąki ziemniaczanej  Spód:  1 tabliczka (100 g) mlecznej czekolady Wierzch:  50-100 g prażonych orzeszków ziemnych solonych 1 puszka (ok 400 g) kajmaku 1 tabliczka mlecznej czekolady Przydatne poradniki:   Jak zrobić kajmak w domu Jak zrobić sernik idealny     Wykonanie: Krok 1. Twaróg miksujemy z cukrem i masłem orzechowym na gładką masę. Krok 2. Wbijamy do masy po 1 jajku, rozmiksowując dokładnie przed dodaniem kolejnego. Krok 3. Dodajemy śmietankę kremówkę (jeśli masa jest dość gęsta) i mąkę ziemniaczaną i miksujemy, żeby połączyć wszystkie składniki. Krok 4. Przelewamy masę do tortownicy wyłożonej papierem do pieczenia i wstawiamy do piekarnika nagrzanego do 180 °C na 30 minut. Po tym czasie zmniejszamy temperaturę do 160 °C i pieczemy jeszcze przez pół godziny. Studzimy sernik w wyłączonym piekarniku, przy zamkniętych drzwiczkach, następnie chłodzimy przez 3 godziny w lodówce. Krok 5. Delikatnie i ostrożnie przekładamy sernik na płaski talerz lub deskę do krojenia, a na dno tortownicy wyłożonej papierem do pieczenia wylewamy 1 tabliczkę czekolady rozpuszczoną w kąpieli wodnej. Wyrównujemy powierzchnię i odstawiamy do lodówki na ok. 30 minut do utwardzenia. Krok 6. Przekładamy czekoladowy spód na paterę lub talerz i układamy na nim upieczony, schłodzony sernik. Krok 7. Wierzch sernika posypujemy orzeszkami ziemnymi i wykładamy kajmak (jeśli jest zbyt gęsty, można delikatnie podgrzać go w kąpieli wodnej, ewentualnie rozprowadzić odrobiną śmietanki kremówki lub masła). UWAGA 1: Kajmak można też przygotować domowym sposobem i do jeszcze ciepłego, przed nałożeniem na sernik, dodać orzeszki ziemne. Ułatwi to jego nakładanie na ciasto. Krok 8. Na zastygniętą masę kajmakową wylewamy 1 tabliczkę czekolady rozpuszczoną w kąpieli wodnej. Odstawiamy do utwardzenia w lodówce na ok. 30 minut. UWAGA 2: Aby uzyskać grubsze warstwy czekoladowe, do przygotowania sernika snickers można wykorzystać łącznie 4 tabliczki mlecznej czekolady zamiast 2.        Sernik – snickers tagged in Ciasto, czekolada, kremowy ser, masa kajmakowa, masło orzechowe, orzechy, orzeszki ziemne, sernik, twaróg, Wypieki     Share:   facebook twitter pinterest google+ 