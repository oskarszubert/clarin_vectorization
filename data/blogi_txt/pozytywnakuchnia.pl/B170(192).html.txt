( );     Ciasto piegusek Jedno z prostszych do przygotowania ciast, o sympatycznej nazwie i przyjemnej, puszystej, konsystencji, z dodatkiem chrupiącego maku – ciasto piegusek. Pamiętam jak bardzo posmakowało mi, kiedy pewnego dnia, dla odmiany od pleśniaka albo lamingtona, moja mama postanowiła upiec coś nowego, a jednocześnie mało skomplikowanego. „Ciasto lubiane przez dzieci” – przeczytała w książce kucharskiej. „Może wreszcie trafię na coś, czego spróbuje Twój brat”.  Trudno wyobrazić sobie dziś czasy, w których obydwoje nie przepadaliśmy za ciastami, chociaż to właśnie mój brat był dzieckiem, któremu najbardziej smakował kwaśny pomidor, ogórki kiszone i chleb z żółtym serem i keczupem. Z pleśniaka zjadaliśmy piankę i kiedy do rodziców przychodzili goście, czekał na nich kruchy placek z owocami i całkowicie oskubanym z bezy i kruszonki wierzchem. Lamingtona nie dotykaliśmy ze względu na polewę z gorzkiego kakao i znienawidzone wtedy wiórki kokosowe. Od czasu do czasu zjedliśmy sernik, pod warunkiem że mama nie dodała do niego rodzynek. To niesamowite jak z wiekiem potrafią zmienić się preferencje smakowe i jak często, przez złe skojarzenia z czasów dzieciństwa, rezygnujemy z różnych ciekawych potraw. Dziś nie wyobrażam sobie nie zjeść kokosowych wypieków, gorzkiej czekolady czy ciasta z owocami na kruchym spodzie. Smakują mi różne dania i desery, na które kiedyś nawet nie mogłam spojrzeć. Ale akurat piegusek jest dokładnie taki jak dawniej, smaczny i chrupiący, uroczo piegowaty, chociaż unowocześnia go polewa z białej czekolady – niedostępnej w sklepach w czasach mojego dzieciństwa.         Ciasto piegusek – przepis z filmem Full HD Obejrzyj film bezpośrednio na YouTube: http://www.youtube.com/watch?v=f2G4T1ZaNGw              Piegusek – przepis Czas przygotowania: 10 minut Czas pieczenia: ok. 50 minut Składniki (tortownica o średnicy 21-24 cm):  4 jajka 250 g (1¼ kostki) masła ¾ szklanki cukru ½-1 szklanka maku 1 szklanka mleka 2 szklanki mąki 2 łyżeczki proszku do pieczenia 1 łyżeczka ekstraktu waniliowego lub miąższ z 1 laski wanilii  Przydatne poradniki:  Polewa z białej czekolady – przepis Polewa czekoladowa – przepis    Wykonanie:Krok 1. Przed mieszaniem składników nastawiamy piekarnik na temperaturę 180 °C. Krok 2. Masło o temperaturze pokojowej ucieramy mikserem na puszysty krem. Krok 3. Do masła dodajemy cukier i znów ucieramy, aż do jego rozpuszczenia. Krok 4. Do kremu maślanego wbijamy po jednym jajku, za każdym razem dokładnie rozmiksowując przed dodaniem kolejnego. Krok 5. Dosypujemy przesianą mąkę z proszkiem do pieczenia oraz dodajemy wanilię i miksujemy całość do połączenia składników. Krok 6. W trakcie miksowania stopniowo dolewamy mleko i dosypujemy suchy, niesparzony mak (im mniej maku tym lżejsze i jaśniejsze ciasto). Całkowity czas miksowania wszystkich składników powinien trwać ok. 3 minuty. Krok 7. Przelewamy masę do tortownicy wysmarowanej tłuszczem i wysypanej bułką tartą, kaszą manną lub mąką i wstawiamy formę do piekarnika. Czas pieczenia: ok. 60 minut, do tzw. suchego patyczka. UWAGA: W trakcie pieczenia nie wolno otwierać piekarnika. Dopiero na 5 minut przed końcem pieczenia można sprawdzić drewnianym patyczkiem czy piegusek w środku nie jest jeszcze wilgotny i w razie potrzeby wydłużyć czas pieczenia o kolejne 5 minut. Krok 7. Po upieczeniu od razu wyjmujemy ciasto piegusek z piekarnika i studzimy na kratce, żeby chłodne powietrze miało dostęp do  spodu. Krok 8. Dekorujemy całkowicie wystudzonego pieguska polewą z białej czekolady.        Piegusek tagged in Biała czekolada, Ciasto, Ciasto z makiem, jajka, mak, mleko, wanilia, Wypieki     Share:   facebook twitter pinterest google+ 