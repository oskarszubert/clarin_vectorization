( );     Sernik migdałowy Choć powstał wiosną, tuż po moim powrocie z Londynu i jeszcze przed wyjazdem do Paryża, sernik migdałowy to ciasto, które proponuję Wam teraz, późną jesienią lub na zimę, zwłaszcza z okazji świąt. Wyobraźcie sobie jego zapach: cudowny aromat migdałów, które najpierw pachną w wyrastającym na dnie tortownicy biszkopcie, pokrojone w słupki, żeby potem, w tej delikatnej, gąbczastej konsystencji, niespodziewanie chrupnąć i eksplodować swoim charakterystycznym smakiem. Następnie jest masa: kremowa, z dodatkiem migdałów zmielonych bardzo drobno, które, w połączeniu z serem, nadają ciastu nie tylko smaku i zapachu, ale również tej delikatnej konsystencji. A na koniec – płatki migdałów uprażone na suchej patelni, którymi posypuje się wierzch. Sernik migdałowy pachnie jak Święta. Smakuje jak miłość: do pieczenia, gotowania i dzielenia się z najbliższymi radością z próbowania nowych smaków.  Zimą, kiedy brakuje dostępu do naszych polskich, sezonowych owoców, sernik migdałowy można podać z dodatkiem lekko kwaskowatej konfitury, np. konfitury z malin lub konfitury z truskawek, ale niebiański smak tego ciasta poznacie dopiero po po spróbowaniu go w towarzystwie musu ze świeżych malin, zmiksowanych w blenderze, bez żadnych innych, zbędnych dodatków. I chociaż mój sernik może wydać się Wam skomplikowany, jego piękno tkwi w prostocie: to tylko kilka składników – podstawowy przepis na biszkopt, bazowa receptura na masę. Wszystko wzbogacone o dodatek migdałów. Ciekawa jestem czy przypadnie Wam do gustu. A może wolicie sernik kokosowy? Sernik migdałowy – przepis z filmem Full HD         Obejrzyj film bezpośrednio na YouTube: http://www.youtube.com/watch?v=Wtn7nGFsoww              Sernik migdałowy – przepis Składniki (tortownica 21-24 cm): Biszkopt: 2 jajka (białka oddzielone od żółtek) 4 łyżki cukru 4 łyżki mąki 1 łyżka soku z cytryny 50 g migdałów w słupkach  Masa serowa:  1 kg twarogu (dwukrotnie zmielony; można wymieszać pół na pół twaróg i mascarpone) 4 jajka ¾ szklanki cukru 100 g migdałów (blanszowane, zmielone na proszek w blenderze) ½ szklanki śmietanki kremówki (opcjonalnie) 1-2 łyżki ekstraktu z wanilii Do dekoracji:  50 g migdałów (w płatkach lub słupkach; uprażone na suchej patelni)  Przydatne poradniki:  Jak zrobić sernik idealny Piana z białek – jak ubić    Wykonanie: Krok 1. Zaczynamy od przygotowania spodu. Białka ubijamy na sztywną pianę. Krok 2. Dodajemy do białek cukier i znów ubijamy, aż do jego rozpuszczenia. Krok 3. Do piany dodajemy pozostałe składniki i delikatnie mieszamy za pomocą łyżki. Krok 4. Masę przekładamy do tortownicy wyłożonej papierem do pieczenia i wstawiamy do lekko podgrzanego piekarnika. Pieczemy przez ok. 30-40 minut w temperaturze 160 ⁰C (góra+dół) lub 140 ⁰C (termoobieg) do tzw. suchego patyczka. Krok 5. Po upieczeniu od razu wyjmujemy z piekarnika, upuszczamy z wysokości ok. 40 cm tortownicę na ziemię, żeby zablokować bąbelki powietrza w cieście i odstawiamy do wystudzenia na kratce. Krok 6. Czas na przygotowanie masy serowej. Twaróg miksujemy z cukrem. Krok 7. Kiedy cukier się rozpuści, wbijamy do masy po 1 jajku, za każdym razem rozmiksowując do połączenia wszystkich składników. Krok 8. Dosypujemy zmielone migdały, dodajemy wanilię i, opcjonalnie, jeśli twaróg jest suchy i gęsty, dodajemy śmietankę kremówkę. Miksujemy do połączenia składników. Krok 9. Przelewamy masę na wystudzony spód i wstawiamy do piekarnika nagrzanego do 160 ⁰C (góra+dół) lub 140 ⁰C (termoobieg) na 30 minut. Następnie obniżamy temperaturę o 20 ⁰C i pieczemy ciasto jeszcze przez pół godziny. Studzimy w otwartym piekarniku, potem chłodzimy przez ok. 2-3 godziny w lodówce. Sernik będzie się pięknie prezentować na talerzyku udekorowanym polewą z czekolady, miętą oraz świeżymi owocami lub konfiturą. Wierzch, po schłodzeniu, można posypać uprażonymi migdałami w płatkach lub słupkach. Sernik z migdałami tagged in Ciasto, jajka, mascarpone, migdały, sernik, twaróg, Wypieki     Share:   facebook twitter pinterest google+ 