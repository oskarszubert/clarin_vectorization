( );    Dobry wywar, na przykład wywar warzywny, jest podstawą pysznej zupy, gwarantując połowę sukcesu w jej przygotowaniu. Obok wywaru drobiowego lub wołowego jest niezastąpionym składnikiem smacznego risotto. W czasach, kiedy upraszczamy sobie gotowanie i skracamy czas spędzany w kuchni, sięgając po wywary z kostki i gotowe buliony, warto choć raz spróbować przygotować wywar warzywny ze świeżych warzyw by przekonać się, że żaden sklepowy produkt nie zastąpi jego wspaniałego smaku.  Najprostszą metodą przygotowania wywaru warzywnego jest zalanie warzyw wrzątkiem, dosypanie soli i ugotowanie do miękkości. Osobiście przygotowuję wywar warzywny nieco inaczej, dusząc pokrojone warzywa na maśle przez ok. 15 minut, następnie gotując je przez ok. 20 minut w osolonej wodzie. Dodatek soli i duszenie na maśle wydobywają cały smak i aromat warzyw. Wywaru niczym dodatkowo nie doprawiam – przyprawy dosypuję dopiero bezpośrednio do gotującej się zupy. Wywar warzywny     Wywar warzywny – przepis Czas przygotowania: 35 minut Składniki (na ok. 1,5 l wywaru):  1/2 kg warzyw: 1 cebula, 1 por (biała część), 1 pietruszka, 2 marchewki, 2 łodygi selera naciowego lub 1/2 korzenia selera (pokrojone na nieduże kawałki) 1 i 3/4 l wody 1/4 kostki masła 1 łyżka soli    Wykonanie:  Krok 1. Warzywa dusimy pod przykryciem w garnku na maśle przez ok. 15 minut. Krok 2. Zalewamy warzywa wrzątkiem, dodajemy sól i gotujemy na średnim ogniu przez ok 20 minut, do miękkości. Krok 3. Odcedzamy warzywa z wywaru (można je zmiksować i podać w formie zupy-kremu z warzyw). Wywar można przechowywać w lodówce przez 2 dni lub zamrozić w kilku porcjach.        tagged in cebula, marchewka, pietruszka, por, seler, seler naciowy Share:   facebook twitter pinterest google+ 