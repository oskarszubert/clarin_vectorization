( );    Wielkanocne pisanki malowane woskiem To nasza nieśmiertelna, rodzinna tradycja, bez której nie mogą odbyć się Święta Wielkanocne. Mistrzynią w malowaniu woskiem jest moja mama, a ja od ponad dwóch dekad usiłuję ją doścignąć. Na zdjęciu widać efekty mojej zeszłorocznej pracy. Podzielę się z Wami przepisem na tak pomalowane jajka. Zestaw potrzebny do malowania jest bardzo skromny, a efekty, jakie możemy uzyskać, niesamowite :). Wystarczy tylko odrobina inwencji twórczej i już mamy duże pole do popisu.  Składniki:  surowe jajka w dowolnej ilości i dowolnego koloru wosk pszczeli klasyczny ołówek lub kredka szpilka o zaokrąglonej główce pół garnka zewnętrznych łupin z cebuli (białej, czerwonej lub klasycznej, pomarańczowej; czerwona wbrew pozorom nie zabarwi jajek mocniej)  Krok 1. Zaczynamy od zakupu wosku – najprostszym sposobem jest kupienie świeczki z wosku pszczelego w hipermarkecie albo w sklepie internetowym.  Zwykła świeczka parafinowa niestety nie da nam żadnego sensownego efektu. Krok 2. Potrzebny będzie też ołówek (lub kredka) z wbitą w gumkę (lub po prostu w rysik, jeśli ołówek nie ma gumki) szpilką o okrągłej główce (im większa główka, tym grubsze będziemy malować kreski z wosku; ostrożnie z plastikowymi główkami – mogą roztopić się w gorącym wosku). Szpilkę wbijamy tak, żeby się nie przesuwała i nie wypadała. Krok 3. Przygotowujemy metalowe pudełko, na przykład puszkę po tuńczyku (oczywiście dokładnie umytą). Na niewielkim ogniu stapiamy w niej wosk. Krok 4. Surowe jajka myjemy wacikiem nasączonym w occie i odtłuszczamy za pomocą papierowego ręcznika. Trzymając ołówek w ręce, maczamy główkę szpilki w wosku (wosk powinien być cały czas na tyle mocno zagrzany, żebyśmy mogli bez problemu malować jajko, ale jednocześnie nie może nam za mocno parować) i malujemy wzorki według własnego uznania. Ja zawsze trzymam się motywu kwiatowego ze zdjęcia i odpowiednio modyfikuję go na każdej pisance. Krok 5. Cebulowe łupiny wkładamy do garnka z zimną wodą i gotujemy aż do wrzenia. Odcedzamy, dodajemy sól i ocet (na 1 l wody przypadają liście cebuli, które mieszczą się „na sucho” w 1-litrowym garnku, 3 łyżki soli i 3 łyżki octu spirytusowego). Dokładamy pomalowane jajka. Gotujemy, aż skorupka jajek zbrązowieje (ok. 15-25 minut). W ten sposób nie będzie trzeba zeskrobywać wosku. Na koniec delikatnie nacieramy pisanki szmatką lekko posmarowaną masłem – będą pięknie błyszczeć w koszyku. Zapraszam też do naturalnego barwienia pisanek na inne kolory. Życzę Wam miłej zabawy przy dekorowaniu pisanek! tagged in cebula, jajka, pisanki, Wielkanoc, wosk    Share:   facebook twitter pinterest google+ 