( );     Mój dziadek mawiał, że „rosół to podstawa dobrego obiadu”. Co niedzielę zasiadał do stołu z całą rodziną, a babcia podawała dużą wazę z rosołem ugotowanym z wyhodowanej we własnym kurniku kury. Prawdziwy, wiejski rosół w domu rodzinnym mojej mamy do dziś co tydzień pojawia się na niedzielny obiad. I choć dziś, zamiast na kuchni węglowej, babcia przypala cebulę na kuchence gazowej, rosół wciąż smakuje tak samo dobrze jak kiedyś. Na talerzach kładzie się makaron, który po ugotowaniu został przelany zimną wodą i schłodzony w lodówce i posypuje go świeżą, drobno pokrojoną natką pietruszki i wielką chochlą wlewa się lubianą przez wszystkich zupę.  Zobacz też: Więcej przepisów z działu „Kuchnia polska”   Kiedy na stole stawiany jest rosół, milkną śmiech i rodzinne rozmowy, a każdy w skupieniu podaje swój talerz i zachwyca się niezmiennym od lat smakiem. I choć dziadka, największego wielbiciela babcinego rosołu, niestety nie ma już wśród nas, tradycja niedzielnych, zwłaszcza świątecznych, spotkań przy rosole, kotletach schabowych i pieczonym kurczaku będzie nam towarzyszyć jeszcze przez wiele lat. Rosół Rosół – przepis Czas przygotowania: 15 minut Czas gotowania: 2 godziny Składniki (dla 6 osób):  1 cały kurczak lub kura (ok. 1,5 kg; w porcjach) 1¾ l wody 2 marchewki (umyte, oskrobane) 1 cebula (opalona w całości nad płomieniem kuchenki gazowej) 1 mały seler (obrany; można zastąpić 2 łodygami selera naciowego) 1 por (biała część + połowa zielonej) 1 pietruszka (umyta, obrana) 1 listek laurowy 3 ziarna ziela angielskiego 5 ziaren czarnego pieprzu 1 łyżka suszonego lubczyku sól, biały pieprz natka pietruszki do ozdobienia      Wykonanie: Krok 1. Wszystkie składniki (oprócz soli) umieszczamy w dużym garnku i zalewamy wodą. Krok 2. Doprowadzamy do wrzenia (ma lekko zabulgotać), zmniejszamy ogień do minimum i wolno gotujemy przez ok. 2 godziny. Takie wolne gotowanie potocznie nazywane jest „pyrkaniem”. Krok 3. W trakcie gotowania można zbierać za pomocą łyżki cedzakowej tzw. „szum” czyli białą pianę i drobne kawałki mięsa oddzielające się od kurczaka. Krok 4. 15 minut przed końcem gotowania dosypujemy sól. Krok 5. Rosół podajemy z makaronem, posypany natką pietruszki oraz, według upodobania, z warzywami z gotowania.       Rosół z kury z marchewką i zieloną pietruszką tagged in cebula, kurczak, liść laurowy, marchewka, natka pietruszki, niedzielny obiad, obiad, Obiad wielkanocny, pietruszka, por, seler, seler naciowy, ziele angielskie, zupa Share:   facebook twitter pinterest google+ 