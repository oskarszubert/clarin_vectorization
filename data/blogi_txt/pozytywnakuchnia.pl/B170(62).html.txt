( );    Popularność i sukces znanych deserów w większości przypadków tkwi w ich prostocie i uwielbiany na całym świecie crème brûlée jest jednym z tych przysmaków. Kremowa, śmietankowa konsystencja, słodycz i zapach wanilii idą tu w parze z chrupiącą, niebiańsko słodką warstwą karmelu, która tworzy na deserze delikatną skorupkę, przez którą trzeba przebić się za pomocą łyżeczki, aby dostać się do bajecznego środka. Dzięki prostej recepturze, nawet przygotowując i jedząc creme brulee w domu, mamy okazję poznać smak identyczny z tym co serwuje się we francuskich restauracjach.  Zobacz też: Więcej przepisów na desery   Creme brulee w klasycznej wersji podaje się bez dodatków: jest tu tylko kremowy spód i karmelizowany wierzch, ale przecież niełatwo oprzeć się położeniu na nim dodatkowo świeżych, sezonowych owoców: truskawek, malin, borówek amerykańskich… oraz listka świeżej mięty. Piękny kontrast kolorystyczny i delikatne uzupełnienie słodyczy. Kilka łyżeczek, jedna po drugiej, rozpływa się w ustach. Na ciepło lub zimno, do popołudniowej kawy lub na podwieczorek. Mój creme brulee to wspomnienie podróży do Paryża i spacerów po Saint Germain. To właśnie tam można zjeść smacznie i niedrogo, siedząc przy jednym ze stolików w ogródku, popijając kir i wsłuchując w melodię francuskiego języka. Crème brûlée       Crème brûlée – przepis Czas przygotowania: ok. 30 minut Czas pieczenia: ok. 60 minut Składniki (dla 6 osób):   6 żółtek 500 ml śmietanki kremówki ⅔ szklanki cukru + dodatkowy na karmel ⅔ szklanki mleka 1 laska wanilii lub 1 łyżka ekstraktu waniliowego    Wykonanie: Krok 1. Nastawiamy piekarnik na temparaturę 120 °C. Krok 2. Mleko, śmietankę i miąższ z laski wanilii lub ekstrakt mocno podgrzewamy, bardzo krótko, przez moment, zagotowując i od razu zdejmując z ognia. Krok 3. Żółtka z cukrem ucieramy w większej misce, za pomocą miksera na kogel-mogel, na najwyższych obrotach, niemal do białości. Krok 4. Stopniowo, cały czas miksując na mniejszych obrotach, wlewamy do kogla-mogla mleko ze śmietanką i jeszcze chwilę mieszamy. UWAGA 1: Powstanie rzadka masa z pianką. Niektóre szkoły uczą, żeby tę piankę usunąć przed przelaniem masy do foremek. Krok 5. Przelewamy masę do foremek i wstawiamy je do żaroodpornego naczynia wypełnionego wodą (poziom wody powinien sięgać ¾ wysokości foremek). Wstawiamy do piekarnika i pieczemy przez 50-60 minut (krem zetnie się w foremkach, ale swoją ostateczną konsystencję uzyska dopiero po wystudzeniu). Krok 6. Upieczony krem posypujemy cukrem (ok. 2 łyżki na każdą foremkę). Krok 7. Za pomocą gazowego palnika przypalamy cukier do momentu aż się skarmelizuje. UWAGA 2: Foremki można wstawić na 2-3 minuty na najwyższą półkę piekarnika i przypiec od góry w temperaturze 180 °C. Gotowy krem wyjmujemy z piekarnika i studzimy w temperaturze pokojowej. Można też wstawić go potem do lodówki na ok. 30 minut i serwować na zimno.       Creme brulee Creme brulee tagged in jajka, śmietanka kremówka, wanilia, żółtka    Share:   facebook twitter pinterest google+ 