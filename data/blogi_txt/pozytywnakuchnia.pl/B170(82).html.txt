( );     W Tłusty Czwartek w moim domu zawsze gościły pączki z różą, a w naszej kuchni razem z mamą przygotowywałyśmy faworki. Siadałyśmy przy stole, na którym królowała duża, drewniana stolnica, mama wałkowała ciasto i wycinała prostokąty z dziurką, a ja zawijałam z nich „warkoczyki” i przyglądałam się, jak szybko rosną na gorącym oleju. Kiedy były już gotowe, odwiedzałam babcię, która częstowała mnie różami karnawałowymi z pyszną konfiturą. Przygotowanie faworków, znanych też jako chrust, chruściki, jaworki, jest dość pracochłonne: wyrabiamy ciasto, które nie może zawierać zbyt dużej ilości mąki. Nie powinno się jej podsypywać zbyt wiele w czasie wałkowania, a wałkować trzeba bardzo cienko. Nadmiar mąki warto obsypać za pomocą pędzelka, dzięki temu nic nie będzie pryskać i przypalać się podczas smażenia na mocno rozgrzanym oleju.      Faworki – przepis Czas przygotowania: 45 minut Składniki (na ok. 48 szt.):   2 szklanki mąki 3 żółtka 3 łyżki gęstej śmietany 1 łyżka spirytusu 1 łyżeczka proszku do pieczenia 1/2 l oleju roślinnego sól cukier puder waniliowy       Wykonanie:   Krok 1. Mąkę mieszamy w misce ze śmietaną. Krok 2. Dodajemy żółtka, proszek do pieczenia i spirytus, wyrabiamy ciasto. Krok 3. Wałkujemy cienko ciasto, starając się jak najmniej podsypywać je mąką. Krok 4. Z ciasta wykrawamy prostokąty 3 cm x 15 cm, przekrawamy środek na długość ok 5 cm. Krok 5. Jeden brzeg prostokąta przewijamy przez otwór (uzyskamy kształt „warkoczyka”). Krok 6. Smażymy po kilka sztuk faworków na bardzo mocno rozgrzanym oleju. Powinny błyskawicznie wyrosnąć i się zezłocić. Praktycznie od razu po wrzuceniu trzeba będzie je obracać, a następnie wyjąć i osączyć na papierowym ręczniku lub serwetce.         Powyższy przepis zawiera proszek do pieczenia. Właściwości spulchniające ciasto na faworki ma również inny składnik: spirytus, który przy okazji zapobiega „wypiciu” przez faworki zbyt dużej ilości oleju. Można też, przed wałkowaniem i smażeniem, tłuc ciasto na faworki za pomocą tłuczka do mięsa przez ok. 10 minut, wtłaczając do niego w ten sposób jak najwięcej powietrza. Jak zrobić faworki – krok po kroku Faworki tagged in jajka, śmietana, spirytus     Share: facebook twitter pinterest google+ 