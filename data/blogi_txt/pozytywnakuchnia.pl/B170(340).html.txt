( );    Jedna z prostszych surówek, które lubię serwować przez cały rok. Surówka z białej kapusty – siostra sałatki coleslaw, w której nie znajdziemy marchewki ani majonezu. Można przygotować ją w dowolnym miesiącu, bo praktycznie codziennie w polskich sklepach i na targach dostępna jest biała kapusta. Taka surówka z białej kapusty to świetny składnik bukietu surówek – przełamie smak delikatnie słodkich buraczków i surówki z marchewki. Zobacz też: Więcej przepisów na kapustę  Przygotowując ją, warto pamiętać, że biała kapusta, po poszatkowaniu, powinna zostać delikatnie ugnieciona. Dzięki temu zmięknie, lekko wypuści soki i wystarczy tylko odrobina cebuli, soli i pieprzu, żeby powstała, w najprostszej wersji, surówka z białej kapusty. Można pokusić się o dodanie do niej innych warzyw: utartej na tarce marchewki, odrobiny selera naciowego pokrojonego w cienkie plasterki, natki pietruszki, zamienić białą cebulę na czerwoną, doprawić octem lub sokiem z cytryny, dodać cały lub mielony kminek czy suszony koperek. Będzie smacznym towarzystwem dla ryby z frytkami czy kotleta z ziemniakami i nawet jeśli wolimy nieco bardziej wyszukane dania, warto czasem sięgnąć po tak prostą, przyjemną w smaku, rodzimą klasykę. Surówka z białej kapusty     Surówka z białej kapusty – przepis Czas przygotowania: ok. 15 minut Składniki (dla 4 osób):   ½ główki białej kapusty (poszatkowana) 1 cebula (drobno pokrojona) 1 jabłko (opcjonalnie; utarte na tarce o drobnych oczkach) 1-2 łyżki soku z cytryny lub 1 łyżeczka octu winnego 1 łyżka kopru (opcjonalnie; suszony, drobno posiekany) 2 łyżki oliwy z oliwek sól, pieprz, cukier Przydatne poradniki:   Jak pokroić cebulę     Wykonanie: Krok 1. Kapustę delikatnie solimy i ugniatamy dłonią, aż lekko puści sok. Krok 2. Dodajemy pozostałe składniki: jabłko, cebulę, oliwę, sok z cytryny i doprawiamy do smaku pieprzem oraz, w razie potrzeby, cukrem.         Surówka z białej kapusty tagged in Biała kapusta, cebula, czerwona cebula, Jabłka, Kapusta, Prosty przepis, surówka    Share:   facebook twitter pinterest google+ 