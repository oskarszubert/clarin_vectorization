( );     Nigdy nie próbowałam dań kuchni rosyjskiej, a moja wiedza ograniczała się jedynie do obiegowych opinii zasłyszanych od znajomych: „Jeśli chcesz przetrwać w Rosji, musisz nauczyć się jeść dużo ziemniaków” – powiedziała kiedyś moja koleżanka, rodowita mieszkanka Tajwanu, która w Rosji mieszkała przez 2 lata. Kuchnia rosyjska kojarzy mi się głównie z blinami, kawiorem, wódką i strogonowem. Dzisiaj pokażę Wam unowocześnioną wersję tej ostatniej potrawy: Boeuf Stroganow.  Kuchnia rosyjska ma do zaoferowania ogromną ilość różnorodnych potraw: przecież Rosja to kraj, który zajmuje niemal całą powierzchnię kontynentu, posiada kilka stref klimatycznych, a Rosjaninem nazwiemy zarówno pulchnego, postawnego, niebieskookiego mieszkańca Moskwy jak i niskiego, skośnookiego mężczyznę spotkanego przy granicy z Mongolią. Stroganow (znany w Polsce – błędna forma na dobre zagościła w mowie potocznej – jako strogonow) pojawił się na rosyjskich stołach w XIX wieku. W pierwotnej wersji potrawa składała się z pokrojonej w kostkę, oprószonej mąką i podsmażonej wołowiny, uduszonej w bulionie wymieszanym z musztardą, z dodatkiem niewielkiej ilości kwaśnej śmietany. Nazywano ją wówczas „wołowiną a-la Stroganow z musztardą”. Nazwisko Stroganov należało do rosyjskiego dyplomaty z Odessy, Pavla Stroganova lub, wg alternatywnej wersji, do Aleksandra Stroganova, członka znamienitej, rosyjskiej rodziny o tym samym nazwisku. W XX wieku do strogonowa zaczęto dodawać cebulę i pastę pomidorową, a mięso kroić w cienkie paski. Z czasem w strogonowie pojawiły się też pieczarki, a nawet wino. Potrawa zdobyła sławę na całym świecie, gdzie spotykamy ją dziś pod nazwami tj. Beef Stroganoff czy Boeuf Stroganow lub wspomniany wcześniej, „polski” strogonow. Strogonow     Boeuf Stroganow – przepis Czas przygotowania: 30 minut Czas gotowania: 30 minut Składniki (dla 4 osób):  1 kg wołowiny (polędwica) 300 g pieczarek (pokrojone na plasterki) 1 cebula (drobno pokrojona) 1 szklanka bulionu wołowego 2 łyżki sosu pomidorowego kilka łyżek oliwy 2 łyżki mąki pszennej 1 łyżka mąki ziemniaczanej sok z 1/2 cytryny 1 łyżeczka ostrej papryki 1/2 szklanki śmietanki kremówki 1 lampka wytrawnego wina (do wołowiny lepsze jest czerwone, ale można użyć też białego) sól, pieprz    Wykonanie: Krok 1. Umytą, oczyszczoną z tłuszczu i osuszoną wołowinę kroimy wzdłuż włókien w kilkumilimetrowe plastry, następnie w poprzek w cienkie paski o grubości ok. 1 cm. Krok 2. Przekładamy wołowinę do salaterki i skrapiamy sokiem wyciśniętym z cytryny. Odstawiamy. Krok 3. Do garnka wlewamy 1 łyżkę oliwy i szklimy cebulę. Krok 4. Na suchej patelni podsmażamy pieczarki. Powinny puścić sok, który odparowujemy. Odparowane pieczarki zalewamy 1 łyżką oliwy i smażymy. Doprawiamy solą, pieprzem i papryką. Krok 5. Usmażone pieczarki przekładamy do zeszklonej cebuli i zostawiamy na małym ogniu. Krok 6. Wołowinę obtaczamy delikatnie w mieszance mąki pszennej i ziemniaczanej. Smażymy szybko partiami na oliwie aż do lekkiego zrumienienia (szybkie smażenie sprawia, że mięso zamyka pory i w duszeniu nie „odda” zbyt dużo smaku do sosu). Usmażone mięso przekładamy do garnka z cebulą i pieczarkami, dobrze mieszamy. Krok 7. Na patelni, na której smażyło się mięso, doprowadzamy do wrzenia bulion. Dodajemy wino, mieszamy i wlewamy do garnka z mięsem. Dokładnie mieszamy. Krok 8. Mięso zalewamy sosem pomidorowym, mieszamy i dusimy. W zależności od rodzaju wołowiny potrwa to: do zagotowania (polędwica wołowa), do 10 minut (rostbef) lub do 30 minut (krzyżowa, kark). Krok 9. Zalewamy śmietaną, ponownie zagotowujemy i ewentualnie doprawiamy. Pozostawiamy na małym ogniu jeszcze przez kilka minut, pod przykryciem.       Stroganowa podajemy na gorąco. Można zjeść go z domowym chlebem lub podać ze smażonymi ziemniakami. W bardzo nowoczesnej wersji potrawę możemy połączyć nawet z ryżem lub makaronem. Boeuf Stroganow tagged in bulion wołowy, cebula, mąka ziemniaczana, pieczarki, śmietanka kremówka, sok z cytryny, sos pomidorowy, Wino, wołowina Share:   facebook twitter pinterest google+ 