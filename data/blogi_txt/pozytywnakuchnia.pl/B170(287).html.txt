( );     Sernik na spodzie brownie Pędząc na spotkanie w gronie znajomych, często zabieram ze sobą stanowczo za dużo rzeczy. Ja już po prostu nie umiem podróżować samochodem bez nadmiaru jedzenia poukładanego na różne sposoby w bagażniku i na fotelach. Staram się opanować umiejętność pakowania go tak, żeby nic się nie rozsypało, nie rozlało i nie zniszczyło tapicerki. Na urodziny Tomka Kudły ze Studium Przypadku wybiegam z samochodu, niosąc w największy w tym roku mróz torbę z sernikiem. I nie jest to byle jakie ciasto, bo przygotowałam sernik na brownie. O kremowej konsystencji, z polewą, na spodzie z czekoladowego, klasycznego brownie, pięknie pachnącym i próbującym uwieść nie tylko miłośników czekoladowych przyjemności.  Zobacz też: Więcej przepisów na sernik         Sernik na brownie – przepis Czas przygotowania: ok. 30 minut Czas pieczenia: ok. 80 minut Czas chłodzenia: ok. 3 godziny Składniki (tortownica o średnicy 24 cm): Spód brownie:  1 tabliczka gorzkiej czekolady (ok. 100 g) ½ szklanki cukru ⅓ szklanki mąki ½ kostki (100 g) masła 2 jajka 100 g łuskanych orzechów włoskich, grubo posiekanych (opcjonalnie)  Masa serowa:  1 kg twarogu 1 szklanka maślanki ¾ szklanki cukru 4 jajka ½ szklanki stopionego masła 2 łyżki ekstraktu waniliowego lub miąższ z 1 laski wanilii 2 łyżki mąki ziemniaczanej, mąki kukurydzianej, mąki ryżowej lub kaszy manny Dodatkowo:   polewa o smaku adwokat, toffi lub czekoladowa Przydatne poradniki:  Jak zrobić sernik idealny    Wykonanie: Spód brownie: Krok 1. W niewielkim rondlu zagotowujemy wodę. Wstawiamy do gotującego się cały czas wrzątku mniejszy rondel i roztapiamy w nim, w kąpieli wodnej, czekoladę i masło, stale mieszając (w ten sposób nic się nie przypali). Odstawiamy do przestygnięcia. Krok 2. W misce ucieramy jajka z cukrem za pomocą miksera, na gładko. Wlewamy ostudzoną masę czekoladową, dalej ubijając. Krok 3. Powoli dosypujemy mąkę, ubijamy wszystkie składniki na jednolitą masę przez ok. 2 minuty. Krok 4. Na koniec, opcjonalnie, dodajemy rozdrobnione (grubo posiekane lub zmielone) orzechy i mieszamy chwilę całość. Krok 5. Wlewamy ciasto do wyłożonej papierem do pieczenia tortownicy. Wstawiamy do rozgrzanego do temperatury 200 °C piekarnika i pieczemy ok. 20 minut. Krok 6. Nakłuwamy ciasto patyczkiem w środkowej części i sprawdzamy czy się upiekło. Jeśli patyk jest „prawie suchy” (musi zostać na nim parę okruszków), spód jest gotowy. Krok 7. Wyjmujemy tortownicę z piekarnika i odstawiamy do przestygnięcia. Masa serowa: Krok 1. Sery ucieramy w dużej misce z cukrem. Krok 2. Wbijamy po 1 jajku, za każdym razem dokładnie je rozmiksowując (przed wbiciem pierwszego jajka dodajemy stopione, przestudzone masło). Krok 3. Dodajemy mąkę i ekstrakt waniliowy, miksujemy chwilę, aż składniki się połączą. Krok 4. Na przestudzony spód, wlewamy do tortownicy masę serową, wygładzając po wierzchu. Krok 5. Wstawiamy do rozgrzanego do temperatury 180 °C piekarnika, na środkową półkę i pieczemy 30 minut. Następnie zmniejszamy temperaturę do 160 °C i trzymamy ciasto w piekarniku jeszcze przez pół godziny. Masa powinna ściąć się w większości ciasta, a środek, o średnicy ok. 5 cm, może pozostać wilgotny. Zostawiamy ciasto w wyłączonym piekarniku na 1 godzinę. Następnie studzimy sernik, zdejmujemy obręcz tortownicy i chłodzimy ciasto w lodówce przez 3 godziny, a najlepiej przez całą noc.         Sernik na brownie tagged in Ciasto, czekolada, jajka, mąka ziemniaczana, orzechy włoskie, sernik, twaróg, wanilia     Share:   facebook twitter pinterest google+ 