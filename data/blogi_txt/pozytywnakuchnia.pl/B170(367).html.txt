( );    Jednym ze śniadań, jakie pamiętam z czasów mojego dzieciństwa, są tosty francuskie czyli chleb maczany w mleku i jajku, doprawiony na słodko lub słono i zrumieniony na patelni, na maśle. To jeden z tych prostych i szybkich pomysłów na zjedzenie czegoś smacznego, nieco mniej standardowego niż zwykłe kanapki z twarożkiem i pomidorem, a jednocześnie możliwość przygotowania śniadania na wiele sposobów. W moim domu takie tosty francuskie przygotowywało się, smażąc je przełożone plasterkami sera żółtego, który roztapiał się w wyniku ciepła. Na talerzu lądował chrupiący, podsmażony tost, a po ugryzieniu każdego kęsa kremowy ser najcudowniej na świecie ciągnął się między ustami i kanapką. Siedzieliśmy naprzeciwko siebie z moim bratem i zakładaliśmy się o to, kto uzyska dłuższą, serową nitkę :).  Można przymknąć nieco oko na tradycyjną recepturę i usmażyć tosty francuskie z dowolnego pieczywa. To świetny sposób na odratowanie czerstwego lub lekko zaschniętego chleba, który zapomnieliśmy schować do chlebaka. Najlepsze tosty francuskie przygotujemy jednak ze specjalnego chleba tostowego maślanego, który swoją konsystencją i smakiem przypomina odrobinę klasyczną drożdżówkę i najlepiej smakuje, kiedy przeznaczone do wyrobienia ciasta mleko zastąpimy maślanką. Tosty francuskie, które pamiętam z mojego domu rodzinnego, odbiegały nieco od klasyki. W wersji słodkiej przygotowuje się je, dodając do mleka i jajka odrobinę cukru i wanilii lub cynamonu, a serwuje z dodatkiem owoców, polane miodem lub syropem klonowym, albo, dietetycznie i zdrowiej – syropem z agawy. Wyobraźcie sobie, że smacznie śpicie w sobotni poranek i budzi Was zapach smażonych na klarowanym maśle tostów i ta cudowna woń cynamonu… Albo że wstajecie leniwie z łóżka, przecieracie oczy udając się w kierunku kuchni, a tam czekają wytrawne tosty francuskie z serem i szynką, chociaż w wersji na słono osobiście najbardziej lubię je zjeść z mozzarellą i pomidorem. Spróbujcie przygotować je w weekend sobie lub najbliższym. Ciekawa jestem jakie dodatki uda Wam się skomponować :). tagged in cynamon, jajka, mleko, śniadanie, tosty    Share:   facebook twitter pinterest google+ 