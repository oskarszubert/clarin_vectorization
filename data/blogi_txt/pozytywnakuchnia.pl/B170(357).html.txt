( );    Najwięksi miłośnicy potraw z ryb potrafią zjeść je na surowo. Czy to w postaci sushi, sashimi albo tataru, delektują się smakiem świeżego, soczystego kawałka rybiego mięsa, pokrojonego w drobną kosteczkę, odpowiednio doprawionego i podanego w elegancki sposób. Tatar z łososia jest jednym z dań, od którego, obok charakterystycznych potraw kuchni japońskiej, warto rozpocząć swoją kulinarną przygodę z surową rybą. Jest bardzo prosty do przygotowania, a kluczowa w jego smaku jest świeża ryba wysokiej jakości, podana z dodatkiem kilku prostych składników.  Zobacz też: Więcej przepisów na dania z ryb i inne pomysły na łososia W przygotowaniu tataru z łososia, poza rybą, ważny jest też dodatek zakwaszającego mięso i ścinającego w nim białko soku cytrynowego oraz odpowiednie krojenie. O ile w przypadku twardszych mięs, np. wołowiny, można ewentualnie zmielić mięso w maszynce o grubych oczkach, o tyle w przypadku ryby konieczne jest pokrojenie jej nożem w kosteczkę. Sok z cytryny powinno się wycisnąć na tatar tuż przed zjedzeniem, dlatego, kiedy serwujemy danie naszym gościom, ćwiartkę cytryny kładziemy na talerzu obok wymieszanych z warzywami cząstek ryby, a każdy sam doprawia nią sobie mięso i miesza całość na talerzu. Tatar z łososia swój smak uzyskuje też za sprawą dodatkowych składników, tj. bardzo drobno pokrojona szalotka lub dymka albo zwykła cebula, a elegancki wygląd na talerzu zapewniają potrawie kolorowe dodatki, ułożone fantazyjnie wokół tataru. Znakomicie sprawdzą się tu wszelkie marynowane składniki: pokrojone na plasterki, drylowane czarne oliwki, kapary, plasterki ogórka ułożone dekoracyjnie na talerzu oraz świeże, pachnące zioła: tymianek lub oregano. Jako przypraw wystarczy użyć soli i świeżo zmielonego, aromatycznego pieprzu.       Tatar z łososia – przepis Czas przygotowania: 5 minut Składniki (dla 1 osoby): 150-200 g świeżego łososia (wcześniej niezamrożony; pokrojony w kosteczkę) 1 mała szalotka, dymka lub cebula (bardzo drobno pokrojona) ¼ cytryny 1 łyżeczka oliwy z oliwek extra vergine sól, pieprz (świeżo zmielony)  Do dekoracji:   kapary plasterki świeżego ogórka trójkątne tosty świeży tymianek  Przydatne poradniki:   Jak sprawdzić świeżość ryby      Wykonanie: Krok 1. Pokrojonego łososia mieszamy w miseczce z cebulą i doprawiamy solą i pieprzem do smaku. Ryba powinna uzyskać wyrazisty smak. Krok 2. Na talerzu układamy dekoracyjnie plasterki ogórka, a na nich formujemy dekoracyjnie tatar. Krok 3. Ozdabiamy całość świeżym tymiankiem i podajemy z chrupiącym tostem. Przed zjedzeniem tatar z łososia skrapiamy sokiem z cytryny i mieszamy całość na talerzu.       Tatar z łososia tagged in cebula, cytryna, dymka, kapary, ogórki, Prosty przepis, sok z cytryny, szalotka, tatar, tymianek, łosoś    Share:   facebook twitter pinterest google+ 