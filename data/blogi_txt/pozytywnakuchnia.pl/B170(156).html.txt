( );    Przechadzając się ulicami Paryża, zwłaszcza w okolicach Saint Germain, gdzie mnóstwo restauracji, czesto w cenie kilkunastu-kilkudziesięciu euro, oferuje tradycyjny, trzydaniowy, francuski obiad, trudno odmówić sobie skosztowania creme brulee, kremu z karmelem, a przecież jeszcze bardziej kusi mus czekoladowy! Mamy słabość do takich deserów razem z moją przyjaciółką – łączy nas ona tak samo jak miłość do Paryża, jednego z piękniejszych miast, do którego każda z nas zawsze chętnie wraca.  W Paryżu na każdym kroku można napotkać cukiernię, w której oczy same śmieją się do wszystkich pyszności, przygotowanych z największym kunsztem i starannością. Podróżując po świecie, nigdzie indziej nie znajdziecie wypieków czy innych słodkości tak pięknych, a przy okazji wyjątkowo smacznych. Z kolei w restauracjach, tych nienajdroższych, ale wyjątkowo sympatycznych, królują desery najpopularniejsze i proste. Takie, które po powrocie do domu, kiedy zdążymy się już nacieszyć wygodą własnego łóżka i ulubioną kawą oraz przygotowanym samodzielnie śniadaniem, można bez problemu odtworzyć we własnej kuchni, żeby po pierwszym kęsie, z zamkniętymi oczami, móc znowu powrócić w myślach do odwiedzonych niedawno miejsc. Zapraszam Was dziś na prosty i wyjątkowo smaczny mus czekoladowy. W podstawowej wersji serwuje się go bez dodatków: wystarczy przygotować go z kremowej śmietanki, dobrej czekolady oraz żółtek i cukru. Elegancji dodadzą mu świeże owoce i listki mięty i w tak prosty sposób, zwłaszcza zimą, można wyczarować we własnym domu odrobinę słonecznego Paryża. Ciekawa jestem czy przypadnie Wam do gustu – w prostocie siła czy wolicie bardziej skomplikowane przysmaki? Mus czekoladowy Mus czekoladowy – przepis Czas przygotowania: 10 minut Czas studzenia: ok. 30 minut   Składniki (dla 2-4 osób): Mus czekoladowy:  150 g gorzkiej czekolady deserowej 60% (ok. 1,5 tabliczki; rozpuszczona w kąpieli wodnej i trzymana w cieple) 1 szklanka śmietanki kremówki (schłodzona przez 2-3 godziny na najwyższej półce w lodówce lub zmrożona przez 30 minut w zamrażalniku) 2 żółtka 1-2 łyżki cukru 1 łyżka ekstraktu waniliowego lub miąższ z połowy laski wanilii  Do dekoracji (opcjonalnie):  świeże owoce (np. truskawki, maliny, borówki amerykańskie, ananas, brzoskwinie dodatkowa bita śmietana listki świeżej mięty  Przydatne poradniki:  Bita śmietana – jak zrobić Wykonanie: Krok 1. ⅓ szklanki śmietanki kremówki podgrzewamy mocno na średnim ogniu, ale nie doprowadzamy do wrzenia. Krok 2. Żółtka mieszamy w osobnej miseczce z cukrem, następnie dolewamy połowę zagrzanej śmietanki i dokładnie łączymy. Krok 3. Miksturę żółtkowo-śmietankową wlewamy do pozostałej, podgrzanej śmietanki, mieszamy i gotujemy całość na średnim ogniu aż do zgęstnienia (masa będzie przywierać do łyżki, ale nie może się zagotować). Krok 4. Zdejmujemy garnek z ognia, dodajemy wanilię i rozpuszczoną w kąpieli wodnej czekoladę. Dokładnie mieszamy i odstawiamy do przestudzenia. Krok 5. Pozostałą, schłodzoną śmietankę kremówkę (⅔ szklanki) ubijamy na sztywno. Krok 6. Połowę bitej śmietany ostrożnie mieszamy z masą czekoladową, żeby nie uszkodzić bąbelków powietrza. Kiedy składniki się połączą, dodajemy drugą połowę bitej śmietanki i łączymy wszystkie składniki w mus czekoladowy. Krok 7. Mus czekoladowy przekładamy do pucharków lub miseczek i serwujemy na ciepło lub odstawiamy do przestudzenia. Można też schłodzić go w lodówce. Klasycznie mus czekoladowy serwuje się bez dodatkowych dekoracji. Można jednak ozdobić go owocami, miętą oraz bitą śmietaną lub podać w towarzystwie gałki lodów waniliowych. Mus czekoladowy   Share:   facebook twitter pinterest google+ 