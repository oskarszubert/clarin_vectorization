( );     Sernik pistacjowy Jeden z serników, które od dłuższego czasu chciałam przygotować to sernik pistacjowy, wielkie wyzwanie, bo niełatwo jest nałuskać 200 g pistacji i nie zjeść wszystkich od razu po łuskaniu, a nawet jeszcze w trakcie. Połączenie smakowe, na które wpadłam, próbując po raz pierwszy masła pistacjowego. Wyobraziłam je sobie jako dodatek do masy, do tego czekoladowy spód i biała czekolada… I tak, od dłuższego czasu, sernik pistacjowy nie dawał mi spokoju.  Zobacz też: Więcej przepisów na sernik   Okazja do upieczenia ciasta znajdzie się zawsze, ale w moim wykonaniu sam wybór ciasta to często po prostu przypadek. Widzę w sklepie dodatek, który chciałabym wykorzystać, w głowie natychmiast pojawia się plan, robię zakupy składników, które potencjalnie mogą się przydać, a w domu wymyślam przepis w ostatecznym kształcie i… zaczynam pieczenie. Kupiłam pół kilograma pistacji. Siedziałam na sofie z miską na kolanach i rozmawiając z  przyjaciółką przez telefon, łuskałam. Upiekłam wspaniały sernik pistacjowy. Prosty, bo to kilka klasycznych już składników. Ale zapewniam, że zupełnie inny niż te, które większość z Was jadła dotychczas.       Sernik pistacjowy – przepis Składniki (tortownica 21-24 cm): Spód (biszkopt czekoladowy):  2 jajka (żółtka oddzielone od białek) 4 łyżki cukru 2½ łyżki mąki (przesiana przez sitko) 1½ łyżki kakao (przesiane przez sitko) ⅔ łyżki soku z cytryny  Masa sernikowa: 1 kg twarogu (dwukrotnie zmielony; można wymieszać pół na pół twaróg i mascarpone) 4 jajka ½ szklanki cukru 200 g pistacji (zmiksowane w blenderze na proszek lub do konsystencji masła) 100 g białej czekolady (rozpuszczona w kąpieli wodnej; opcjonalnie) 1 łyżka ekstraktu z wanilii lub miąższ z ½ laski wanilii  Do dekoracji:  100 g białej czekolady 25 g masła lub 25 ml śmietanki kremówki świeże owoce, mięta, utarte pistacje Przydatne poradniki:  Jak zrobić sernik idealny Jak zrobić masło pistacjowe Jak zrobić biszkopt czekoladowy Polewa z białej czekolady – przepis    Wykonanie: Spód: Krok 1. Białka ubijamy na sztywną pianę, dodając w trakcie ubijania, kiedy piana zbieleje, sok z cytryny, a pod koniec ubijania dosypując cukier. Krok 2. Dodajemy żółtka, mąkę i kakao i mieszamy całość na niedużych (naprawdę niedużych, żeby nie uszkodzić piany) obrotach miksera lub za pomocą łyżki. Krok 3. Wlewamy masę do wyłożonej papierem do pieczenia tortownicy. Wstawiamy do rozgrzanego do temperatury 160 °C piekarnika (góra+dół) lub 140 °C (termoobieg) i pieczemy ok. 20 minut. Krok 4. Nakłuwamy ciasto patyczkiem w środkowej części i sprawdzamy czy się upiekło. Jeśli patyk jest „prawie suchy” (musi zostać na nim parę okruszków), spód jest gotowy. Krok 5. Wyjmujemy tortownicę z piekarnika i odstawiamy do wystudzenia na kratce z piekarnika. Masa serowa: Krok 6. Twaróg miksujemy z cukrem, pistacjami, wanilią i, opcjonalnie, czekoladą. Krok 7. Kiedy cukier się rozpuści, wbijamy do masy po 1 jajku, za każdym razem rozmiksowując do połączenia wszystkich składników. Krok 8. Przelewamy masę na wystudzony spód i wstawiamy do piekarnika nagrzanego do 160 ⁰C (góra+dół) lub 140 ⁰C (termoobieg) na 30 minut. Następnie obniżamy temperaturę o 20 ⁰C i pieczemy ciasto jeszcze przez pół godziny. Studzimy w otwartym piekarniku. Krok 9. Dekorujemy sernik pistacjowy polewą z białej czekolady (czekoladę rozpuszczamy z masłem lub śmietanką w kąpieli wodnej) oraz dodatkami i chłodzimy przez ok. 2-3 godziny w lodówce. Sernik pistacjowy tagged in Biała czekolada, Ciasto, jajka, kakao, mascarpone, pistacje, sernik, twaróg, Wypieki     Share: facebook twitter pinterest google+ 