( );     Makaron z jagodami Makarony z owocami, w sezonie, są świetnym pomysłem na szybki i smaczny obiad, który w dodatku, z dużym prawdopodobieństwem, posmakuje dzieciom. Można je przygotowywać zarówno na słodko (np. makaron z truskawkami i mascarpone lub z dżemem albo konfiturą dodanymi zamiast świeżych owoców czy makaron z jagodami) jak i na wytrawnie, przygotowując z owoców sos lub wykorzystując je jako dodatek do mięsnych albo rybnych składników. Kombinacji smakowych może być wiele, ale najlepiej sprawdzają się zawsze te najprostsze, zwłaszcza gdy czasu i chęci na gotowanie mało, a apetyt wciąż dopisuje.  O ile truskawki zjadam od razu, jagody, kiedy mam ich więcej, zdarza mi się zamrozić. Dziś rozmroziłam część z nich i przygotowałam makaron z jagodami – tani obiad kilkuskładnikowy, w sam raz na upalne popołudnie. Oczywiście można go też przygotować ze świeżo zebranych owoców, wtedy można pozwolić sobie nawet na luksus dodania jagód w całości.       Makaron z jagodami – przepis Czas przygotowania: ok. 15 minut Składniki (dla 2 osób):  250 g makaronu (spaghetti lub tagliatelle, albo pappardelle; ugotowany al dente) 200 g jagód (świeże, opłukane w zimnej wodzie i osuszone na sicie lub mrożone, zmiksowane w blenderze; świeże jagody można pozostawić w całości) 2 łyżki masła klarowanego, zwykłego masła lub oliwy z oliwek 1-2 łyżki cukru lub cukru waniliowego 100 g śmietany, serka homogenizowanego, jogurtu naturalnego lub mascarpone (opcjonalnie) cynamon lub wanilia Przydatne poradniki:   Jak ugotować makaron Jak zrobić masło klarowane Jak zrobić cukier waniliowy     Wykonanie: Krok 1. Masło topimy na niewielkim ogniu z cukrem lub cukrem waniliowym (jeśli zdecydujemy się miksować jagody, można dodać cukier do miksowania). Krok 2. Ugotowany, odcedzony makaron, mieszamy z masłem i przekładamy całość na talerze. Krok 3. Polewamy makaron zmiksowanymi jagodami lub dodajemy całe, świeże owoce. Krok 4. Opcjonalnie do gorącego makaronu dodajemy szczyptę cynamonu lub mieszamy całość z miąższem wydrążonym z 1/2 laski wanilii. Całość można udekorować śmietaną, jogurtem, serkiem homogenizowanym o smaku waniliowym lub mascarpone oraz świeżą miętą.       Makaron z jagodami tagged in cynamon, Jagody, jogurt naturalny, makaron, pappardelle, Prosty przepis, serek homogenizowany, śmietana, Szybki obiad, Tani obiad, wanilia Share:   facebook twitter pinterest google+ 