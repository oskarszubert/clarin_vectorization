( );    Latem, w sezonie na truskawki, nie potrafię sobie odmówić tej słodkości i muszę choć jeden raz zrobić tort bezowy. Piekę dwie płaskie, okrągłe bezy i przekładam prawdziwą bitą śmietaną, do której nie dodaję cukru pudru. Tej bombie kalorycznej odrobiny lekkości i przełamania smaku nadają truskawki, listki świeżej mięty i polewa czekoladowa. Dzięki nim ciężar kalorii zamienia się, niestety tylko pozornie, w lekką chmurkę, po której zjedzeniu zawsze wychodzę na letni, bardzo długi spacer.      Tort bezowy – przepis Czas przygotowania: 15 minut Czas pieczenia: 45 minut Czas podsuszania bezy: 60 minut Składniki (na tort o średnicy 21-24 cm): Beza:   5 białek (o temperaturze pokojowej) 2,5 szklanki cukru pudru  Do przełożenia:  bita śmietana z 250 ml śmietanki kremówki 2 szklanki truskawek (pokrojone na plasterki) Do dekoracji (do wyboru):  kilka truskawek w całości listki świeżej mięty polewa czekoladowa polewa z białej czekolady Przydatne poradniki:  Bezy – przepis Bita śmietana – przepis Polewa czekoladowa – przepis Polewa z białej czekolady – przepis Wykonanie: Krok 1. Białka ubijamy na sztywną pianę. Krok 2. Stopniowo dosypujemy do ubitych białek cukier i ubijamy dalej, na gęstą masę bezową. Krok 3. Wykładamy masę na bezy na papierze do pieczenia wyciętym w kółka wielkości dna tortownicy. Jeśli masy jest za dużo, możemy dorobić kilka mniejszych bezików. Krok 4. Wstawiamy bezę do piekarnika nagrzanego do 100 °C, z włączonym termoobiegiem, na środkową półkę. Pieczemy przez ok. 45 minut nie otwierając piekarnika, potem suszymy w wyłączonym, zamkniętym piekarniku jeszcze przez 1 godzinę. Krok 5. Rozsmarowujemy połowę bitej śmietany na upieczonym i całkowicie wystudzonym krążku bezowym. Krok 6. Na bitą śmietanę wykładamy pokrojone truskawki. Krok 7. Przykrywamy drugim krążkiem bezowym i wykładamy drugą połowę śmietany na wierzch. Krok 8. Wierzchnią warstwę śmietany dekorujemy całymi truskawkami i listkami mięty. Na talerzyk z ukrojonym kawałkiem tortu można dodatkowo wylać odrobinę polewy z czekolady.       Tort bezowy z truskawkami tagged in bezy, Białka, jajka, Prosty przepis, śmietanka kremówka, tort, Truskawki    Share:   facebook twitter pinterest google+ 