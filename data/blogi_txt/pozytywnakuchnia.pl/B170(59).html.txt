( );    Choć wielu z nas truskawki zjada bez żadnych dodatków, warto choć raz, kiedy są dostępne w rozsądnej cenie te nasze, polskie, upiec z nimi ciasto. Do popołudniowej kawy, w sezonie na truskawki, trudno o lepszy dodatek. Ciasto z truskawkami, wyrastające, z dodatkiem masła i gęstego jogurtu, po upieczeniu jest delikatnie wilgotne i rozpływa się w ustach. To będzie ulubiony, sezonowy wypiek tych z Was, którzy, podobnie jak ja, nie przepadają za klasycznym, gąbczastym biszkoptem. Choć nawet i ten może być smaczny, gdy nasączymy go odpowiednim ponczem, więc zachęcam Was do eksperymentowania. Mój dzisiejszy wypiek to dość szybkie do zrobienia ciasto z truskawkami, które wyrasta na proszku do pieczenia i nie wymaga osobnego ubijania piany z białek, a gotowe – może być udekorowane cukrem pudrem, polane lukrem lub polewą czekoladową.  Dodatek jogurtu w cieście odrobinę je obciąża, dlatego truskawek, które dokładamy w całości, nie należy dodawać do niego zbyt wiele. Zamiast jogurtu, w cieście z truskawkami można wykorzystać wodę gazowaną, która dodatkowo pomoże mu wyrosnąć i sprawi, że będzie odrobinę lżejsze. Ciasto jogurtowe z truskawkami       Ciasto z truskawkami – przepis Składniki (na tortownicę o średnicy ok. 21-24 cm):  2 szklanki świeżych truskawek (umyte, bez szypułek, osuszone na papierowym ręczniku) 1 szklanka mąki pszennej (dodatkowo osobno 1 łyżka) ¾ szklanki cukru ½ szklanki gęstego jogurtu naturalnego lub wody mineralnej gazowanej 1 płaska łyżeczka proszku do pieczenia 1 kostka masła miąższ z 1/2 laski wanilii lub 1 łyżka ekstraktu waniliowego 2 jajka 1 łyżka soku z cytryny 1 szczypta soli  Do dekoracji:  cukier puder    Wykonanie:   Krok 1. Miękkie masło miksujemy za pomocą elektrycznego miksera na puszysty krem. Krok 2. Dodajemy cukier i ucieramy aż połączy się z masłem (nie musi się całkowicie rozpuścić). Krok 3. Dodajemy jajka (po jednym), cały czas ucieramy, aż do gładkości. Kolejne jajko wbijamy dopiero gdy poprzednie całkowicie połączy się z masą. Krok 4. Mąkę przesiewamy z proszkiem do pieczenia i solą do masy masłowej. Krok 5. Ucieramy mikserem aż do gładkości, dodając pod koniec ucierania jogurt lub wodę z sokiem z cytryny. Krok 6. Wykładamy na posmarowaną masłem i posypaną mąką lub wyłożoną papierem do pieczenia tortownicę o średnicy 21-24 cm. Krok 7. Truskawki układamy na wierzchu ciasta (kilka można wcisnąć nieco głębiej do środka). Krok 8. Wstawiamy do piekarnika nagrzanego do 180 °C i pieczemy przez 1 godzinę. Pod koniec pieczenia wbijamy w środek ciasta wykałaczkę – jeśli jest sucha, możemy wyjąć ciasto z truskawkami z piekarnika. Po wyjęciu, przez ok. 10-15 minut, pozostawiamy do ostudzenia, nie wyjmując z foremki. Gdy wystygnie, wyjmujemy z tortownicy i posypujemy cukrem pudrem. Porcję ciasta na talerzu można dodatkowo polać syropem, ozdobić kilkoma świeżymi truskawkami oraz listkiem mięty lub stewii. W wersji absolutnie kalorycznej dokładamy do szczęścia bitą śmietanę :).       Ciasto z truskawkami tagged in Ciasto, Ciasto z owocami, jogurt naturalny, Prosty przepis, Truskawki, Wypieki    Share:   facebook twitter pinterest google+ 