( );    Sukces w wypieku domowej pizzy w dużej mierze zależy od dwóch czynników. Pierwszym z nich jest ciasto na pizzę, o bardzo prostej recepturze, a drugi to dobrze skomponowane dodatki, w optymalnej ilości, które nie obciążą pizzy.  Zobacz też: Pizza – przepisy i pomysły na dodatki   Podstawowe ciasto na pizzę jest bardzo proste w przygotowaniu. Zaczynamy od zrobienia rozczynu z drożdży, cukru, wody i odrobiny mąki. Gdy podwoi swoją objętość, zagniatamy ciasto drożdżowe z pozostałą mąką, wodą, solą i odrobiną oliwy z oliwek i odstawiamy do wyrastania. Ciasto na pizzę, jak inne ciasta drożdżowe, lubi ciepło i nie przepada za przeciągiem, w którym nie uda mu się wyrosnąć. Zimą miskę można postawić na niezbyt gorącym grzejniku, latem na stole, na który świeci przez okno słońce, a w pochmurne dni wstawić ją do lekko nagrzanego, uchylonego piekarnika lub zlewu kuchennego wypełnionego ciepłą wodą. W trakcie gdy ciasto będzie wyrastać, możemy przygotować dodatki do ułożenia na wierzchu pizzy. Ważne, żeby nie było ich zbyt wiele (maksymalny zestaw to sos do posmarowania ciasta, mozzarella i 4 inne dodatki), inaczej obciążą ciasto. Cienko rozwałkowane ciasto na pizzę, upieczone na kamieniu do pizzy lub na blaszce posmarowanej oliwą z oliwek, nieobciążone nadmiarem dodatków, wyjdzie chrupiące, po podniesieniu z talerza zachowa kształt (idealne jest wtedy, gdy dodatki nie spadną, ale ciasto nie będzie całkowicie sztywne), chociaż środkowa część powinna lekko, delikatnie się ugiąć. Bardzo ważna jest też temperatura pieczenia: piekarnik powinien być nagrzany do 250 °C, przydatny okaże się też specjalny program do wypieku chleba i pizzy lub termoobieg. Ciasto na pizzę     Ciasto na pizzę – przepis Pizza jak z włoskiej pizzerii Czas przygotowania: 15 minut Czas wyrastania: 1-2 godziny Składniki (na 4 pizze o średnicy ok. 30 cm):  1 kg przesianej przez sitko mąki 50 g drożdży 2 i 1/2 szklanki ciepłej wody 2 łyżeczki cukru 6 łyżek oliwy z oliwek 1 łyżka soli    Wykonanie:   Krok 1. Drożdże kruszymy do miseczki, zasypujemy cukrem i zalewamy ciepłą wodą. Dodajemy kilka łyżek mąki, żeby całość nabrała konsystencji gęstej śmietany. Odstawiamy w ciepłe miejsce, bez przeciągu, do wyrośnięcia.* Krok 2. Mąkę z solą przesiewamy przez sito, dodajemy wyrośnięte drożdże i zaczynamy wyrabiać ciasto. W trakcie wyrabiania dodajemy stopniowo oliwę z oliwek.** Ciasto powinno odrywać się od ręki. Krok 3. Ciasto przykrywamy ściereczką i odstawiamy w ciepłe miejsce do wyrośnięcia (na ok. 1-2 godziny, a można też nawet na całą noc). Krok 4. Ciasto na pizzę cienko rozwałkowujemy na blaszce posmarowanej niewielką ilością oliwy z oliwek (jeśli pieczemy pizzę na kamieniu, wałkujemy ciasto na dobrze omączonej drewnianej łopatce do nakładania). Krok 5. Rozwałkowane ciasto smarujemy sosem do pizzy i posypujemy dodatkami. Pieczemy przez 15-20 minut w piekarniku nagrzanym do 250 °C, najlepiej z włączonym termoobiegiem albo specjalnym programem do pieczenia chleba/pizzy (pizza pieczona na kamieniu będzie gotowa wcześniej, po 7-10 minutach). ———————————– * Można też, zamiast dodawać mąkę do drożdży wymieszanych z cukrem i wodą, zrobić odwrotnie i wlać je do miski, do której wcześniej przesialiśmy całą mąkę, w której zrobiliśmy kopiec. ** Można też wyrobić ciasto bez oliwy, odstawić do wyrastania pod przykryciem, dodać oliwę w momencie gdy na cieście pojawią się pierwsze „bąbelki”, jeszcze raz wyrobić i odstawić do właściwego wyrastania.           Ciasto na  grubą pizzę – przepis Czas przygotowania: 30 minut Czas wyrastania: ok. 20 minut Składniki (na 2 pizze o średnicy ok. 30 cm):  2 szklanki przesianej przez sitko mąki 50 g drożdży 4 łyżki mleka (lekko podgrzanego) 2 łyżki cukru 1 łyżeczka soli 2 łyżki oliwy z oliwek 1/2 szklanki wody    Wykonanie:   Krok 1. Drożdże kruszymy do miseczki, zasypujemy cukrem i zalewamy mlekiem. Odstawiamy w ciepłe miejsce do wyrośnięcia. Krok 2. Mąkę przesiewamy przez sito, dodajemy wyrośnięte drożdże i zaczynamy wyrabiać ciasto. Krok 3. W trakcie wyrabiania dodajemy sól, wodę i oliwę z oliwek. Wyrabiamy aż ciasto będzie odrywać się od ręki. Krok 4. Ciasto przykrywamy ściereczką i odstawiamy w ciepłe miejsce do wyrośnięcia (na ok. 20 minut). Krok 5. Ciasto na pizzę rozwałkowujemy na blaszce posmarowanej niewielką ilością oliwy z oliwek na grubość ok. 0,5 cm (jeśli pieczemy pizzę na kamieniu, wałkujemy ciasto na dobrze omączonej drewnianej łopatce do nakładania). Krok 6. Rozwałkowane ciasto smarujemy sosem do pizzy i posypujemy dodatkami. Pieczemy przez 15-20 minut w piekarniku nagrzanym do 250 °C, najlepiej z włączonym termoobiegiem albo specjalnym programem do pieczenia chleba/pizzy (pizza pieczona na kamieniu będzie gotowa wcześniej, po 7-10 minutach).       Jak zrobić ciasto na pizzę – krok po kroku tagged in drożdże, mleko, Pizza, Wypieki    Share: facebook twitter pinterest google+ 