( );    Fani pierogów ruskich muszą pogodzić się z tym, że w sezonie truskawkowym ich ulubione danie musi ustąpić miejsca pierogom z truskawkami. Są bardzo smaczne, a gdy cena owoców staje się nieco bardziej przystępna, pierogi z truskawkami to niedrogi obiad dla całej rodziny. Zobacz też: Więcej pomysłów na pierogi i inne przepisy na truskawki  Można przygotować je praktycznie z dowolnego ciasta na pierogi. W podstawowej wersji, z ciasta zagniecionego z mąki i wody i nadzieniem z samych truskawek, polane syropem klonowym i odrobiną oliwy lub roślinnego tłuszczu, pierogi te będą idealnym daniem wegańskim. Wegetarianie mogą wzbogacić ich smak o jogurt naturalny lub śmietanę, polać stopionym masłem, a do środka, poza truskawkami, włożyć też dodatkowo biały ser. Smak pierogów z truskawkami można urozmaicić, dodając do farszu lub posypując po wierzchu cukrem waniliowym albo cynamonem, skórką startą z cytryny lub polewając polewą czekoladową i dekorując bitą śmietaną. Można też pokusić się o przygotowanie wersji wytrawnej: ulepić pierogi z truskawkami, polać stopionym masłem i sosem balsamico.   Pierogi z truskawkami     Pierogi z truskawkami – przepis Czas przygotowania: ok. 30 minut Czas gotowania: ok. 15 minut Składniki (na ok. 100 pierogów): Ciasto maślankowe:  3 szklanki mąki 1-2 szklanki maślanki szczypta soli Farsz:   ½-1 kg truskawek (w zależności od tego czy dodajemy inne składniki do farszu; umyte, osuszone papierowym ręcznikiem, bez szypułek; w całości lub pokrojone w kostkę o boku ok. 1 cm) ½ kg twarogu (opcjonalnie; zmielony w maszynce lub ugnieciony widelcem) 2-4 łyżki śmietany, maślanki lub jogurtu naturalnego 5-10 łyżek cukru lub cukru waniliowego (opcjonalnie) 3 łyżki skórki startej z cytryny (opcjonalnie; cytryna wcześniej wyszorowana i sparzona)  Do dekoracji:   cukier puder i/lub cynamon świeża mięta kilka świeżych truskawek w całości Przydatne poradniki:   Jak zrobić ciasto na pierogi Jak zrobić cukier waniliowy       Wykonanie:   Krok 1. Z przesianej mąki, soli i maślanki zagniatamy ciasto przez ok. 10 minut. Krok 2. Jeśli poza truskawkami dodajemy do nadzienia inne składniki, wszystko razem należy delikatnie wymieszać w misce. Krok 3. Dzielimy ciasto na kilka części i wałkujemy. Odpowiednie wałkowanie to duża część sukcesu. Podczas wałkowania stolnicę i wierzch ciasta należy podsypywać mąką. Wałkujemy na grubość ok. 1-2 mm i zaczynamy, za pomocą szklanki, wycinać kółka w cieście. Krok 4. Każde kółko z ciasta leżące na stolnicy jest suche z wierzchu i wilgotne od spodu. Dlatego przed nałożeniem farszu każde kółko, które bierzemy do ręki, obracamy spodem do góry – w ten sposób łatwiej nam będzie kleić. Elastyczne ciasto zapewne zdąży się skurczyć po rozwałkowaniu, dlatego każde kółko przed sklejaniem możemy lekko rozciągnąć. Krok 5. Delikatnie posypujemy palec wskazujący i kciuk mąką, nakładamy łyżeczką farsz (lepiej mniej niż więcej) na ciasto, składamy kółko na pół i rozpoczynamy klejenie. Cała sztuka polega na tym, żeby skleić ciasto, nie zahaczając o farsz. W przeciwnym razie pierogi rozkleją się w trakcie gotowania. Klejenie zaczynamy od czubka w kierunku jednego, a potem drugiego brzegu pieroga. Polecam na wszelki wypadek docisnąć jeszcze raz miejsce sklejenia przed odłożeniem pieroga. Możemy pobawić się w fantazyjnie posklejane wzorki, dognieść sklejony brzeg widelcem. Sklejony brzeg powinien mieć szerokość ok. 1 cm. Krok 6. Każdy pierożek po sklejeniu układamy na suchej ściereczce lub lekko omączonej stolnicy (z wierzchu można przykryć pierogi ściereczką, jeśli lepimy i gotujemy większe partie i nie chcemy, żeby obeschły), a w międzyczasie zagotowujemy w dużym garnku posłodzoną (pierogi na słodko) lub posoloną (na wytrawnie) wodę (1 łyżeczka na 1 litr wody). Krok 7. Pierogi wrzucamy delikatnie (albo każdy po kolei, albo za pomocą durszlaku) do wrzącej wody, delikatnie mieszamy, żeby nie przykleiły się do dna, przykrywamy garnek pokrywką i zagotowujemy przez chwilę, aż wypłyną na powierzchnię. Krok 8. Wyjmujemy przy pomocy durszlaku, jednocześnie odcedzając z wody, kładziemy na talerzu i delikatnie polewamy oliwą, tłuszczem roślinnym lub stopionym masłem i opcjonalnie dekorujemy śmietaną i miętą oraz posypujemy cukrem pudrem.       Pierogi z truskawkami tagged in jogurt naturalny, maślanka, pierogi, Pierogi z owocami, śmietana, Truskawki, twaróg    Share:   facebook twitter pinterest google+ 