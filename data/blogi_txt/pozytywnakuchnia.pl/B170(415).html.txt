( );     Zupa z dyni z mlekiem kokosowym Tegoroczne lato przyszło szybko, zaczerwieniło truskawki, zaróżowiło maliny, zazieleniło ogórki. Upalne dni pełne słońca, w które piliśmy lemoniadę, pływaliśmy w morzu i jeziorach, w sierpniu, zupełnie znienacka, ustąpiły zimnym wieczorom i porankom.  To była pierwsza noc, kiedy spałam przy zamkniętym oknie, a o poranku, gdy otulona w koc wyszłam przywitać pierwsze promienie słońca, pijący na tarasie kawę sąsiad westchnął „Co zrobić? Jesień…”. Poczułam pierwszy raz od dłuższego czasu ten zapach – chłodnego poranku – zapowiadający, że wkrótce będą żółkły liście. Tego samego dnia, na zakupach, jesień po raz kolejny przypomniała mi o sobie, śmiejąc się do mnie ze sklepowej półki pomarańczowym kolorem dyni. „Co zrobić? Jesień…” – pomyślałam i kupiłam pierwsze w tym roku, cudownie kolorowe warzywo. Będzie zupa z dyni z mlekiem kokosowym. Na rozgrzanie jednego z pierwszych, chłodnych wieczorów.  Zobacz też: Więcej pomysłów na dynię oraz inne przepisy na zupy   Dwa lata temu po raz pierwszy pojawiła się w mojej kuchni zupa z dyni z dodatkiem ziemniaków, kremowa i gęsta, podana z dodatkiem sera mozzarella. Prosta do przygotowania, z łatwo dostępnych składników. Tym razem przepis będzie nieco bardziej skomplikowany – pod względem składu. Smak dyni połączę z imbirem i mlekiem kokosowym, dodam mu też odrobiny pikanterii, taki lekki pazur, a wisienką na torcie będą tutaj krewetki, zaskakująca niespodzianka, bo w połączeniu z dynią smakują wybornie. Zupa z dyni z mlekiem kokosowym może być przed ich dodaniem zmiksowana w blenderze, dzięki czemu uzyska gęstą, kremową konsystencję. Ja podam ją jednak bez miksowania, żeby wyraźnie było można poczuć dynię pokrojoną w kostkę.       Zupa z dyni z mlekiem kokosowym – przepis Czas przygotowania: ok. 30-60 minut Składniki (dla 4-6 osób):  500 g dyni (obrana ze skórki i pokrojona w kostkę o boku ok. 1,5-2 cm; można wcześniej zawinąć ją w folię aluminiową i upiec w piekarniku w 220 °C) 1 cebula (drobno pokrojona) 2 ząbki czosnku (drobno pokrojony lub przeciśnięty przez praskę) 1 łyżeczka zielonej pasty curry skórka starta z ½ cytryny 3 szklanki wywaru drobiowego lub warzywnego (zagotowany) ok. 400 ml mleka kokosowego 1 łyżeczka startego imbiru 2 łyżki sosu rybnego 1 łyżeczka cukru ½ łyżeczki kurkumy 250 g małych krewetek (obrane) 1 papryczka chili (czerwona; pokrojona w cienkie plasterki) świeża bazylia sól, pieprz    Wykonanie:   Krok 1. Cebulę, czosnek, imbir, skórkę z cytryny i pastę curry oraz szczyptę soli ucieramy w moździerzu. Krok 2. Uzyskaną pastę dodajemy do wrzącego wywaru, mieszamy i znów zagotowujemy. Krok 3. Do zupy dodajemy dynię – jeśli jest surowa, trzeba całość ugotować na średnim ogniu do miękkości. Jeśli dynia jest upieczona, po prostu znów zagotowujemy wywar. Krok 4. Kiedy dynia zmięknie, do zupy dolewamy mleko kokosowe, kurkumę, sos rybny, cukier i szczyptę czarnego, świeżo zmielonego pieprzu. Krok 5. Znów zagotowujemy zupę i dodajemy krewetki. Gotujemy je przez kilka minut, żeby zmiękły i zaróżowiły się (nie można gotować za długo, bo zrobią się gumowate)*. Krok 6. Przelewamy zupę do talerzy i dekorujemy bazylią oraz czerwonym chili. * Przed dodaniem krewetek można zmiksować zupę blenderem.       Zupa z dyni z mlekiem kokosowym tagged in cebula, chili, czosnek, dynia, imbir, krewetki Share:   facebook twitter pinterest google+ 