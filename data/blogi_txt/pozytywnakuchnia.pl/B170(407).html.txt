( );     Zupa mleczna z dynią i zacierkami Chociaż jestem wielką fanką sobotnich jajecznic czy kanapek, uwielbiam też śniadaniowe zupy mleczne. Klasyczna lub owocowa, zupa mleczna to świetne jesienne śniadanie. Ponieważ jej przygotowanie nie jest tak proste jak zrobienie kanapek czy zalanie płatków mlekiem, na zupę mleczną najlepiej pozwolić sobie w sobotni lub niedzielny poranek. Wzbogacona wanilią, cynamonem, orzechami, migdałami… Choć zupa mleczna wydaje się prozaicznym daniem, które większość z nas kojarzy negatywnie z okresu dzieciństwa, można przygotowywać ją na nieskończenie wiele sposobów. Wystarczy odrobina fantazji, żeby wydobyć jej ogromny potencjał. Pomysł na zupę mleczną z dynią podsunął mi kolega Krzysiek, wspominając na widok stojącej w mojej kuchni, ogromnej dyni zupę mleczną swojej mamy. Przepis nie jest skomplikowany, a smak mleka i dyni – świetnie skomponowany. Moja propozycja dodatku do zupy mlecznej z dynią to zacierki. Jeśli ktoś ich nie lubi, może nie dodawać :).       Przepis na zupę mleczną z dynią i zacierkami   Czas aktywności: 15 minut Czas oczekiwania: 1 godzina 15 minut Składniki (dla 4 osób):  1 l mleka 500 g zmiksowanego miąższu dyni (upieczonej w piekarniku) 1 jajko 1 szklanka mąki 1 łyżka cukru kilka kropel aromatu migdałowego kilka migdałów     Przygotowanie zupy mlecznej z dyni:   Krok 1. Zagniatanie ciasta na zacierki Mąkę przesiewamy przez sito, wbijamy jajko i zagniatamy kulę ciasta na zacierki. Powinno być niezbyt miękkie, wtedy łatwo się utrze na tarce. Krok 2. Gotowanie mleka z zacierkami W garnku gotujemy posłodzone mleko. Do gorącego (ale jeszcze nie wrzącego) mleka ucieramy ciasto, na tarce o grubych oczkach. Mieszamy delikatnie aż do zagotowania mleka tak, żeby zacierki się nie posklejały. Krok 3. Gotowanie zupy Dodajemy zmiksowany miąższ z upieczonej dyni (dynię bez pestek, razem ze skórką, piecze się przez 1 godzinę w piekarniku nagrzanym do 180 °C), kilka łyżek zostawiamy do ozdobienia zupy w miseczkach. Gotujemy jeszcze przez chwilę. Gorącą zupę nalewamy do miseczek, ozdabiamy pozostałym, zmiksowanym miąższem i całymi migdałami. Przepis bierze udział w Festiwalu Dyni organizowanym na blogu Bei. Zupa mleczna z dynią i zacierkami tagged in dynia, mleko, Prosty przepis, zacierki, zupa, zupa mleczna     Share: facebook twitter pinterest google+ 