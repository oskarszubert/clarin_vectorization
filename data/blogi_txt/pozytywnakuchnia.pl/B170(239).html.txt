( );    Risotto jest daniem idealnym na jesienne lub zimowe popołudnie – prostym do przygotowania, kilkuskładnikowym, do ugotowania w jednym garnku lub na patelni. To także potrawa świetna na lato – można ją przygotować szybko, nie spędzając zbyt wiele czasu w gorącej kuchni, a przy okazji wykorzystać najlepsze, sezonowe owoce i warzywa. Risotto z owocami morza, chociaż niekoniecznie bazuje na produktach sezonowych, również kojarzy mi się z letnią, śródziemnomorską, wakacyjną kuchnią. Pachnie nadmorską restauracją, w której smaży się krewetki i kalmary, moim ulubionym czosnkiem i papryczką chili, które uwielbiam dodawać do makaronów, szkląc je na oliwie lub klarowanym maśle. W połączeniu z mieszanką owoców morza i gruboziarnistego ryżu smakują równie dobrze, a taki obiad lub kolacja, podane z lampką schłodzonego, białego wina, zjedzone w ogrodzie lub na tarasie, przeniosą nas na chwilę, choć tylko myślami, do nadmorskich restauracji portowych nad Morzem Śródziemnym.  Zobacz też: Więcej pomysłów na risotto i inne przepisy na owoce morza Risotto z owocami morza, podobnie jak większość innych risotto, jest daniem kilkuskładnikowym. Dlatego szczególnie ważny jest tu dobór odpowiednich, najlepiej świeżych, owoców morza lub takich mrożonych, nie poddanych wcześniej obróbce termicznej, choć i te blanszowane, potem zamrożone, pod warunkiem że są odpowiednio duże, również nadadzą się do tej potrawy.     Risotto z owocami morza – przepis Czas przygotowania: ok. 30 minut Składniki (dla 4 osób):   ½ – ¾ kg mieszanki świeżych lub mrożonych owoców morza (krewetki, kalmary, małże, mule) 2 szklanki ryżu arborio 1 l wywaru warzywnego,  drobiowego  lub wołowego 1 lampka białego wina wytrawnego 1 cebula lub 2 ząbki czosnku (drobno pokrojone) 1 papryczka chili (drobno pokrojona) 6 łyżek masła klarowanego lub oliwy z oliwek extra vergine 4 łyżki natki pietruszki (opcjonalnie) sól, pieprz    Przydatne poradniki:   Jak zrobić masło klarowane       Wykonanie:  Krok 1. Na maśle szklimy cebulę lub czosnek, następnie dodajemy papryczkę chili podsmażamy do miękkości. Krok 2. Warzywa zdejmujemy z patelni i przekładamy na osobny talerz, a na ten sam tłuszcz wrzucamy owoce morza i szybko przesmażamy na średnim ogniu (te wcześniej blanszowane przez ok. 1-2 minuty, te świeże lub surowe, rozmrożone nieco dłużej – 3-5 minut, ale nie za długo – żeby nie były gumowate). Krok 3. Zdejmujemy owoce morza i przekładamy na talerz z warzywami, przykrywamy, a na ten sam tłuszcz wrzucamy suchy ryż arborio i mieszamy, cały czas podsmażając na niewielkim ogniu, aż stanie się przezroczysty. Krok 4. Zalewamy ryż białym winem i czekamy aż całkowicie się wchłonie. Krok 5. Stopniowo, chochla po chochli, delikatnie mieszając, dodajemy wrzący wywar. Krok 6. Gotujemy risotto przez ok. 15-20 minut al dente lub do miękkości. Gdyby było zbyt suche, w razie potrzeby dodajemy więcej oliwy lub masła. Krok 7. Do risotto dodajemy owoce morza z warzywami, mieszamy całość i przekładamy na talerze. Risotto podajemy gorące, od razu po ugotowaniu, posypane natką pietruszki.          Risotto frutti di mare Risotto z owocami morza tagged in Białe wino, cebula, owoce morza, papryczka chili, risotto, ryż arborio, Szybki obiad Share:   facebook twitter pinterest google+ 