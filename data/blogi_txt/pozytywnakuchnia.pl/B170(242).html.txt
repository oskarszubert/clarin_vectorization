( );    Długo przymierzałam się do przygotowania mojej pierwszej rolady. Chciałam, żeby była to wyjątkowa rolada z truskawkami, pięknie zawinięta, a po przekrojeniu cieszyła oko wzorkiem „ślimaka”, różowym nadzieniem i czerwonymi kawałkami soczystych truskawek. Przy pierwszym podejściu zabrakło mi czasu i biszkopt zdążył wystygnąć przed zrolowaniem. Przy drugim, znów w pośpiechu, zapomniałam o kawałkach truskawek, a rolada, ze względu na małą blaszkę i gruby biszkopt, nie wygląda tak jak zaplanowałam, chociaż… pierwsze koty za płoty! Ważne, że prezentuje się apetycznie, a w smaku: delikatny, puszysty biszkopt, truskawkowa, różowa masa i czekoladowa polewa… Koniecznie musicie spróbować!  Zobacz też: Więcej przepisów na truskawki i inne pomysły na rolady Upieczony w klasycznej tortownicy, biszkopt czekoladowy będzie idealną bazą do przygotowania tortu czekoladowego. Lekkie ciasto dobrze skomponuje się z dodatkiem zarówno delikatnego i puszystego jak i bardziej kremowego, cięższego kremu, który spokojnie utrzyma, bez utraty kształtu. Rolada z truskawkami Rolada z truskawkami – przepis Czas przygotowania: 30 minut Czas pieczenia: ok. 30-40 minut Czas tężenia masy: ok. 2-3 godziny Składniki (blaszka 25×35 cm): Biszkopt:  3 jajka (żółtka oddzielone od białek) 6 łyżek cukru 5 łyżek mąki 1 łyżka gorzkiego kakao 1 łyżka soku z cytryny  Nadzienie:  ok. 5-8 dużych truskawek (zmiksowane w blenderze) 500 ml śmietanki kremówki (schłodzona przez min. 1 godzinę na najwyższej/najchłodniejszej półce w lodówce) 1 opakowanie galaretki (takie, które wg informacji na opakowaniu wystarcza na 500 ml wody) lub 3 łyżki żelatyny  Polewa:  100 g (1 tabliczka) gorzkiej czekolady 50 g (¼ kostki) masła  Do dekoracji (opcjonalnie):  1-2 truskawki (pokrojone w ćwiartki lub na plasterki) świeża mięta  Przydatne poradniki:  Jak zrobić biszkopt klasyczny lub biszkopt czekoladowy Jak zawijać roladę Piana z białek – jak ubić Bita śmietana – jak zrobić Krem z bitej śmietany – przepis Polewa czekoladowa – przepis Wykonanie:   Krok 1. Zaczynamy od przygotowania biszkoptu. Żółtka ucieramy z cukrem na gładko, niemal do białości, na najwyższych obrotach miksera. Krok 2. Do utartych żółtek dodajemy mąkę i kakao, mieszamy całość mikserem na średnich obrotach. 1 łyżkę kakao można zastąpić 1 łyżką mąki i w taki sposób przygotować roladę z truskawkami z klasycznego biszkoptu. Krok 3. Białka o temperaturze pokojowej ubijamy na sztywno. W trakcie miksowana, w momencie gdy piana zacznie bieleć, dodajemy sok z cytryny. Krok 4. Połowę białek dodajemy do masy żółtkowej, delikatnie, ale w miarę szybko mieszając za pomocą łyżki. Czynność powtarzamy z drugą połową białek. Krok 5. Masę od razu przekładamy do blaszki wysmarowanej tłuszczem i wysypanej bułką tartą, mąką lub kaszą manną albo wyłożonej papierem do pieczenia. Wstawiamy do piekarnika nagrzanego do 160 °C (tradycyjny tryb pieczenia góra+dół). Można włączyć w piekarniku termoobieg, obniżając temperaturę pieczenia o 10-20 °C. W czasie pieczenia nie otwieramy piekarnika! Czas pieczenia biszkoptu to ok. 30-40 minut. Po 25 minutach można uchylić drzwiczki i sprawdzić czy ciasto nie jest w środku surowe, wbijając w środek drewniany patyczek. Jeśli patyczek po wyjęciu z ciasta jest suchy, można od razu wyjąć tortownicę z piekarnika. Jeśli nie, kolejną próbę można przeprowadzić po 5-10 minutach. Krok 6. Ciasto, razem z blaszką, można upuścić z wysokości ok. 30 cm (tzw. rzucanie biszkoptem), dzięki czemu zablokują się w nim pęcherzyki powietrza i mocno nie opadnie. Krok 7. W czasie gdy ciasto się piecze, rozpuszczamy zawartość opakowania z galaretką w połowie szklanki zagotowanej, ale nie wrzącej wody. Odstawiamy do przestudzenia. Krok 8. Kiedy galaretka przestygnie (nie może być gorąca), ubijamy na sztywno śmietankę kremówkę. Krok 9. Do ubitej śmietanki dodajemy zmiksowane truskawki i całość mieszamy chwilę mikserem do połączenia składników. Krok 10. Stopniowo dodajemy do masy płynną galaretkę, miksując na małych obrotach. Krok 11. Ubitą masę wstawiamy do lodówki. Krok 12. Upieczony, gorący biszkopt zawijamy w rulon wzdłuż węższego boku, obciążamy delikatnie, np. za pomocą kratki z piekarnika i zostawiamy na 1 minutę (nabierze kształtu). Można zawinąć biszkopt razem z nieoderwanym jeszcze papierem do pieczenia lub pomóc sobie kuchenną ściereczką. Krok 13. Rozwijamy biszkopt, ale zachowujemy nadany mu kształt i od razu nakładamy schłodzoną masę, zostawiając wolne miejsce po dłuższych bokach i przy jednym, węższym boku (ewentualny nadmiar masy można wykorzystać do deseru na zimno w pucharkach lub zjeść łyżką prosto z miski :)) Krok 14. Zawijamy roladę, układamy na łączeniu biszkoptu, żeby zapobiec jej rozwinięciu. Krok 15. Dekorujemy roladę polewą (lub cukrem pudrem albo lukrem) oraz, opcjonalnie, świeżymi truskawkami i miętą i odstawiamy do lodówki na 2-3 godziny do stężenia masy.       Rolada z truskawkami tagged in Ciasto, Ciasto z owocami, czekolada, jajka, kakao, rolada, śmietanka kremówka, Truskawki, Wypieki    Share:   facebook twitter pinterest google+ 