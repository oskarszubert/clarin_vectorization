( );     Dżem truskawkowy W tym roku po raz pierwszy przygotowałam prawdziwy dżem bez sztucznych dodatków zagęszczających, taki jak robiły dawniej nasze babcie. Dżem truskawkowy z najlepszych truskawek, które, choć zabrzmi to jak w reklamie, specjalnie dla mnie nazbierano na polu, którego właścicielem jest nasz znajomy. Piękne, dorodne truskawki jak z obrazka, których trochę szkoda było zamykać w słoiczkach, w ilości 15 kg  trafiły do mojego mieszkania z przeznaczeniem na dżem truskawkowy, dżem z truskawek z rabarbarem i truskawki w syropie.  Zobacz też: Więcej pomysłów na truskawki i przepisy na domowe przetwory  Mając do dyspozycji wiele porad i wskazówek jak zrobić dżem, zdecydowałam się na najprostszą wg mnie metodę pasującą do przygotowywania dżemów w niewielkiej kuchni w bloku, w której truskawki zasypuje się cukrem i odstawia do puszczenia soku, następnie przekłada do garnka lub na patelnię i po rozpuszczeniu cukru, na dużym ogniu, przesmaża się aż dżem truskawkowy nabierze odpowiedniej gęstości i można go będzie przelać do słoiczków.  Podczas smażenia do truskawek dodałam sok z cytryny razem z miąższem i kawałkiem skórki. Dzięki temu dżemy nabrały dodatkowego aromatu, łatwiej zgęstniały i zachowały piękny, głęboko czerwony kolor. W niektórych partiach, podczas smażenia, część truskawek rozbijałam łopatką, w innych nie ruszałam ich wcale, żeby zachować w dżemie jak największe, truskawkowe kawałki, a ostatnią serię delikatnie zmiksowałam w blenderze jeszcze przed smażeniem i zasypaniem cukrem. Kolor dżemu truskawkowego może być jeszcze jaśniejszy – wystarczy, oprócz cytryny lub pomarańczy, dodać do zasypanych cukrem truskawek rabarbaru – obranego ze skórki, pokrojonego na plasterki o grubości ok. 1/2 – 1 cm. Wystarczy ok. 100 g rabarbaru na 1 kg truskawek, a gęstnienie dżemu podczas smażenia będzie dużo łatwiejsze. Na jesień i zimę mam już zapas pysznego, klasycznego, prawdziwego dżemu z truskawek, gęstego, o pięknym kolorze. Będzie idealny na śniadanie, z pysznym, wiejskim chlebem pszenno-żytnim na zakwasie albo jako dodatek do deserów. Krok 2. Przekładamy truskawki z cukrem i puszczonym sokiem oraz sokiem i wyszorowaną, sparzoną skórką z cytryny do wysokiego garnka lub na patelnię o wysokich bokach. Delikatnie, na niewielkim ogniu podgrzewamy tak, żeby cukier całkowicie się rozpuścił. Krok 3. Zwiększamy ogień tak, żeby syrop z truskawkami zaczął dość mocno bulgotać, ale nie wykipiał z garnka lub patelni. Przesmażamy truskawki, w trakcie, od czasu do czasu, zdejmując delikatnie, za pomocą łyżki, powstającą na ich powierzchni pianę. Krok 4. Kiedy syrop zacznie ciemnieć i gęstnieć (po ok. 3 godzinach), zaczynamy sprawdzanie gęstości dżemu. Wylewamy kroplę na zmrożony w zamrażalniku talerzyk i odstawiamy na 1 minutę do zamrażalnika. Po przejechaniu palcem zmrożony dżem powinien się pomarszczyć i zachować nadany mu w ten sposób kształt.* Krok 5. Dżem, po wyjęciu skórki z cytryny i kilku minutach studzenia, przelewamy do wcześniej wygotowanych lub umytych w zmywarce, na najwyższej temperaturze, słoików (nie wlewamy do pełna, zostawiamy ok. 2 cm wolnego miejsca od brzegu słoika), które przed wlewaniem dżemu trzymamy przez ok. 30 minut w piekarniku w temperaturze 100 °C. Słoiki, podczas wlewania dżemu, należy trzymać przez grubą rękawicę i mocno dokręcać przez ścierkę. Krok 6. Po zakręceniu słoiki można pasteryzować (wekować) w garnku z wrzątkiem, ale ja proponuję odwrócić je do góry dnem, zawinąć w gruby koc i wyjąć dopiero po 24 godzinach). ————– * jeśli dżem jest za rzadki, kolejne próby gęstości przeprowadzamy co 5-10 minut. 