( );    Podstawowy dodatek wielu deserów, doskonała dekoracja i milion kalorii ukrytych w lekkiej jak chmurka konsystencji. Bita śmietana, idealna, przygotowana ze śmietanki kremówki, jest niekwestionowaną królową smaku. Można podać ją z lodami, budyniem, kisielem czy galaretką, sernikiem albo innym ciastem czy tortem. Idealnie komponuje się z owocami. Jest doskonałym dodatkiem do gorącej czekolady. Sama w sobie – po prostu rewelacyjna. Zobacz też: Więcej pomysłów na desery  Bita śmietana będzie najprostsza i najszybsza w przygotowaniu z pomocą elektrycznego miksera, ale można też, klasycznie, ubić ją ręcznie, korzystając z trzepaczki. Bita śmietana uzyska dodatkową sztywność po dodaniu pod koniec ubijania żelatyny rozpuszczonej w gorącej wodzie. W ten sposób uzyskamy krem z bitej śmietany, który można wykorzystać do przełożenia lekkiego biszkoptu oraz dekoracji deserów, tortów i ciast. Bita śmietana smakowa powstanie po dodaniu pod koniec ubijania opcjonalnych dodatków aromatyzujących: soku/skórki z cytryny lub pomarańczy, albo z innych owoców, wanilii, kawy, likieru czy kakao. Bita śmietana kolorowa może zostać przygotowana z wykorzystaniem barwników spożywczych, ale różową barwę można uzyskać w naturalny sposób, dodając do niej pod koniec ubijania syrop z malin lub truskawek. Syrop z jagód zabarwi śmietankę na jasnofioletowy kolor. Bita śmietana       Bita śmietana – przepis Czas chłodzenia: 1 godzina Czas przygotowania: 5 minut Składniki (dla 4 osób): Bita śmietana:  250 ml śmietanki kremówki (przez 1 godzinę schłodzona w lodówce, na najwyższej/najchłodniejszej półce) 3 łyżki cukru pudru lub miodu  (opcjonalnie)  Opcjonalne dodatki, do wyboru: ½ łyżki żelatyny (rozpuszczona w 1-2 łyżkach gorącej wody) 1 łyżeczka ekstraktu waniliowego lub migdałowego 1 łyżeczka soku z cytryny lub z pomarańczy 1 łyżeczka likieru, np. amaretto 1 łyżeczka gorzkiego kakao 1 łyżeczka kawy rozpuszczalnej barwnik spożywczy w dowolnym kolorze  Przydatne poradniki:  Krem z bitej śmietany – przepis Krem z bitej śmietany i mascarpone – przepis Wykonanie:  Krok 1. Końcówki miksera i miskę (najlepiej metalową) do ubijania śmietany wstawiamy do lodówki na 30 minut przed jej przyrządzeniem. Krok 2. Ubijamy śmietankę w misce przez 30 sekund na najniższych obrotach miksera (dotyczy to mikserów o 3-stopniowej regulacji prędkości). Krok 3. Zwiększamy obroty do najwyższych i nadal ubijamy śmietankę. Zanim bita śmietana będzie sztywna, ale zdąży już mocno zgęstnieć, dodajemy cukier puder i pozostałe, opcjonalne dodatki i znów miksujemy, aż do uzyskania sztywnej konsystencji. Zwarzona bita śmietana UWAGA: Bita śmietana nie może zostać „przebita” – miksowana zbyt długo może się zwarzyć lub ubić do konsystencji masła. Lekko zwarzona bita śmietana, w której widać już grudki, ale woda nie oddzieliła się jeszcze całkowicie od białka i tłuszczu, może być uratowana: - do zwarzonej bitej śmietany dolewamy dodatkową, schłodzoną, jeszcze nieubitą śmietanę - na niskich obrotach miksera delikatnie łączymy całość - zwiększamy obroty i znów ubijamy, tym razem nie za długo   W zależności od stopnia zwarzenia ilość dodatkowej śmietany to ¼-⅓ tego, od czego zaczęliśmy ubijanie (jeśli w trakcie ubijania zwarzyło się 1200 ml śmietany, trzeba dolać 300-400 ml) Jeśli w wyniku zbyt długiego ubijania ze śmietany zrobiło się masło, można oddzielić je od wody, przechowywać w lodówce i wykorzystać np. do wypieków. Bitą śmietanę najlepiej podać od razu po przyrządzeniu. Po ubiciu można też przechowywać ją nawet przez ok. 8 godzin w lodówce.       tagged in śmietanka kremówka Share:   facebook twitter pinterest google+ 