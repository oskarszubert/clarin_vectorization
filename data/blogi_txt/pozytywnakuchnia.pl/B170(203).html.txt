( );     Pizza frutti di mare przed pieczeniem To już drugi z serii zapowiadanych „gromów” w kuchni. Dla przypomnienia, pierwszy dotyczył gofrów, a następny będzie pod znakiem pierogów. Tym razem przedstawiam naszą wspólnie (czyli przeze mnie, Anię i naszych męskich niewolników ) wykonaną pizzę. A nawet dwie :). A potem udało nam się je zjeść. Nie ma to jak małe sobotnie obżarstwo ;).  Przede wszystkim warto wspomnieć, że pizza chodziła mi po głowie już od jakiegoś czasu i byłam tak zaaferowana jej wykonaniem, że: zapomniałam dodać soli do ciasta zapomniałam dodać ziół do ciasta zapomniałam nakładać oliwek tylko na jedną połowę i w związku z tym Ania, która za nimi nie przepada, musiała wydłubywać widelcem   zupełnie źle ustawiłam Krzysiowi aparat i wszystkie zdjęcia poza kilkoma, które robiłam potem sama (najwyraźniej podczas chwilowego odzyskania pełni władz umysłowych   ) wyszły zupełnie nie tak jak powinny; dodam, że aparat należy do mnie i wszystkie ustawienia znam (albo dotychczas wydawało mi się, że znam) na pamięć wypiłam z Krzysiem dużo czerwonego wina i potem nieco za głośno się śmiałam i trochę za dużo mówiłam (wtedy na szczęście aparat leżał w drugim pokoju i nikt nie uwiecznił moich min   )  Nasze pizze wyszły cienkie, elastyczne i całkiem dobre. Szkoda, że trzeba je było delikatnie dosalać już na talerzu. Trochę to dziwne, bo pomimo braku soli w cieście przynajmniej sos do pizzy był odpowiednio posolony, a po wierzchu oprócz sera Ania dosypała bazylii, tymianku, rozmarynu i oregano.      Przepis na pizzę Składniki na ciasto (2 pizze o średnicy ok. 30 cm):  2 szklanki przesianej przez sitko mąki 50 g drożdży (najlepiej prawdziwych, a nie sproszkowanych, pokruszonych na drobne kawałki) 4 łyżki mleka (lekko podgrzanego) 2 łyżki cukru 1 łyżeczka soli 2 łyżki oliwy z oliwek 1/2 szklanki wody zioła do pizzy (opcjonalnie; może być gotowa mieszanka, może być po 1/2 łyżeczki bazylii, tymianku, oregano i rozmarynu)  Składniki na sos:  1 mała cebula (drobno pokrojona) 2 małe puszki przecieru pomidorowego 1 szklanka wody tymianek, bazylia, oregano (po 1/2 łyżeczki) lub gotowa mieszanka ziół do pizzy 2 łyżki oliwy z oliwek sól, pieprz  Składniki na wierzch – wersja frutti di mare:  250 g mieszanych owoców morza (najlepiej gotowa mieszanka, a jeśli mieszamy sami, to: małże, krewetki koktajlowe, kalmary) 1 bardzo mała papryczka chili (drobno pokrojona) 1 mała cebula (drobno pokrojona, zeszklona na oliwie z oliwek lub surowa) 50 g czarnych oliwek (wypestkowane, pokrojone na plasterki) 1/2 czerwonej papryki (pokrojona w drobną kostkę lub w paski) 1 kulka sera mozzarella (porwanego na drobne kawałki)  Składniki na wierzch – wersja z indykiem:  200 g piersi z indyka (pokrojony w drobną kostkę, przyprawionego solą i pieprzem i podsmażonego na oliwie z oliwek) 4 duże pieczarki (pokrojone na cienkie plasterki) pozostałe składniki jak w wersji frutti di mare, oprócz mieszanki owoców morza Wykonanie:   Krok 1. Sos do pizzy W małym rondelku szklimy cebulę na oliwie z oliwek, dodajemy przeciery pomidorowe i wodę, delikatnie zagotowujemy, dodajemy przyprawy. Najlepiej, gdy dysponujemy świeżymi ziołami, wtedy nasza pizza będzie miała wspaniały aromat. Ale z suszonymi oczywiście też świetnie sobie poradzimy. Odstawiamy do ostygnięcia. Krok 2. Ciasto na pizzę W miseczce lub małym rondelku zalewamy drożdże ciepłym mlekiem. Dosypujemy cukier i odstawiamy na kilka minut do wyrośnięcia. Mąkę łączymy z rozczynem drożdżowym i mieszamy. Stopniowo dolewamy wodę i ugniatamy ciasto, aż uzyskamy „ciągnącą się” konsystencję. Dodajemy sól i wyrabiamy ciasto do momentu aż będzie gęste i „nieciągnące się”. Dzielimy na 2 części, szczelnie przykrywamy (najlepiej włożyć do garnka i przykryć pokrywką, a następnie owinąć ścierką) i odstawiamy do wyrośnięcia na ok. 20 minut. Uwaga: ciasto nie musi nam wyrosnąć w szczególnie szaleńczym tempie. Wystarczy, że lekko się podniesie. Możemy ustawić piekarnik do nagrzania na 250 °C. Idealnie będzie, gdy mamy specjalny program do pizzy. Krok 3. Przygotowanie dodatków  Przedostatnia czynność to przygotowanie półproduktów. Czyli kroimy, siekamy, podsmażamy itd. Krok 4. Wałkowanie ciasta  Na koniec ciasto rozwałkowujemy na blasze (posmarowanej delikatnie oliwą z oliwek) na grubość ok. 3 mm. Po wierzchu smarujemy sosem pomidorowym. Krok 5. Pieczenie pizzy Nakładamy dodatki i wstawiamy do piekarnika nagrzanego wcześniej do temperatury ok. 250 °C. Pizza powinna nam się upiec w ok. 7 minut. Pamiętajmy, że pizza nie może zawierać zbyt wielu dodatków, bo będzie zbyt ciężka. 3-5 dodatków to standard. 6 to już małe szaleństwo, chociaż nam się udało :).        Wałkowanie ciasta Zgodna para :) Pizza z indykiem Ciasto według tego przepisu wychodzi cienkie i elastyczne – takie, jakie spotkamy we włoskich pizzeriach. Możemy zjeść nawet brzegi pizzy, bo nie wyjdą nam spalone, a ładnie podpieczone. Fani pizzy na grubym cieście w tym wypadku będą niepocieszeni. Chociaż moim zdaniem moda na grube ciasto do pizzy chyba już u nas minęła. Na szczęście :). Dużo roboty z tą pizzą. Pozory niestety mylą. Smacznego! tagged in Bazylia, cebula, czarne oliwki, czerwona papryka, drożdże, indyk, mleko, mozzarella, oliwki, oregano, owoce morza, papryczka chili, papryka, pieczarki, pierś z indyka, Pizza, rozmaryn, sos pomidorowy, Tani obiad, tymianek Share:   facebook twitter pinterest google+ 