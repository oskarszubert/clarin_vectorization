( );     Choć naleśniki można smażyć praktycznie na każdej patelni o płaskim dnie, na rynku dostępne są specjalne, niskie, „naleśnikowe” modele. W mojej kuchni testowałam przez ostatni miesiąc nowy model: patelnię do naleśników Mitra Neoflam o średnicy 26 cm. Wcześniej mogliście już zapoznać się z moimi wrażeniami po testach woka marki Neoflam, a w dalszej części artykułu opowiem Wam o tym jak sprawdza się w kuchni taka patelnia naleśnikowa oraz czy warto kupić osobny model przeznaczony do smażenia naleśników. Chętnie poczytam też Wasze opinie o patelniach do naleśników: czy regularnie z nich korzystacie, a może leżą zapomniane w szufladzie.  Patelnia do naleśników Neoflam Mitra 26 cm Patelnia do naleśników Mitra Neoflam 26 cm – pierwsze wrażenie Patelnia do naleśników Neoflam średnicy 26 cm wykonana jest z aluminium, a jej dno pokryto specjalną powłoką ceramiczną Ecolon. Spód patelni i bok, również pokryte ekologiczną powłoką, zostały pomalowane na przyjemny dla oka, zielony kolor. Rączka patelni, w kolorze czarnym, z dziurką umożliwiającą powieszenie, została wykonana z chropowatego bakelitu i jest połączona z bokiem patelni za pomocą jednej śruby. Powłoka ceramiczna Ecolon Ecolon to powłoka wytworzona na bazie ceramiki, a w jej skład wchodzi głównie krzemionka, która w środowisku naturalnym najczęściej spotykana jest w postaci kamienia lub piasku. Powłoka ta nie jest szkodliwa ani dla człowieka, ani dla środowiska, a dzięki procesowi produkcji przystosowanemu wyłącznie do wytwarzania powłok ceramicznych, nie ma możliwości dostania się do niej zanieczyszczeń z produktów opartych o inne technologie, np. teflonowe. Powłoka ceramiczna Ecolon składa się z kilku warstw, szybko przewodzi ciepło do smażonej potrawy i dodatkowo, dzięki zewnętrznej warstwie anionowej, uwalnia aniony podczas nagrzewania. Aniony (jony ujemne), obecne w powietrzu czy np. w jedzeniu, korzystnie wpływają na nastrój i energię człowieka. Cechy - Kolor: zielone lub brązowe boki, srebrny spód, czarne dno - Średnica: 26 cm (górna krawędź) - Wysokość: 12 mm - Grubość dna: 5 mm - Waga: 0,5 kg - Materiał: aluminium - Powłoka ceramiczna Ecolon - Mocowanie uchwytu do patelni: śruba; jednolite dno patelni bez nitów - Uchwyt: bakelit - Gwarancja: polska gwarancja: 24 miesiące Współpraca z kuchenkami Modelu woka Neoflam Amie 30 cm można używać na kuchenkach elektrycznych, gazowych, ceramicznych i indukcyjnych. Patelnia jest przeznaczona wyłącznie do smażenia w niskich i średnich temperaturach, dlatego nie nadaje się do postawienia na największym palniku kuchenki o maksymalnej mocy czy do wstawienia do piekarnika. Użytkowanie Patelnię należy rozgrzać razem z tłuszczem (zwłaszcza przy pierwszym użytkowaniu) lub bez tłuszczu i smażyć naleśniki, placki, racuchy, małe omlety. Patelnia nagrzewa się szybko i równomiernie, dlatego nawet pierwszy naleśnik, który będzie na niej usmażony, nada się do zjedzenia, a nie do wyrzucenia do kosza. Powierzchnia patelni jest bardzo gładka, chociaż mój model ma kilka wyczuwalnych chropowatości (być może to defekt produkcyjny; na szczęście nie przeszkadza w smażeniu). Można smażyć na niej z minimalną ilością tłuszczu albo beztłuszczowo, pod warunkiem że od czasu do czasu będziemy stosować do smażenia tłuszcz, który przedłuży trwałość powłoki ceramicznej. Dno patelni do naleśników Neoflam Mitra 26 cm zostało wyprofilowane tak, żeby ułatwić podrzucanie smażonych potraw i zsuwanie ich po usmażeniu bezpośrednio na talerz. Osoby przyzwyczajone do szybkiego rozlewania ciasta naleśnikowego będą musiały uważać – przy tak niskim boku patelni łatwo wylać płynne ciasto na kuchenkę, za to tę niewygodę rekompensuje lekkość patelni. Rączka patelni posiada odpowiednią długość do swobodnego manewrowania i podrzucania smażonych składników, jednak, niestety, nie dopasowuje się do kształtu dłoni. Chwytając patelnię, czuje się kanciastość rączki i potrzeba kilku prób, żeby „wyczuć” patelnię i nauczyć się na niej podrzucać naleśniki. Producent deklaruje odporność powłoki ceramicznej na ścieranie i zarysowania, ale mimo wszystko polecam stosowanie drewnianych lub silikonowych łopatek do przewracania smażonych składników i zdejmowania ich z patelni. W instrukcji użytkowania odradza się nagłe zmiany temperatury patelni: nie wolno rozgrzanej powłoki ceramicznej polewać zimną wodą. Co usmażyć na patelni do naleśników?  Naleśniki – na minimalnej ilości tłuszczu usmażymy nawet bardzo cienkie naleśniki. Niestety, trochę na zasadzie „coś za coś”, bo im mniej tłuszczu, tym mniej złocisty i wysmażony będzie naleśnik, nawet jak bardzo długo trzyma się patelnię na ogniu. Wielbiciele naleśników na słodko i słono, w różnych konfiguracjach smakowych z pewnością chętnie skorzystają ze specjalnej patelni, której często będą używać. Racuchy – co prawda na patelni do naleśników nie usmażymy klasycznych, babcinych racuchów na głębokim oleju (nie pozwoli na to niski bok patelni), można za to usmażyć np. racuchy z dyni i wszelkie inne, do których chcemy wykorzystać małą ilość tłuszczu. Placki ziemniaczane – podobnie jak w przypadku racuchów, nie da się na niej usmażyć klasycznych placków na głębokim oleju, ale placki dietetyczne, o niskiej zawartości tłuszczu lub przygotowywane na cieście z ugotowanych ziemniaków, na pewno się udadzą. Kotlety ziemniaczane – wszelkie kotlety z gotowanych ziemniaków, które chcemy smażyć na niewielkiej ilości tłuszczu, udadzą się na patelni do naleśników. Tortilla – patelnia świetnie nada się do usmażenia np. tortilli pszennej, choć z tortillą hiszpańską, z ziemniakami, nie poradzi sobie ze względu na zbyt niski bok. Omlet - ze względu na niski bok nie polecam patelni do naleśników do smażenia dużych, wysokich omletów wyrastających na pianie z białek. Można za to smażyć, nawet bez tłuszczu, mniejsze omlety, zwłaszcza te bazujące na nieco gęstszym, cięższym cieście. Jajko sadzone – chociaż najlepiej smakuje takie usmażone na klarowanym maśle, osoby na diecie mogą na patelni do naleśników usmażyć jajko sadzone bez tłuszczu. Nie będzie przywierać do dna i łatwo zsunie się na talerz.  Choć to tylko kilka najprostszych propozycji, z czasem z pewnością przyjdą mi do głowy kolejne pomysły wykorzystania patelni do naleśników Neoflam Mitra 26 cm. Patelnia do naleśników – czy warto kupić? Z pewnością tak, jeśli naleśniki smażymy często (zwłaszcza dla całej rodziny), w różnych kombinacjach smakowych (na słodko, na słono), kiedy lubimy jeść wszelkie krokiety i racuchy i kiedy smażymy dużo placków i placuszków. Z pewnością nie opłaca się takiego wydatku ponosić osobie, która mieszka sama i rzadko gotuje w domu albo komuś, kto nie jada często naleśników. Warto też pamiętać, że taka patelnia, jeśli nie mamy odpowiedniego relingu, na którym możemy ją zawiesić, zajmie nam dodatkowe (choć na szczęście niewiele) miejsce w szafce kuchennej. Podsumowanie Plusy: - ekologiczna powłoka Ecolon - solidność wykonania - bardzo gładka powierzchnia powłoki ceramicznej - odporność powłoki na ścieranie i zarysowanie - chropowata rączka odporna na działanie wysokich temperatur, z dziurką umożliwiającą zawieszenie patelni na haku - bardo duża łatwość czyszczenia ręcznego - możliwość mycia w zmywarce - nadaje się do stosowania we wszystkich typach kuchenek - ładny projekt, dwa kolory (zielony lub brązowy) do wyboru Minusy: - mogłaby być odrobinę lżejsza - nieergonomiczna rączka - patelnia nie jest odporna na wysokie temperatury (należy uważać, żeby zbyt mocno jej nie rozgrzać, np. pozostawiając przypadkowo na dużym ogniu, nie można, np. wstawić jej do piekarnika i upiec na niej pizzy) - przy poluzowaniu mogą wystąpić trudności w dokręceniu śruby mocującej uchwyt do patelni Cena i dostępność - Cena: ok. 130 zł - Gdzie kupić: Neoflam.pl tagged in patelnia Share:   facebook twitter pinterest google+ 