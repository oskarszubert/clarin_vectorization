( );     Sacher Torte Najpopularniejszy na świecie, czekoladowy tort Sachera czyli Sacher Torte – cudownie pachnące czekoladą i migdałami, wilgotne ciasto przekładane dżemem morelowym, polane polewą czekoladową. Klasycznie podawany z bitą śmietaną i wiedeńską kawą z mlekiem, pieści podniebienie, rozpływając się rozkosznie w ustach, czy to w Wiedniu, czy w Madrycie czy w Nowym Jorku – można zamówić go przez Internet praktycznie do dowolnego miejsca na Ziemi. Można też upiec tort Sachera we własnej kuchni, choć oryginalna receptura od ponad 180 lat jest owiana tajemnicą. Zobacz też: Więcej przepisów na torty  Kiedy w 1832 roku Franz Sacher, wówczas młodszy kucharz na dworze księcia Metternicha stanął przed trudnym zadaniem wymyślenia przepisu na deser dla swojego pracodawcy i jego gości, z pewnością nie spodziewał się, że tort czekoladowy jego autorstwa przejdzie do historii. Sekret sukcesu, podobnie jak w przypadku większości najpopularniejszych na świecie receptur, tkwi tutaj w prostocie: tort Sachera to proste ciasto upieczone z dodatkiem czekolady i migdałów, polane polewą i przełożone dżemem. Próżno szukać tu kremów, wyszukanych dekoracji i innych komplikacji – pierwotnie Franz Sacher w ogóle nie dekorował wierzchniej warstwy swojego wypieku, ale dziś, w hotelu Sacher w Wiedniu, na torcie kładzie się czekoladową pieczęć z nazwą, a przygotowując ciasto we własnej kuchni, czasem wręcz trudno odmówić sobie narysowania kilku esów- floresów z płynnej czekolady. Po 32 latach od powstania przepisu na słynny tort, syn Franza, Edward Sacher, wybudował w centrum Wiednia hotel nazwany jego nazwiskiem. Niemal 100 lat później to właśnie ten hotel brał udział w tzw. „procesach tortowych” z roszczącą sobie prawa do autorstwa i korzystania z nazwy „Sacher Torte” cukiernią Demel. Procesy trwały 9 lat, a ostatecznie prawo do nazewnictwa i receptury przyznano hotelowi Sacher. Od tamtego czasu receptura na tort jest pilnie strzeżona, a orientacyjnie skład ciasta i polewy można określić jedynie na podstawie informacji o rocznym zużyciu składników, które przedstawiciele hotelu publikują na swojej stronie internetowej. Tort Sachera – przepis na Sacher Torte Czas przygotowania: ok. 30 minut Czas pieczenia: ok. 45-50 minut Składniki (tortownica o średnicy 21-24 cm): Ciasto:  150 g (1½ tabliczki) gorzkiej czekolady 150 g (¾ kostki) masła ⅔ szklanki cukru 1 łyżka ekstraktu waniliowego lub miąższ z 1 laski wanilii 5 jajek (białka oddzielone od żółtek) ½ szklanki mąki 100 g migdałów bez skórki (zmielone w blenderze) 1 łyżeczka proszku do pieczenia (opcjonalnie) szczypta soli  Do przełożenia:   1 słoik (ok. 300 g) dżemu morelowego  Polewa czekoladowa:   200 g gorzkiej czekolady 250 ml śmietanki kremówki 1 łyżeczka masła (opcjonalnie)     Przydatne poradniki:  Bita śmietana - przepis Piana z białek – jak ubić     Wykonanie:Wszystkie składniki należy wyjąć z lodówki na 1 godzinę przed miksowaniem. Krok 1. Zaczynamy od przygotowania ciasta. Czekoladę rozpuszczamy w kąpieli wodnej. Krok 2. Masło ucieramy na wysokich obrotach miksera na puszysty krem, niemal do białości. Krok 3. Do masła dodajemy cukier i ucieramy aż do jego rozpuszczenia. Krok 4. Dodajemy do kremu maślanego rozpuszczoną, delikatnie ostudzoną czekoladę oraz wanilię i miksujemy aż do połączenia wszystkich składników. Krok 5. Wbijamy do masy po 1 żółtku, za każdym razem dokładnie rozmiksowując przed dodaniem kolejnego. Krok 6. Dosypujemy przesianą z proszkiem do pieczenia mąkę oraz migdały i na niedużych obrotach miksera mieszamy całość przez ok. 1,5 minuty, aż do uzyskania gęstej, gładkiej masy. Krok 7. Białka ubijamy na sztywną pianę ze szczyptą soli. Krok 8. Połowę białek mieszamy delikatnie z masą czekoladową za pomocą łyżki, następnie dodajemy drugą połowę i znów mieszamy, starając się nie uszkodzić bąbelków powietrza w masie. Krok 9. Wstawiamy ciasto do piekarnika nagrzanego do 180 °C i pieczemy przez 45-50 minut, nie otwierając piekarnika. Na 5 minut przed końcem pieczenia uchylamy drzwiczki i sprawdzamy drewnianym patyczkiem czy środek ciasta jest suchy. Jeśli pozostaje wilgotny, wydłużamy czas pieczenia o 5 minut i po tym czasie przeprowadzamy kolejną próbę. Patyczek powinien po wbiciu w środek ciasta i wyjęciu pozostać suchy, a ciasto, po dotknięciu palcem, być sprężyste. Krok 10. Po upieczeniu ciasto od razu wyjmujemy z piekarnika i studzimy w tortownicy, na kratce, przez kilka minut. Po tym czasie zdejmujemy obręcz i zostawiamy tort na kratce do całkowitego wystudzenia. Krok 11. Całkowicie wystudzone ciasto przekrawamy wzdłuż, na 2 równe części (jeśli wierzch zbyt mocno wyrósł, można obciąć nożem „garb”. Krok 12. Smarujemy wierzchnią warstwę ciasta i boki ¼ dżemu, a pozostałą częścią przekładamy oba placki. Krok 13. Przygotowujemy polewę czekoladową. W niewielkim rondelku dość mocno podgrzewamy śmietankę kremówkę, bez zagotowania. Krok 14. Zmniejszamy ogień, dodajemy 175 g czekolady i rozpuszczamy ją w śmietance, dokładnie mieszając, pod koniec zdejmując z ognia i dokańczając mieszanie w rondelku pozostawionym na innym, zimnym palniku. Krok 15. Kiedy polewa delikatnie zgęstnieje, wylewamy ją na tort ułożony na kratce z piekarnika (pod kratkę można wstawić duży talerz, na który spłynie część polewy). Zostawiamy tort w temperaturze pokojowej do wystudzenia. Krok 16. Pozostałą czekoladę rozpuszczamy w kąpieli wodnej, regulując konsystencję, dodając masło. Krok 17. Przelewamy polewę do pisaka cukierniczego lub szprycy i dekorujemy tort. Odstawiamy do stężenia polewy. Tort Sachera najlepiej przechowywać w temperaturze ok. 16-18 °C.        Tort Sachera Tort Sachera tagged in Ciasto, czekolada, gorzka czekolada, śmietanka kremówka, tort, Wypieki     Share:   facebook twitter pinterest google+ 