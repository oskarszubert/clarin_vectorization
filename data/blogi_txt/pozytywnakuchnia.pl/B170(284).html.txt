( );    Sernik kokosowy to ciasto, które już zawsze będę pamiętać jako wypiek, który towarzyszył moim przygotowaniom do podróży do Paryża. Ze spakowaną walizką i biletem na samolot czekającym na stoliku w przedpokoju, stałam w kuchni i piekłam ostatnie przed wyjazdem do Francji ciasto. Była piękna pogoda i świeciło słońce, a w kwietniowym powietrzu powoli czuło się prawdziwą wiosnę, której nadejście tak długo opóźniała nam tegoroczna, okropnie długa zima. Sernik kokosowy to ciasto, przez które niemal spóźniłam się na samolot. Spakowałam kilka kawałków do pudełka, wybiegłam z domu i w ogromnym, zupełnie niespodziewanym dla tej pory dnia, roku i wszystkiego innego korku, pojechałam do mojej przyjaciółki. Po drodze prawie zabrakło mi benzyny, a kiedy po zatankowaniu i pozostawieniu auta na parkingu pod jej domem wreszcie wsiadłyśmy do spóźnionej taksówki, wiedziałyśmy, że to będzie jeden z podróżniczych rekordów w dodarciu na lotnisko, o ile w ogóle nam się to uda. „Oby to twoje cholerne ciasto było tego warte”.  Zobacz też: Więcej przepisów i pomysłów na sernik Sernik kokosowy zjadany w sunącej przez miasto jak żółw taksówce smakował wyśmienicie. Delikatny, biszkoptowy, puszysty spód i równie puszysta, za sprawą wiórków kokosowych, masa oraz słodka polewa uprzyjemniły nam czas spędzony na próbach skrócenia drogi dojazdu na wrocławskie lotnisko. „Panie, teraz to już gaz do dechy!” – kiedy tylko udało się wyjechać z korków, poczułyśmy przypływ energii i wiary, że może jednak się uda. Wyrzuciłyśmy walizki z taksówki pod wejściem na terminal. Ewa pobiegła do stanowiska odprawy, a ja krzycząc „proszę zatrzymać resztę!”, z bagażami w ręku i okruchami sernika na ubraniu, ruszyłam za nią. „Dzień dobry! Dobrze, że panie zdążyły, bo właśnie zamykamy odprawę”. Sernik kokosowy       Sernik kokosowy – przepis Składniki (tortownica 21-24 cm): Biszkopt:  2 jajka (białka oddzielone od żółtek) 4 łyżki cukru 4 łyżki mąki 100 g wiórków kokosowych  Masa serowa:  1 kg twarogu (dwukrotnie zmielony; można wymieszać pół na pół twaróg i mascarpone) 4 jajka ¾ szklanki cukru 100 g wiórków kokosowych (zmielone na proszek w blenderze) ½ szklanki śmietanki kremówki (opcjonalnie) 1-2 łyżki ekstraktu z wanilii  Do dekoracji:  100 g białej czekolady 25 g masła lub 25 ml śmietanki kremówki 50 g wiórków kokosowych (opcjonalnie)  Przydatne poradniki:  Jak zrobić sernik idealny Piana z białek – jak ubić Polewa z białej czekolady – jak zrobić Wykonanie: Krok 1. Zaczynamy od przygotowania spodu. Białka ubijamy na sztywną pianę. Krok 2. Dodajemy do białek cukier i znów ubijamy, aż do jego rozpuszczenia. Krok 3. Do piany dodajemy pozostałe składniki i delikatnie mieszamy za pomocą łyżki. Krok 4. Masę przekładamy do tortownicy wyłożonej papierem do pieczenia i wstawiamy do lekko podgrzanego piekarnika. Pieczemy przez ok. 30-40 minut w temperaturze 160 ⁰C (góra+dół) lub 140 ⁰C (termoobieg) do tzw. suchego patyczka. Krok 5. Po upieczeniu od razu wyjmujemy z piekarnika, upuszczamy z wysokości ok. 40 cm tortownicę na ziemię, żeby zablokować bąbelki powietrza w cieście i odstawiamy do wystudzenia na kratce. Krok 6. Czas na przygotowanie masy serowej. Twaróg miksujemy z cukrem. Krok 7. Kiedy cukier się rozpuści, wbijamy do masy po 1 jajku, za każdym razem rozmiksowując do połączenia wszystkich składników. Krok 8. Dosypujemy zmielone wiórki kokosowe, dodajemy wanilię i, opcjonalnie, jeśli twaróg jest suchy i gęsty, dodajemy śmietankę kremówkę. Miksujemy do połączenia składników. Krok 9. Przelewamy masę na wystudzony spód i wstawiamy do piekarnika nagrzanego do 160 ⁰C (góra+dół) lub 140 ⁰C (termoobieg) na 30 minut. Następnie obniżamy temperaturę o 20 ⁰C i pieczemy ciasto jeszcze przez pół godziny. Studzimy w otwartym piekarniku, potem chłodzimy przez ok. 2-3 godziny w lodówce.       Sernik z kokosem tagged in Biała czekolada, Ciasto, czekolada, jajka, sernik, twaróg, wiórki kokosowe, Wypieki    Share:   facebook twitter pinterest google+ 