( );    Pieczenie mięs, pizzy czy ciast, a, coraz częściej, również przygotowywanie samodzielnie domowego pieczywa, są nieodłącznymi czynnościami wykonywanymi przez wszystkich miłośników domowego gotowania. Sprzęty takie jak okap kuchenny, lodówka, zmywarka, płyta lub kuchenka czy piekarnik do zabudowy towarzyszą nam codziennie w takich właśnie czynnościach, ułatwiając, dzięki swoim nowoczesnym funkcjom, codzienne przygotowywanie posiłków. Z własnego doświadczenia wiem, że trudno jest przewidzieć co będzie się robiło we własnej kuchni 5-10 lat po jej urządzeniu – wybierając wyposażenie do swojej nie spodziewałam się, że kilka lat później stanie się profesjonalnie wyposażonym studiem filmowym, a gotować będę w niej z częstotliwością o wiele większą niż ta wynikająca z przygotowywania porannych kanapek i wieczornych obiadokolacji po powrocie z pracy. Dlatego sprzętom większych gabarytów i o nieco wyższej niż kilkaset złotych cenie warto poświęcić przed zakupem więcej uwagi.  Zobacz też: Przepis na bagietki upieczone w piekarniku Electrolux   Wybierając wyposażenie do kuchni po raz pierwszy lub wymieniając stare sprzęty kuchenne na nowe, warto przyjrzeć się im bliżej, bo w końcu ich zakup jest najczęściej inwestycją przynajmniej na najbliższe 10 lat. To taki czas, w którym do naszego jednoosobowego mieszkania może wprowadzić się „druga połówka”, kiedy pracę na etacie możemy zamienić na własną działalność prowadzoną w domu lub gdy z pracujących i spędzających dużo czasu poza domem, młodych ludzi zmienimy się w odpowiedzialnych rodziców, przebywających w domu z dziećmi. Dlatego wszystkie takie sprzęty warto kupować właśnie z myślą o tym, do czego oferowane przez nie funkcje mogą nam być przydatne nie tylko teraz, ale również za kilka lat. Zapraszam Was dziś do recenzji nowoczesnego piekarnika parowego Electrolux – takiego, który łączy działanie pary i gorącego powietrza, oferującego wiele wariantów i możliwości pieczenia czy gotowania, który przez ostatnie kilka tygodni miałam okazję testować w swojej kuchni. Piekarnik parowy Electrolux CombiSteam EEB8585POX Piekarnik Electrolux Combisteam Deluxe 3 w 1 – model EEB8585POX Jest to nowy piekarnik z linii Electrolux Inspiration, powstałej we współpracy z profesjonalnymi kucharzami gotującymi w znanych, nagradzanych gwiazdkami Michelin restauracjach, korzystającymi na co dzień z możliwości pieczenia w niskich temperaturach oraz łączenia działania gorącego powietrza i pary wodnej w profesjonalnych piecach restauracyjnych. Ideą tej współpracy było przeniesienie takich właśnie możliwości do domowych kuchni. Electrolux Combisteam Deluxe 3 w 1 to piekarnik trzyfunkcyjny, który umożliwia: - połączenie działania pary i gorącego powietrza - gotowanie w 100% na parze - pieczenie tradycyjne, w tym również w niskich temperaturach Dzięki pieczeniu na parze, przy udziale gorącego powietrza, potrawy zachowują soczystość w środku i złocistą, chrupiącą skórkę z zewnątrz. W piekarniku parowym trzyfunkcyjnym można przygotować praktycznie dowolną potrawę: rybę, drób, duże porcje mięsa, zapiekanki, domowe pieczywo, ciasta i desery oraz gotowane na parze lub pieczone tradycyjnie warzywa. Specyfikacja Piekarniki parowe Electrolux Combisteam Deluxe – specyfikacja   Wyposażenie piekarnika Electrolux Combisteam Deluxe EEB8585POX - 2 kratki (ruszty) - 2 blachy do pieczenia - 1 brytfanna - 2 prowadnice teleskopowe - elektroniczny czujnik pomiaru temperatury potraw - gąbka do czyszczenia i usuwania resztek wody z generatora pary - instrukcja obsługi - książka „kucharska” Działanie piekarnika Electrolux EEB8585POX Piekarnik Electrolux CombiSteam Deluxe 3 w 1 to urządzenie do zabudowy, które, po wstawieniu do wnęki w meblach kuchennych i przykręceniu za pomocą dwóch śrubek, podłącza się do prądu za pomocą zwykłej, klasycznej wtyczki. Gdyby nie jego duża, standardowa w przypadku takich urządzeń waga (ponad 40 kg), mogłabym podłączyć go samodzielnie. Po podłączeniu urządzenie pyta o język, w którym mają być wyświetlane informacje na panelu oraz prosi o podanie aktualnej godziny i można rozpocząć korzystanie z piekarnika, po raz pierwszy uruchamiając tryb pieczenia „na pusto”, w celu pozbycia się nieprzyjemnego, fabrycznego zapachu z wnętrza. W piekarniku brak jakichkolwiek pokręteł – całość obsługi odbywa się intuicyjnie, za pomocą kilku przycisków, oznaczonych czytelnymi symbolami. Panel dotykowy W ten sam sposób, czytelnymi symbolami, w piekarniku oznaczono poszczególne funkcje ustawień podstawowych (wybór czasu pieczenia i temperatury, startu i zatrzymania), funkcje pieczenia (np. gotowanie parowe z nawiewem, pieczenie parowe 50/50 lub 25/75, termoobieg, grill, grzałka dolna, pieczenie tradycyjne góra+dół) oraz funkcje specjalne (programy do wypieku chleba, zapiekanek, wyrastanie ciasta, podgrzewanie talerzy, pasteryzowanie, suszenie, podtrzymywanie temperatury, rozmrażanie). Wyświetlacz Bardzo przydatnym zestawem funkcji, szczególnie dla początkujących, jest wybór gotowych programów gotowania i pieczenia szeregu popularnych potraw i deserów (gotowanie wspomagane, np. biszkopt cytrynowy, knedle ze śliwkami, sernik, ciasto owocowe i wiele innych, gotowych zestawów ustawień czasu, temperatury i trybu pieczenia). Piekarnik, po wybraniu odpowiedniego zestawu ustawień, nagrzewa się do zaplanowanej temperatury i rozpoczyna proces pieczenia, a o zakończeniu informuje sygnałem dźwiękowym i wyświetloną na panelu informacją o dokładnej godzinie, o której automatycznie się wyłączył. Jest to bardzo wygodne, kiedy pieczemy np. sernik, który po zakończeniu pieczenia i tak powinien zostać w zamkniętym piekarniku – można wtedy wstawić ciasto do pieczenia i wyjść z domu, a po powrocie wyjąć ze schłodzonego już piekarnika i wstawić do lodówki. Możemy też zaplanować czas włączenia i wyłączenia piekarnika, dzięki czemu np. wstawiony z pizzą talerz podgrzeje się tuż przed naszym przyjściem z pracy do domu. Sam proces rozgrzewania trwa dość długo, ale dostępna jest funkcja szybkiego nagrzewania, która, po przyciśnięciu odpowiedniego przycisku, przy większym poborze mocy, nagrzewa piekarnik w kilka minut. Na uwagę, poza całym szerokim spektrum możliwości pieczenia w różnych trybach, gotowania i innych funkcji, na pewno zasługuje możliwość pieczenia łączonego kilku potraw, ustawionych na różnych półkach piekarnika. Obieg powietrza i pary w piekarniku uniemożliwia przenikanie się smaków i zapachów, dzięki czemu, na jednym i tym samym trybie pieczenia, w tym samym urądzeniu, w tym samym czasie, można upiec np. rybną przystawkę, mięsne danie główne, ugotować ryż lub ziemniaki i upiec deser lub ciasto. Przetestowałam tę funkcję, piekąc na dolnej półce pstrąga, układając obok ziemniaki, a u góry wstawiając foremki z creme brulee. Deser naprawdę, ani trochę nie smakował rybą – rewelacja :). Zapachy w piekarniku Electrolux EEB8585POX nie mieszają się przy wszystkich trybach pracy z parą wodną. Ryba, ziemniaki i creme brulee pieczone jednocześnie Piekarnik podpowiada też, co należy zrobić w trakcie kiedy potrawa jest już pieczona, np. informuje o konieczności dolania dodatkowej wody lub, przy niektórych programach, np. pieczeni wieprzowej, o konieczności obrócenia mięsa. Niezwykle przydatne funkcje, zwłaszcza że nie czuwamy przy piekarniku przez cały czas, tylko z reguły oglądamy w tym czasie telewizję, siedzimy przy komputerze itp. Piekarnik wydaje polecenia :) Plusy: - intuicyjny interfejs w języku polskim, prosta obsługa piekarnika - szeroki wybór funkcji pieczenia i gotowania na parze, z możliwością własnego wyboru lub korzystania z szerokiego wachlarza gotowych ustawień producenta - funkcja szybkiego nagrzewania - tryby eko (pieczenie parowe eko, możliwość wykorzystania ciepła resztkowego – wyłączenie piekarnika 10 minut przed planowanym zakończeniem i pozostawienie zamkniętych drzwiczek) - możliwość pieczenia łączonego (kilka różnych potraw na różnych poziomach piekarnika, pieczonych w tym samym czasie - krótszy czas pieczenia, niższa o ok. 20 st. C temperatura dzięki działaniu pary wodnej (w przypadku kurczaka o wadze 1,4 kg czas pieczenia w standardowym piekarniku to ok. 1 godzina 20 minut, a z udziałem pary wodnej – o ok. 10 minut krócej) - zachowanie naturalnych składników odżywczych w potrawach – przy funkcji „gotowanie parowe” i temperaturze max. 100 st. C w daniach zachowanych jest o 50% więcej witamin i minerałów w porównaniu z tymi tradycyjnie pieczonymi - możliwość pieczenia w niskich temperaturach (pieczenie delikatnych mięs lub ryb oraz utrzymywanie temperatury już ugotowanych potraw, bez utraty smaku - np. gdy umówieni goście spóźniają się na kolację) - polecenia wydawane przez piekarnik w trakcie działania niektórych programów (np. informacja o konieczności dolania wody lub obrócenia mięsa) - czujnik temperatury w zestawie (szczególnie przydatny do steków i pieczeni) - teleskopowe prowadnice ułatwiające wyjmowanie potraw z piekarnika - delikatne, ciche zamykanie drzwiczek - łatwy dostęp do szyb w drzwiczkach w przypadku konieczności wyczyszczenia - zimne drzwiczki, bardzo szczelny system 3 szybek zapewniający minimalną emisję ciepła poza piekarnik - funkcja czyszczenia parowego z octem ułatwiająca utrzymanie piekarnika w czystości i konserwację Minusy: - w momencie otwierania piekarnika podczas pieczenia bucha para, co niesie ryzyko poparzenia - brak skutecznych zabezpieczeń i blokad przed przypadkowym otwarciem lub zmianą ustawień przez małe dzieci (blokadę otwarcia można w łatwy sposób wcisnąć) - proces gotowania na parze w piekarniku trwa dłużej niż klasyczne gotowanie na parze w garnku lub parowarze - bez włączonej funkcji szybkiego nagrzewania piekarnik długo uzyskuje pożądaną temperaturę - ryzyko zardzewienia stalowych elementów, które mają styczność z parą wodną – konieczność dużej dbałości o czyszczenie do sucha i konserwację - brak na wyświetlaczu informacji o dokładnej ilości wody potrzebnej do wlania do podajnika - brak funkcji czyszczenia pyrolitycznego (dostępne w innym modelu z tej samej serii) Podsumowanie Piekarnik, który, poza czyszczeniem pyrolitycznym, ma wszystkie podstawowe i dodatkowe funkcje, jakich można potrzebować aktualnie lub w przyszłości. Doskonały wybór przede wszystkim dla tych, którzy dużo gotują w domu, zwłaszcza, dzięki funkcji pieczenia z parą, dla miłośników wypieku domowego pieczywa, ale również dla osób, które korzystają z produktów mrożonych czy gotowych i nie chcą przygotowywać ich w kuchence mikrofalowej ze względu na gorszy smak i niższą jakość obróbki cieplnej. Bardzo dobre rozwiązanie dla kuchni, w których przygotowuje się sporo przetworów z warzyw i owoców: można sterylizować w nim szkło i pasteryzować słoiki, a dzięki szczelności drzwiczek nawet w ciepłe dni praca piekarnika nie wpłynie na wzrost temperatury w pomieszczeniu. Cena i dostępność - Cena: ok. 3500 zł - Gdzie kupić: Electrolux.pl Ciekawa jestem czy ktoś z Was korzystał już może w swojej kuchni z podobnych rozwiązań – dajcie znać jak się sprawują. Co dla Was było (lub dopiero będzie) najważniejsze w podjęciu decyzji odnośnie zakupu piekarnika?   Share:   facebook twitter pinterest google+ 