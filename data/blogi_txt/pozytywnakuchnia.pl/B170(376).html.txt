( );     Wątróbka Dzieciństwo to piękny czas, w którym kształtują się, często na całe życie nasze upodobania smakowe. Kto z nas nie pamięta smacznych ciast czy pierogów serwowanych przez babcię albo najlepszego rosołu gotowanego przez mamę? Niestety, podobnie jak wiele przyjemnych, każdy z nas ma też jedno lub kilka nieprzyjemnych wspomnień kulinarnych z czasów, kiedy był dzieckiem. Jedną z niemile wspominanych dań jest często wątróbka, której nieprzyjemny zapach nie tylko kobiety w ciąży potrafi przyprawić o mdłości, a przecież jest kilka sposobów jej przygotowania, które potrafią znacznie podnieść jej walory smakowe. Jedną z moich propozycji dla Was jest wątróbka z cebulą i jabłkiem, pięknie pachnąca, choć przyznam, że pomimo szczerych chęci i tak nie do końca przekonałam się do jej smaku.  Zobacz też: Więcej pomysłów na wątróbkę oraz inne dania kuchni polskiej   Moja mama parę razy próbowała przekonać do jedzenia wątróbki mnie i mojego brata, ale ostatecznie, po nieudanych próbach, zdecydowała, że wątróbka nie musi pojawiać się na naszym stole i jeśli kiedykolwiek ją jedliśmy, to tylko jako dodatek w pasztecie. Być może nieco łatwiej byłoby nam przyswoić wątróbkę w kotletach mielonych, ale ostatecznie, jedni wolą ryby i owoce morza, a innym smakuje wątróbka z cebulą i jabłkiem i dobrze, bo byłoby nudno, gdyby wszyscy ludzie na ziemi lubili te same rzeczy.       Wątróbka z cebulą i jabłkiem – przepis Czas przygotowania: ok. 15 minut Czas marynowania: ok. 12 godzin Składniki (dla 2 osób):  ok. 400 g wątróbek drobiowych  lub wieprzowych (umyte, osuszone, oczyszczone z błon, wymoczone przez całą noc w mleku lub maślance, w chłodnym miejscu) mleko lub maślanka 2 cebule (drobno pokrojone lub posiekane w talarki albo w piórka) 1-2 winne jabłka (obrane, pokrojone w kostkę lub w plastry) 2-4 łyżki masła klarowanego suszony tymianek świeża mięta (drobno posiekana) sól, pieprz  Przydatne poradniki:   Jak zrobić masło klarowane Jak pokroić cebulę      Wykonanie:   Krok 1. Cebulę szklimy na niewielkim ogniu na maśle klarowanym, następnie odsuwamy na bok patelni. Krok 2. Wątróbki szybko i na średnim ogniu obsmażamy ze wszystkich stron (nie można usmażyć jej za mocno, bo stwardnieje; powinna być zrumienione z wierzchu i miękka w środku), następnie doprawiamy solą, pieprzem i tymiankiem. Krok 3. Na patelnię dokładamy pokrojone jabłko i dusimy całość przez 2-4 minuty pod przykryciem. Wątróbkę z cebulą i jabłkiem podajemy posypaną świeżą miętą, z dodatkiem ugotowanego ryżu lub ziemniaków.       Wątróbka z cebulą Wątróbka z cebulą i jabłkiem tagged in cebula, mięta, Prosty przepis, Szybki obiad, Tani obiad, tymianek, wątróbka     Share: facebook twitter pinterest google+ 