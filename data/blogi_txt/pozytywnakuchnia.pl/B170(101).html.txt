( );    W przygotowywaniu dań rybnych cały czas odczuwam pewien niedosyt i wydaje mi się, że mogłabym wprowadzać więcej innowacji, używać bardziej nietypowych przypraw, połączeń i nie ograniczać się tylko do smażenia na patelni. Mogłabym kupować ryby inne niż panga, pstrąg, łosoś, halibut, flądra, kargulena czy tilapia (ktoś widział we Wrocławiu np. żabnicę?)… Tym razem idę o krok do przodu i prezentuję Wam zupę albo nie-zupę rybną, o aromacie świeżej kolendry, białych szparagów i cudownie pomarańczowej, wiosennej marchewki. Z rybą o nazwie limanda żółtopłetwa w roli głównej.      Przepis na limandę ze szparagami Składniki (dla 2 osób):  2 filety z limandy 1 cebulka dymka (razem ze szczypiorkiem, drobno pokrojona) 1 ząbek czosnku (przeciśnięty przez praskę) 2 łyżki soku z cytryny 1 duża marchewka (umyta, oskrobana, pokrojona w słupki) 1 porcja oczyszczonych białych szparagów (ok. 200 g) 500 ml wywaru rybnego (możesz zastąpić go wywarem z kostki lub wymieszać 1/2 l wody z 3 łyżkami oliwy z oliwek i 1 łyżką sosu rybnego) 1 pęczek świeżej kolendry (umyta, grubo pokrojona, kilka gałązek pozostawionych do przybrania) 1 łyżka mielonej, suszonej kolendry (nasiona) oliwa z oliwek masło sól, biały pieprz    Wykonanie: Wywar rybny przed zagotowaniem Krok 1. Zagotowujemy wywar rybny i zdejmujemy z ognia. Dodajemy cebulkę dymkę, 1 łyżkę soku z cytryny i połowę kolendry. Odstawiamy na 30 minut, przelewamy do innego garnka przez sitko lub drobno dziurkowany durszlak. Przyprawiona ryba Krok 2. Rybę przyprawiamy solą, białym pieprzem, czosnkiem, mieloną, suszoną kolendrą i skrapiamy 1 łyżką soku z cytryny oraz oliwą z oliwek. Smażenie limandy żółtopłetwej Krok 3. Delikatnie podsmażamy na patelni, następnie przekładamy do folii aluminiowej, dodajemy odrobinę masła i zapiekamy w piekarniku nagrzanym do 180 °C. Blanszowanie szparagów i marchewki Krok 4. Odcedzony wywar ponownie doprowadzamy do wrzenia i blanszujemy w nim pod przykryciem marchewkę i szparagi. Na koniec dodajemy pozostałą kolendrę. Krok 5. Rosół z marchewkami i szparagami wlewamy do misek, na wierzchu układamy upieczoną rybę, ozdabiamy kolendrą. Całkiem szybko, prawda? :).       Mam nadzieję, że w nadchodzącym letnim sezonie (tylko gdzie w międzyczasie podziała się wiosna?) na Pozytywnej Kuchni zagości więcej dań rybnych. Może macie jakieś pomysły, jakie gatunki można kupić we wrocławskich marketach i przyrządzić i zjeść z ogromnym smakiem? Przepis bierze udział w akcji kulinarnej „Sezon na szparagi” organizowanej przez zaprzyjaźniony blog Rogalik :). tagged in Białe szparagi, czosnek, kolendra, limanda, marchewka, Prosty przepis, Ryby i owoce morza, sok z cytryny, szparagi, wywar rybny    Share:   facebook twitter pinterest google+ 