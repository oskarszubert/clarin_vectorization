( );    Spotkania w gronie rodzinnym, kiedy wszyscy odwiedzamy babcię, nie mogą się odbyć bez jej popisowego wypieku. I choć na stole gości wtedy zwykle wiele słodkości, zwłaszcza że często każdy z nas przywozi coś ze sobą, do wypijanej wspólnie kawy najlepiej pasują babcine rogaliki. Od lat babcia przygotowuje je „na oko”, zagniatając drożdżowe ciasto, które powoli wyrasta w lodówce, w chłodzie. To ulubiony wypiek mojego taty i wujka Franka, którzy pieszczotliwie nazywają je „zięciówkami”.  Rogaliki drożdżowe można zawijać „na prosto” lub nadawać im kształt półksiężyców. Ciasto drożdżowe, z którego są przygotowane, jest dość gęste i twarde, dlatego jego zagniatanie wymaga trochę siły i czasu. Bardzo ważne jest też nadzienie rogalików: nie można dodawać do nich dżemów, marmolad czy powideł zawierających środki żelujące, które mogą z nich wypłynąć podczas pieczenia. Najlepiej rogaliki upieką się z domową, gęstą marmoladą. Taką babcinej produkcji. Rogaliki drożdżowe     Rogaliki – przepis   Czas przygotowania: ok. 30 minut Czas wyrastania: ok. 2 godziny   Składniki (na ok. 60 szt.): Ciasto drożdżowe:  ½ kg mąki 1 jajko 250 g masła 50 g drożdży 5-6 łyżek kwaśnej śmietany 2 łyżki cukru waniliowego 1 łyżeczka cukru 5 łyżek mleka szczypta soli  Dodatkowo:   1 słoik marmolady (300 g) 1 jajko 3 łyżki mleka cukier    Wykonanie: Krok 1. Mąkę przesiewamy do dużej miski i wbijamy 1 jajko, dosypujemy szczyptę soli i dodajemy śmietanę. Krok 2. Mleko podgrzewamy (ma być ciepłe, nie gorące) i kruszymy do niego drożdże. Dodajemy cukier i rozcieramy całość, odstawiamy na kilka minut do wyrośnięcia. Krok 3. 200 g masła topimy i razem z pozostałymi, nieroztopionymi 50 g, dodajemy do miski z mąką. Krok 4. Wlewamy do miski wyrośnięty rozczyn drożdżowy, dosypujemy cukier waniliowy i przez ok. 15 minut wyrabiamy gęste i nieco twarde ciasto. Krok 5. Zagniecione ciasto wstawiamy pod przykryciem do lodówki, do powolnego wyrastania, na 2 godziny. Krok 6. Po wyrośnięciu ciasto znów wyrabiamy przez ok. 15 minut, następnie rozwałkowujemy na grubość ok. 3-4 mm, podsypując w razie potrzeby dodatkową mąką. Krok 7. Z ciasta wycinamy nożem kwadraty o boku ok. 10 cm i do każdego nakładamy po 1 łyżeczce marmolady. Krok 8. Z kwadratów ciasta zawijamy rogaliki, nadając im kształt prosty lub półksiężyców. Krok 9. Wierzch każdego rogalika moczymy w jajku rozkłóconym z mlekiem, następnie maczamy w cukrze. Krok 10. Rogaliki układamy na blaszce wyłożonej papierem do pieczenia lub grubo posmarowanej masłem. Krok 11. Wstawiamy rogaliki do piekarnika nagrzanego do 180 °C i pieczemy przez ok. 15-20 minut.        Rogaliki tagged in drożdże, jajka, mąka, mleko, Rogaliki, śmietana    Share: facebook twitter pinterest google+ 