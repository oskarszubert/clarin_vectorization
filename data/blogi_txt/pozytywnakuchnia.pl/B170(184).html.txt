( );     Paszteciki ze szpinakiem Chcąc przygotować szybką przekąskę imprezową, warto sięgnąć po gotowe ciasto francuskie. Można wyczarować z niego proste, smaczne dania „do ręki”, a w czasie pieczenia zająć się przygotowywaniem innych potraw. Paszteciki ze szpinakiem, pieczone w cieście francuskim, to jedna z moich ulubionych przekąsek, która świetnie sprawdza się jako coś „na ząb” dla osób, które nie jedzą mięsa. Podpatrzyłam ten pomysł u przyjaciółki i od tego czasu z powodzeniem wykorzystuję go w mojej kuchni. Zobacz też: Więcej pomysłów na szpinak i inne przepisy na przekąski  Nadziewam je farszem przygotowanym ze świeżego szpinaku z dodatkiem soli, białego pieprzu, odrobiny gałki muszkatołowej i żółtego sera, a niecierpliwi kucharze mogą wykorzystać do ich zrobienia szpinak mrożony, niezbyt mocno przemielony, bez dodatku śmietany lub gotowego sosu. Paszteciki ze szpinakiem z pewnością podbiją serca i zjednają sobie podniebienia szpinakowych fanów.       Paszteciki ze szpinakiem – przepis Czas przygotowania: ok. 15 minut Czas pieczenia: ok. 15 minut Składniki (ok. 20 sztuk):  500 g świeżego szpinaku (dokładnie umyty, usunięte grube, twarde łodyżki) ciasto francuskie (ok. 275 g) 1 cebula (drobno pokrojona) 1-2 ząbki czosnku (drobno pokrojony lub przeciśnięty przez praskę) 100 g sera żółtego (starty na tarce o grubych oczkach) lub sera feta (pokruszony) 1 szczypta startej gałki muszkatołowej 1/2 łyżeczki białego pieprzu 1/2 łyżeczki soli  Dodatkowo:   1 żółtko do posmarowania (rozkłócone) masło klarowane do smażenia  Przydatne poradniki:   Jak zrobić masło klarowane Jak pokroić cebulę Wykonanie:    Krok 1. Szpinak delikatnie (nie za długo) przelewamy wrzątkiem i dokładnie odciskamy. Jeśli liście szpinaku są duże, dość drobno kroimy. Krok 2. Na klarowanym maśle szklimy na małym ogniu cebulę, następnie dodajemy czosnek i podsmażamy aż również się zeszkli. Krok 3. Dodajemy szpinak i odparowujemy na dużym ogniu, następnie mieszamy, przykrywamy i podsmażamy ok. 5 minut. Krok 4. W trakcie podsmażania staramy się ugniatać drewnianą łopatką szpinak, żeby lekko go rozdrobnić. Krok 5.  Gdy szpinak zmięknie, ściemnieje i zmniejszy w znacznym stopniu swoją objętość, dodajemy ser żółty lub feta i przyprawy. Mieszamy i podsmażamy jeszcze kilka minut na małym ogniu, mieszając tak, żeby ser się rozpuścił i razem ze szpinakiem utworzył gęsty farsz. Krok 6. Rozwijamy ciasto francuskie na delikatnie omączonej stolnicy i tniemy na kwadraty o boku ok. 10 cm (ok. 15 kwadratów). Krok 7. Na środek każdego kwadratu z ciasta nakładamy po ok. 1 łyżeczce szpinaku. Krok 8. Zaklejamy kwadraty ciasta w koperty, łapiąc wszystkie wierzchołki każdego kawałka ciasta i mocno sklejając je razem (farsz pozostanie widoczny) lub w trójkąt, pomagając sobie widelcem (farsz będzie niewidoczny). Dociskamy sklejone ciasto możliwie najdokładniej. Krok 9. Paszteciki smarujemy żółtkiem i delikatnie dziurawimy drewnianym patyczkiem do szaszłyków lub wykałaczką (szybciej się upieką). Krok 10. Wstawiamy paszteciki do piekarnika nagrzanego do 220 °C i pieczemy na złoto-brązowy kolor przez ok. 15 minut. Podajemy na ciepło lub na zimno. Paszteciki ze szpinakiem na cieście francuskim   tagged in cebula, czosnek, feta, paszteciki, ser żółty, szpinak     Share: facebook twitter pinterest google+ 