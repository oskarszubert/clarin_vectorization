( );     Kutia – wigilijny deser  Moja mama od lat powtarza, że w jednych domach na Wigilię przygotowuje się kutię, a w drugich kluski z makiem. Ilekroć ktoś z domowników wspomniał: „Mamo, może zrobimy kluski z makiem”, zawsze mógł liczyć na to, że usłyszy „Po co? Przecież będzie kutia.” W tym roku usłyszał to mój tato, a ja zaśmiałam się w duchu, że chyba zadał to pytanie specjalnie, doskonale znając z góry odpowiedź. Gdy przyjrzymy się im z bliska, obydwa desery różnią się tylko tym, że do jednego dodaje się makaron, a do drugiego – gotowaną pszenicę.  W moim rodzinnym domu kutię przygotowywało się na każdą Wigilię. Robiły ją babcia (która wyniosła zwyczaj przyrządzania kutii ze swojego rodzinnego domu we Lwowie) albo mama. Z kolei druga babcia, wychowana w Wielkopolsce, na Wigilię przygotowywała kluski z makiem. O ile mogę przeżyć Boże Narodzenie bez klusek, kutia obowiązkowo stanie na moim świątecznym stole. W tym roku nieco unowocześnię recepturę mojej mamy i dodam do maku odrobinę kandyzowanej skórki pomarańczowej. Zrezygnuję też z dodawania do kutii spirytusu czy rumu (w końcu to Wigilia i alkohol nie jest wskazany). Całość podam w kokilkach i posypię cukrowymi płatkami śniegu. Podoba Wam się kutia w takim wydaniu? Czas oczekiwania: 8 godzin Składniki (dla 6 osób):  250 g maku 150 g pszenicy (oczyszczona, bez twardej skórki) 2 łyżki miodu (płynny; jeśli jest skrystalizowany, rozpuszczamy go w garnku, w kąpieli wodnej) 150 g cukru 1 opakowanie cukru waniliowego 100 g migdałów (sparzone, obrane ze skórki) 100 g orzechów włoskich (sparzone, obrane ze skórki) 100 g orzechów laskowych (sparzone, obrane ze skórki) 100 g rodzynek (sparzone, odciśnięte, pokrojone) 1 łyżka skórki pomarańczowej (kandyzowana, drobno pokrojona) 1/2 szklanki wody  Do ozdobienia:  1 łyżka skórki pomarańczowej (kandyzowana, drobno pokrojona) kilka całych migdałów (sparzone, obrane ze skórki) cukrowe płatki śniegu Wykonanie:   Krok 1. Mak zalewamy wrzątkiem (najlepiej wieczorem, w przeddzień przygotowania kutii), odcedzamy, powtórnie zalewamy (dwa razy więcej wody w stosunku do objętości maku) i odstawiamy na 8 godzin (najlepiej zalać wieczorem i zostawić na noc). Krok 2. Odcedzamy mak na gęstym sicie (lub na durszlaku wyłożonym ściereczką), dokładnie odciskamy. Mielimy dwukrotnie lub trzykrotnie w maszynce do mięsa o drobnych oczkach. Krok 3. Pszenicę dokładnie płuczemy i odcedzamy. Zalewamy zimną wodą (dwa razy więcej wody w stosunku do objętości pszenicy), doprowadzamy do wrzenia, zmniejszamy ogień i gotujemy aż do odparowania wody. Wstawiamy garnek do nagrzanego piekarnika lub gotujemy w kąpieli wodnej tak długo, aż pszenica zmięknie. Przelewamy zimną wodą, odcedzamy, studzimy. Krok 4. Mieszamy miód z makiem. Cukier i cukier waniliowy rozpuszczamy w wodzie i dodajemy do maku razem z pszenicą. Krok 5. Dodajemy całe migdały i orzechy oraz pokrojone rodzynki i 1 łyżkę skórki pomarańczowej. Dokładnie mieszamy. Wykładamy kutię do kokilek, ozdabiamy pozostałą skórką pomarańczową i chłodzimy w lodówce.      Kutia tagged in Boże Narodzenie, mak, migdały, miód, orzechy laskowe, orzechy włoskie, Potrawy wigilijne, pszenica, skórka z pomarańczy, wigilia     Share:   facebook twitter pinterest google+ 