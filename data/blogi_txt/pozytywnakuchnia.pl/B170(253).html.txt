( );    Latem obiady najchętniej gotuję ekspresowo. Wolę spędzić czas na świeżym powietrzu, grillując pstrąga albo zrywając wiśnie w ogrodzie u rodziców niż stać w kuchni i mieszać w garnkach. Wybieram potrawy szybkie do zrobienia, np. młode ziemniaki, bardzo smaczne i pasujące właściwie do wszystkiego. Do ziemniaków dokładam jajko sadzone, a jako surówka, na talerzu, pojawia się sałata ze śmietaną, z odrobiną soku z cytryny, soli i pieprzu. Przygotowując sałatę ze śmietaną, warto pamiętać o jednej, szczególnie ważnej rzeczy – nie powinno się kroić jej metalowym nożem, którego stal wchodzi w reakcję z liśćmi, pozbawiając sałatę cennych witamin i kruchości. Lepiej delikatnie ją porwać, a wcześniej – opłukać delikatnie w zimnej wodzie i dokładnie osuszyć na ściereczce. Pisząc blog kulinarny i wymyślając plan przygotowywanych potraw, nawet tych prostych, łatwo czasem zapomnieć o „oczywistej oczywistości”. Ugotowałam ziemniaki, przygotowałam sos z kefiru, zrobiłam jajko sadzone i okazało się, że w lodówce nie ma składników na żadną surówkę. W dolnej szufladzie znalazła się resztka sałaty, przeznaczona do porannych kanapek. Będą musiały poradzić sobie bez niej, a na talerzu, obok ziemniaków i jajka, zagości sałata ze śmietaną. Prosto, szybko i smacznie. Macie taki sprawdzony, ekspresowy, letni zestaw obiadowy w swoich recepturach? Sałata do obiadu Sałata ze śmietaną – przepis Czas przygotowania: ok. 5 minut Składniki (dla 4-6 osób):  1 główka sałaty masłowej (liście umyte w zimnej wodzie i osuszone ściereczką; porwane – sałaty nie kroimy metalowym nożem) 200-400 g kwaśnej śmietany 1 łyżeczka soku z cytryny (opcjonalnie) sól cukier (opcjonalnie) pieprz (opcjonalnie)    Wykonanie: Krok 1. Porwaną sałatę mieszamy bardzo delikatnie z pozostałymi składnikami w salaterce tuż przed podaniem.       Sałata ze śmietaną tagged in Prosty przepis, sałata, śmietana, sok z cytryny    Share:   facebook twitter pinterest google+ 