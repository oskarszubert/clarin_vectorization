( );     Wafle Jednym z najprostszych do przygotowania i uwielbianym przez dzieci deserem jest wafel, przekładany masą z kajmaku zmiksowanego z masłem, znany w niektórych domach jako pischinger. Chrupiące wafle smaruje się nią dokładnie i układa jeden na drugim, a potem… od razu można podawać, chociaż moja mama zawsze lubiła odstawić wafle z masą, żeby delikatnie nią przesiąkły i zmiękły. Najtrudniejszym, wymagającym wyjątkowo silnej woli etapem przygotowania było powstrzymywanie się od zjadania masy kajmakowej – najpierw tej wyjmowanej z puszki, a potem zmiksowanej z masłem. Choć sama nie przepadam za intensywnie słodkimi składnikami, nie umiem przejść obojętnie obok otwartej puszki z kajmakiem. Dlatego zawsze gotuję go więcej – na zapas :). Wafel może być przygotowany na wiele sposobów, łącznie z gotowaniem kajmaku od podstaw, ze słodzonego mleka lub przygotowaniem go na mleku słodzonym w puszce albo z gotowej, puszkowanej masy krówkowej. Po utarciu z masłem, można dodać też do całości odrobiny mielonych orzechów, kawy lub migdałów, dzięki czemu wafel uzyska dodatkowy smak i aromat.       Wafel – przepis Czas przygotowania: ok. 15 minut Składniki (dla 4-6 osób):  1 opakowanie (6 płatów ok. 40×40 cm) wafli ok. 550 g kajmaku (przygotowany samodzielnie lub gotowy, w puszce) 1 kostka masła (wyjęte z lodówki 1 godzinę przed przygotowaniem wafla)  Przydatne poradniki:   Jak zrobić kajmak     Wykonanie: Krok 1. Masło ucieramy na puszysty krem za pomocą miksera. Krok 2. Dodajemy kajmak i ucieramy z masłem na jednolitą masę. Krok 3. Każdy płat smarujemy niezbyt grubo masą i przykrywamy kolejnym płatem wafla. Krok 4. Odstawiamy wafla na ok. 15-30 minut, dzięki czemu delikatnie zmięknie i będzie się wygodniej kroić. Krok 5. Kroimy wafla w trójkąty, kwadraty lub równoległoboki.      Wafel tagged in Ciasto bez pieczenia, masa kajmakowa, Prosty przepis, wafle     Share:   facebook twitter pinterest google+ 