( );      Otwierając wczoraj swoją lodówkę doszłam do wniosku, że jeszcze 2 dni i będzie w niej chyba tylko światło. Spośród posiadanych ostatnich jednostek jedzenia doliczyłam się: 1 sałaty lodowej, 2 bakłażanów i pęczka cebulki dymki. Resztę stanowią nie nadające się dla mnie do zjedzenia pasztety i szynki w konserwach oraz mleko i bita śmietana. Postanowiłam bazować na bakłażanie i poszukać jakiegoś prostego przepisu w moich zeszytach i książkach. Wybór padł na kuchnię chińską. Słodki czosnkowy bakłażan jest łatwy do wykonania i nie wymaga wielu dodatkowych składników. Okazało się, że mam też w domu czosnek i końcówkę sosu sojowego, a więc do dzieła!       Czosnkowy bakłażan – przepis Czas przygotowania: 15 minut Składniki:  2 duże bakłażany 3 ząbki czosnku 6 łyżeczek drobnego cukru 6 łyżeczek sosu sojowego 6 łyżeczek octu jabłkowego (ostatecznie można go zastąpić zwykłym, ale trzeba go dać 3 razy mniej) oliwa z oliwek Przygotowanie słodkiego, czosnkowego bakłażana: Krok 1. Przygotowanie bakłażana Bakłażana myjemy i kroimy w kostkę o rozmiarach ok. 3×3 cm. Jeśli nie jest dobrze dojrzały – porządnie solimy i odstawiamy na kilka minut. Krok 2. Smażenie bakłażana W woku (lub na dużej, teflonowej patelni) rozgrzewamy oliwę z oliwek (nie dajemy jej zbyt dużo; wystarczy, żeby lekko pokryła dno patelni; w woku rozprowadzamy oliwę po całej powierzchi). Smażymy połowę bakłażanów na średnim ogniu, cały czas mieszamy. Jeśli wrzucimy wszystkie bakłażany naraz, ciężko będzie nam je usmażyć tak, żeby wszystkie miały jednakową miękkość. Kiedy kostki bakłażanowe ładnie zbrązowieją i zmiękną, możemy wyłożyć je na talerz i usmażyć pozostałe (dolewając nową oliwę). Krok 3. Przygotowanie słodko-czosnkowego sosu Gdy wszystkie bakłażany są już usmażone i leżą na talerzu wzbudzając nasz apetyt, dolewamy jeszcze trochę oliwy na wok i wrzucamy wyciśnięty przez praskę lub drobno pokrojony czosnek. Podsmażamy go na złocisty kolor, następnie zasypujemy cukrem i zalewamy sosem sojowym i octem. Zagotowujemy stale mieszając. Dokładamy bakłażana i na małym ogniu podgrzewamy całość przez 3-5 minut. Podajemy z białym ryżem i czymś zielonym (np. szczypiorkiem albo cebulką dymką). Ja postanowiłam dorzucić na talerz odrobinę sałaty lodowej, chociaż do Chin raczej jej daleko :). Dodam, że jest to delikatnie zmodyfikowana wersja przepisu z „Kuchni Azjatyckiej” wydawnictwa Wedea Books. Smacznego! tagged in Bakłażan, czosnek, Prosty przepis, sos sojowy, Tani obiad Share:   facebook twitter pinterest google+ 