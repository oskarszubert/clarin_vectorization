( );     Szarlotka z budyniem Jesienny czas upływa mi pod znakiem wypieków. Wykorzystuję ostatnie śliwki i maliny, namiętnie kupuję gruszki i jabłka. Tak bardzo chcę zatrzymać ostatnie promienie słońca, chociaż za oknem już dawno pożółkły liście, a poranne mgły o poranku coraz częściej spowijają pobliskie pola. Jesień to czas pieczenia szarlotki i jabłecznika, a wczoraj, po raz pierwszy, przygotowałam nieco inne ciasto z jabłkami. Szarlotka z budyniem, o połowę mniej jabłek niż w mojej klasycznej, a warstwa budyniowa, zamiast kruszonką, przykryta jest utartym na tarce o grubych oczkach, kruchym ciastem. Tym razem w wersji bez jajek – będzie ogromną niespodzianką dla uczulonych dzieciaków mojej koleżanki, do której wreszcie, po powrocie z USA, uda mi się dotrzeć z wizytą. Zobacz też: Więcej pomysłów na jabłka Niewiele brakowało do klęski kulinarnej. W trakcie filmowania bez przerwy wariowało słońce za oknem, mleko wykipiało, zalewając jeden z palników, jabłka niemal się przypaliły, a moja bluzka uległa wielokrotnemu poplamieniu, również w trakcie próbowania masy jabłkowej prosto z patelni. Ostatecznie ciasto wylądowało w piekarniku, a ja czuwałam, siedząc przy drzwiczkach i rozkoszując się widokiem i aromatem wydobywającym się przez szczelinę zza szklanych drzwiczek. Moja szarlotka z budyniem bardzo mocno pachnie cynamonem. Właściwie od wczoraj mocno nim pachnie cały mój dom  - przepadłam wiele lat temu, próbując cynamonu po raz pierwszy u mojej babci i najchętniej sypałabym go do wszystkich konfitur, zup mlecznych… jak ten marynarz od pieprzu z „Morskich opowieści” :). Możecie zmniejszyć ilość przypraw o połowę, wtedy masa jabłkowa będzie nieco jaśniejsza. Warto pomyśleć o dodaniu do niej orzechów lub migdałów w płatkach albo słupkach czy rodzynek – świetnie wzbogacają smak szarlotki i jej konsystencję, zwłaszcza że zarówno warstwa jabłek jak i budyń są delikatne i kremowe, więc przyda się tu coś „na ząb”. Ciekawa jestem na które dodatki się zdecydujecie. Piszcie w komentarzach :).       Szarlotka z budyniem – przepis Czas przygotowania: ok. 20 minut Czas pieczenia: ok. 50 minut Składniki (tortownica o średnicy ok. 21 cm): Kruche ciasto:  1½ szklanki mąki 100 g (1 kostka) masła 2 łyżeczki cukru pudru ½ szklanki bardzo zimnej wody  Masa jabłkowa:  3-4 winne jabłka (obrane, bez ogryzków, pokrojone na ćwiartki, następnie na plasterki) ½ szklanki cukru 2 łyżki mąki ziemniaczanej ½ opakowania (13 g) przyprawy do jabłecznika lub domowa mieszanka: 1 łyżka cynamonu, 1 łyżeczka imbiru, 2 roztłuczone goździki Budyń:  500 ml mleka 1 opakowanie (10 g) cukru z prawdziwą wanilią lub miąższ z ½ laski wanilii 1-2 łyżki cukru lub cukru waniliowego (jeśli nie dodajemy cukru z wanilią z torebki lub miąższu z laski waniliowej) 2 łyżki mąki pszennej 2 łyżki mąki ziemniaczanej  Przydatne poradniki:   Jak zrobić kruche ciasto Jak zrobić budyń Jak zrobić cukier waniliowy     Wykonanie: Krok 1. Nastawiamy piekarnik na temperaturę 220 °C (góra + dół) lub 200 °C (termoobieg) Krok 2. Przygotowujemy kruche ciasto. Mąkę i cukier puder siekamy w misce z masłem, następnie dodajemy stopniowo wodę i jak najszybciej zagniatamy ciasto. Można też wymieszać składniki na ciasto mikserem z końcówkami-świderkami, a dopiero na sam koniec ugnieść je ręcznie. Krok 3. ⅓ ciasta odstawiamy do lodówki, pozostałe rozwałkowujemy, podsypując mąką, do grubości ok. 5 mm i wylepiamy dno i bok tortownicy wysmarowanej masłem. Krok 4. Dno i bok ciasta nakłuwamy gęsto widelcem. Krok 5. Zapiekamy ciasto w piekarniku przez 10 minut. Krok 6. Jabłka z cukrem podgrzewamy, a gdy cukier się rozpuści, zagotowujemy. Zmniejszamy ogień, dodajemy mąkę ziemniaczaną i dokładnie, energicznie mieszamy. Zgęstniałą masę odstawiamy do lekkiego przestudzenia. Krok 7. W 1 szklance mleka rozpuszczamy cukier z wanilią, dodajemy mąki i energicznie mieszamy, rozcierając ewentualne grudki. Krok 8. Pozostałe mleko zagotowujemy. Zmniejszamy ogień, dodajemy masę mleczno-mączną i gotujemy do zgęstnienia, energicznie mieszając. Krok 9. Na podpieczony spód wykładamy masę jabłkową, wyrównując jej powierzchnię i dokładnie dociskając. Krok 10. Na masę jabłkową wykładamy budyń, wyrównując powierzchnię. Krok 11. Na budyń ucieramy pozostałe, schłodzone kruche ciasto, na tarce o grubych oczkach. Można też rozwałkować je i wyłożyć na wierzch, nacinając środek (dzięki temu nie będzie się unosić podczas pieczenia). Krok 12. Wstawiamy ciasto do piekarnika nagrzanego do 180 °C (góra + dół) lub 160 °C (termoobieg) i pieczemy przez ok. 50 minut. Gdyby wierzch zbyt szybko się rumienił, przykrywamy papierem do pieczenia lub folią aluminiową. Szarlotkę z budyniem można serwować od razu po upieczeniu, na ciepło lub wystudzić i odstawić do lodówki – wtedy masa budyniowa stężeje i ciasto będzie lepiej wyglądać po pokrojeniu. Szarlotka z budyniem tagged in Ciasto, ciasto z jabłkami, Jabłka, kruche ciasto, szarlotka, Wypieki     Share:   facebook twitter pinterest google+ 