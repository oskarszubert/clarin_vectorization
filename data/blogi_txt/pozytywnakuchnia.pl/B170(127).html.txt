( );    W wielu domach jest takie ciasto, którego w Święta nie może zabraknąć na stole. Ciasto, które przywołuje na myśl wspomnienia sprzed lat, wspólne przygotowywania i krzątaninę oraz rozchodzący się po domu zapach. Piernik czy świąteczne pierniczki o korzennym zapachu albo dojrzewający w spiżarni, nabierający smaku i aromatu keks, lub typowo świąteczna rolada: makowiec.  Zobacz też: Przepisy na potrawy wigilijne i inne receptury na Boże Narodzenie oraz Wielkanoc   Święta w moim domu rodzinnym to właśnie keks z kolorowym nadzieniem i bakaliami, polany polewą z rozpuszczonej, mlecznej czekolady oraz sernik mojej mamy, za to u mojej babci, od kiedy pamiętam, zarówno na Boże Narodzenie jak i na Wielkanoc, nie brakuje świątecznego makowca. Babcia wypieka go z krucho-drożdzowego ciasta, dzięki temu ciasto posmarowane masą makową, po zawinięciu w roladę, nie rozwarstwi się i zbyt mocno nie wyrośnie w trakcie pieczenia. Polukrowany, posypany ukośnie makiem i ozdobiony odrobiną blanszowanych, siekanych orzechów lub migdałów, makowiec mojej babci, znany też powszechnie pod nazwą strucla z makiem, to jeden z najładniejszych i najchętniej próbowanych wypieków na świątecznym stole. Makowiec     Makowiec – przepis Czas przygotowania:  ok. 1 godzina Czas wyrastania: ok. 1 godzina Czas pieczenia: ok. 45 minut Składniki (na 2 makowce o długości ok. 40 cm i przekroju ok. 12 cm): Masa makowa:  ½ kg maku Fine Food* (wypłukany, zalany zimną wodą, odstawiony na kilka godzin, osączony na sicie wyłożonym lnianą ściereczką) 1 szklanka cukru 1 kostka masła 3/4 szklanki miodu 1½ l mleka 100 g migdałów w płatkach Fine Food* 50 g orzechów nerkowca lub włoskich Fine Food* (w całości lub grubo siekane) 100 g rodzynek Bio Fine Food* 3 łyżki kandyzowanej skórki pomarańczowej ½ laski wanilii  Ciasto krucho-drożdżowe  2½ szklanki mąki 150 g masła (¾ kostki; stopione) 50 g drożdży 3 łyżki śmietany (o temperaturze pokojowej) skórka starta z ½ cytryny 3 łyżki cukru pudru 3 jajka szczypta soli  * Różnorodne bakalie Fine Food i Fine Food Bio dostępne są w halach MAKRO Cash and Carry oraz sklepach ODiDO w całej Polsce. Przydatne poradniki:  Jak zrobić biały lukier Masa makowa – przepis Wykonanie:   Krok 1. Osączony mak wsypujemy do garnka i zalewamy ciepłym mlekiem. Po 15 minutach stawiamy na ogniu i podgrzewamy na niewielkim płomieniu przez ok. 30 minut. Krok 2. Osączamy mak na sicie wyłożonym lnianą ściereczką, dokładnie odciskamy (masa makowa nie może być rzadka) i mielimy 2-3 razy w maszynce o najmniejszych oczkach. Krok 3. W garnku rozpuszczamy masło, cukier i miód, dodajemy bakalie i miąższ wydrążony z 1/2 laski wanilii i podgrzewamy przez ok. 2-3 minuty na niedużym ogniu, cały czas mieszając. Krok 4. Do garnka z bakaliami dodajemy mak i podgrzewamy przez ok. 5 minut, cały czas mieszając. Masa powinna delikatnie zgęstnieć. Odstawiamy ją do wystudzenia. UWAGA: przy zbyt rzadkiej masie makowej ciasto niestety się nie uda. Krok 5. Mąkę przesiewamy do miski i cienkim strumieniem wlewamy schłodzone, stopione masło, cały czas mieszając nożem lub łopatką. Krok 6. Drożdże rozcieramy w miseczce ze śmietaną. Krok 7. Dodajemy do mąki 2 jajka i 1 żółtko (1 białko zostawiamy do dodania później do masy makowej), cukier puder i rozczyn drożdżowy. Siekamy całość nożem, łopatką albo siekaczem do kruchego ciasta, następnie szybko zagniatamy ciasto i przykrywamy lnianą ściereczką. Krok 8. Białko ubijamy na sztywną pianę i delikatnie mieszamy z ostudzoną masą makową. Krok 9. Ciasto dzielimy na 2 części, każdą wałkujemy w kształt prostokąta o wymiarach ok. 30×40 cm. Krok 10. Na obydwu płatach ciasta rozsmarowujemy masę makową. Krok 11. Szybko rolujemy ciasta, dokładnie dociskając (niedociskane ciasto nie zawinie się w roladę tylko otoczy masę makową). Krok 12. Rolady zawijamy luźno w papier do pieczenia lub folię aluminiową (zostawiamy tyle miejsca, żeby do środka łatwo mieściła się dłoń). Roladę najlepiej ułożyć tak, żeby brzeg ciasta leżał na spodzie. Boki należy dokładnie skleić. UWAGA: Rolady, zamiast zawijania, można też ułożyć, brzegiem do dołu, w wyłożonych papierem do pieczenia lub wysmarowanych tłuszczem keksówkach. Krok 13. Przekładamy obie rolady na blaszkę do pieczenia i odstawiamy w ciepłe miejsce bez przeciągów do wyrośnięcia na 1 godzinę. Krok 14. Wyrośnięte, nadal zawinięte rolady wstawiamy do lekko podgrzanego piekarnika i pieczemy przez ok. 40 minut w temperaturze 180 °C. Pod koniec pieczenia rozwijamy i rumienimy wierzch. Krok 15. Wystudzonego makowca lukrujemy, usypujemy na wierzchu kilka pasków z maku i delikatnie prószymy grubo pokrojonymi, blanszowanymi orzechami.       A jakie ciasto pojawia się obowiązkowo na Waszych świątecznych stołach? Makowiec świąteczny tagged in Ciasto, Ciasto z makiem, mak, migdały, miód, orzechy nerkowca, orzechy włoskie, Potrawy wigilijne, rodzynki, strucla, wanilia, wigilia    Share: facebook twitter pinterest google+ 