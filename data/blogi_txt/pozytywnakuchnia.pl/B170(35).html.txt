( );     Buraczki Znienawidzone w dzieciństwie, buraczki stały się kilka lat temu jednym z moich ulubionych dodatków do drugich dań. Zamiast wersji gotowanej we wrzątku wybieram ich pieczenie w piekarniku lub gotowanie w mundurkach, w kuchence mikrofalowej – taki proces obróbki termicznej zachowuje ich wspaniały, słodkawy smak i tak samo jak ćwikła, buraczki zasmażane przygotowane z buraków pieczonych po prostu smakują o wiele lepiej. Ich słodkość świetnie przełamuje dodatek jabłek i soku z cytryny, a jeśli jabłek w kuchni brak, można wcześniej, na maśle, zeszklić odrobinę pokrojonego w drobną kosteczkę czosnku, odłożyć i pod koniec zasmażania buraków dodać go na patelnię.  Zobacz też: Więcej przepisów na dania kuchni polskiej   Warto przygotować je właśnie w ten sposób, wybierając dodatkowo sposób ucierania na tarce o grubych oczkach. Zyskają nie tylko świetny smak, ale ciekawszą konsystencję, a my, przy okazji, oszczędzimy sobie nakładu pracy przy żmudnym ucieraniu buraków na tarce o drobnych oczkach. To chyba właśnie nieodpowiednia konsystencja i nieco mdławy smak sprawiały, że nie przepadałam za tym dodatkiem do drugich dań w dzieciństwie. Buraczki najlepiej pasują do kotletów schabowych i purèe ziemniaczanego, ale znakomicie będą się komponować również ze smażoną albo pieczoną rybą czy pieczonym kurczakiem.         Buraczki – przepis z filmem Full HD         Obejrzyj film bezpośrednio na YouTube: http://www.youtube.com/watch?v=8y4RvcJcdaw              Buraczki – przepis Czas przygotowania: ok. 30-60 minut Składniki (dla 4-6 osób):  1 kg buraków (umyte, w skórkach, z usuniętymi naciami i „wąsami”) 1 duże jabłko (obrane ze skórki) 2-3 łyżki mąki 50 g (¼ kostki) masła sok z ½ cytryny woda lub zimny wywar sól, pieprz  Wersja wegańska: masło zastępujemy tłuszczem roślinnym, np. olejem kokosowym lub oliwą z oliwek  Wersja bez glutenu: do przygotowania zasmażki, zamiast pszennej, wykorzystujemy mąkę kukurydzianą  Przydatne poradniki:   Jak zrobić zasmażkę Wykonanie: Krok 1.  Buraki gotujemy we wrzątku, w garnku, przez 30 minut lub nakłuwamy widelcem, zawijamy w folię aluminiową i pieczemy w piekarniku przez ok. 40 minut, w temperaturze 200 °C. Można też ponakłuwane buraki przełożyć do niewysokiej miski, zalać niewielką ilością wody, przykryć folią odporną na mikrofale i ugotować w kuchence mikrofalowej (na programie do gotowania ziemniaków lub przez ok. 5-15 minut, w zależności od mocy kuchenki). Krok 2. Ciepłe buraki obieramy ze skórek i ucieramy na tarce o grubych oczkach. Krok 3. Na suchej patelni rumienimy delikatnie mąkę, dodajemy masło i zasmażamy na jasnozłoty kolor. Krok 4. Rozprowadzamy zasmażkę niewielką ilością zimnej wody lub wywaru i mieszamy, aż do uzyskania kremowej konsystencji. Krok 5. Mieszamy zasmażkę na średnim ogniu z ciepłymi burakami, dodajemy utarte na tarce o grubych oczkach jabłko i mocno podgrzewamy. Krok 6. Doprawiamy buraczki zasmażane sokiem z cytryny oraz solą i, opcjonalnie, pieprzem. Buraczki zasmażane tagged in buraki, Jabłka, sok z cytryny Share:   facebook twitter pinterest google+ 