( );    Historia mojej miłości do serników i czekolady znalazła szczęśliwe zakończenie. Kremowy sernik czekoladowy, o pięknej, brązowej barwie, udekorowany świeżymi plastrami persymony, kusi na moim stole. W porównaniu do sernika waniliowego to prawdziwa bomba kaloryczna z aż trzema (!) tabliczkami czekolady, dlatego polecam przygotować go, gdy mamy pewność, że przyjdzie do nas sporo gości, którzy pomogą nam tę bombę rozbroić. Jestem pewna, że mój sernik czekoladowy przypadnie Wam do gustu. Jest potrójnie czekoladowy, przygotowany na spodzie brownie, z polewą czekoladową, a idealnym uzupełnieniem jego smaku będą świeże owoce, najlepiej kolorowe, niezbyt słodkie, sezonowe: truskawki, maliny, jagody, borówki… Doskonale będzie się tu również komponować ananas, brzoskwinia, banan, kiwi albo pomarańczowa persymona.  Zobacz też: Więcej przepisów na sernik   Po raz pierwszy o serniku czekoladowym usłyszałam parę lat temu od mojej przyjaciółki, która nie jest wielbicielką ciast z sera oraz tych z kremem, ale przygotowany przez babcię jej kolegi z pracy sernik czekoladowy na zawsze zagościł w jej sercu. Mój pierwszy sernik z czekoladą upiekłam z okazji urodzin mojej mamy. Wykorzystałam o wiele za dużo cukru, całość dość mocno mi wyrosła i niemal wypłynęła z tortownicy, ale w smaku i konsystencji ciasto było bardzo dobre. Brakowało mi wtedy spodu i polewy, dlatego postanowiłam udoskonalić tę recepturę. Pomyślałam o wilgotnym spodzie brownie, takim, który ledwo co udźwignie całą konstrukcję z masy serowej wzbogaconej trzema tabliczkami czekolady i twardą, kruchą polewą. Upiekłam najlepszy sernik czekoladowy: dość zbity, a jednak kremowy, bogaty w smaku, tym razem nie za słodki. Z prostą, a jednak wyjątkowo efektowną dekoracją z persymony, zrobił furorę na wspólnym spotkaniu ze znajomymi. Ciekawe czy Wam też tak bardzo przypadnie do gustu? Sernik czekoladowy     Sernik czekoladowy – przepis Czas przygotowania: 30 minut Czas pieczenia: ok. 1 godzina Składniki (na tortownicę o średnicy 21-24 cm): Masa czekoladowa:  500 g twarogu (podwójnie zmielony) (nie z wiaderka; dwukrotnie zmielony) i 500 g mascarpone 3 tabliczki gorzkiej czekolady 60% 3 jajka 1/2-3/4 szklanki cukru 3 łyżki gorzkiego kakao  Spód brownie:  100 g (1 tabliczka) gorzkiej czekolady 1/2 szklanki cukru 1/3 szklanki mąki 100 g (1/2 kostki) masła 2 jajka  Polewa czekoladowa:  100 g (1 tabliczka) gorzkiej czekolady 25 g masła lub 25 ml śmietanki kremówki  Do dekoracji:  świeże truskawki, maliny, jagody, borówka amerykańska, brzoskwinie, persymona lub inne owoce świeża mięta Przydatne poradniki:  Jak zrobić sernik idealny  Jak zrobić brownie Polewa czekoladowa – przepis    Wykonanie: Krok 1. Zaczynamy do przygotowania spodu brownie. Czekoladę rozpuszczamy razem z masłem w kąpieli wodnej, następnie delikatnie studzimy. Krok 2. Masę czekoladową miksujemy razem z wszystkimi pozostałymi składnikami spodu na gładko i przelewamy do tortownicy wysmarowanej tłuszczem i wysypanej bułką tartą/mąką/kaszą manną lub wyłożonej papierem do pieczenia. Wstawiamy do rozgrzanego do temperatury 220 °C piekarnika (góra + dół) lub 200 °C (termoobieg) i pieczemy ok. 20 minut. Po upieczeniu dokładnie studzimy. Krok 3. Przygotowanie masy czekoladowej na sernik zaczynamy od utarcia twarogu i mascarpone z cukrem i kakao. Krok 4. Do masy twarogowej dodajemy roztopioną w kąpieli wodnej, delikatnie przestudzoną czekoladę i dokładnie rozmiksowujemy, aż wszystkie składniki się połączą. Krok 5. Wbijamy do masy po jednym jajku, za każdym razem dokładnie rozmiksowując przed dodaniem kolejnego. Krok 6. Masę przelewamy do tortownicy na upieczony spód i wstawiamy do piekarnika nagrzanego do 180 °C. Pieczemy przez 30 minut, zmniejszamy temperaturę do 160 °C i trzymamy w piekarniku przez kolejne pół godziny. Można też piec sernik w niższej temperaturze, w piekarniku nagrzanym do 100 °C (termoobieg) przez 2 godziny. Sernik po upieczeniu zostawiamy w zamkniętym, wyłączonym piekarniku na 1 godzinę. Krok 7. Wystudzony sernik polewamy polewą czekoladową przygotowaną z czekolady rozpuszczonej w kąpieli wodnej z masłem i chłodzimy w lodówce przez 2-3 godziny. Krok 8. Gotowy sernik czekoladowy dekorujemy owocami i listkami świeżej mięty.       Sernik czekoladowy tagged in Ciasto, czekolada, gorzka czekolada, jajka, kakao, sernik, śmietanka kremówka, twaróg, wanilia    Share:   facebook twitter pinterest google+ 