( );     Shake waniliowy W upalne dni najlepiej ochłodzić się chłodnikiem, a na deser zjeść pyszny deser lodowy lub wypić coś ekstra. W domowym zaciszu albo w ogrodzie może w takie dni królować shake waniliowy – bardzo zimny napój (nazywany też przez niektórych z Was koktajlem mlecznym) ze zmiksowanych lodów waniliowych lub śmietankowych z mlekiem. Smak waniliowy można wzmocnić, dodając do napoju miąższ wydrążony z laski wanilii albo dolewając odrobinę naturalnego ekstraktu waniliowego. Z odrobiną świeżych owoców lub listkami świeżej mięty, shake waniliowy będzie miłym dodatkiem do popołudniowych pogawędek w ogrodzie, na werandzie czy nawet na balkonie. Zobacz też: więcej przepisów na napoje na zimno  Smak napoju, jego słodycz i konsystencja w dużej mierze zależą od jakości samych lodów. Te mniej tłuste, niskokaloryczne, będą wymagały dodania mniejszej ilości mleka. Po wyjęciu z zamrażalnika i przed włożeniem do blendera warto odczekać kilka minut, żeby nie były zbyt twarde – łatwiej zmiksują się z mlekiem, a shake waniliowy uzyska gęstą, gładką konsystencję, idealną do picia przez szeroką słomkę. Ten przepis jest podstawową recepturą. Dodając do składników mrożone lub świeże owoce jagodowe (truskawki, maliny, jeżyny, jagody), uzyskamy shake owocowy. Dolewając odrobinę roztopionej, ostudzonej czekolady lub dosypując kakao, przygotujemy shake czekoladowy/kakaowy.       Shake waniliowy – przepis Czas przygotowania: ok. 2 minuty Składniki (dla 2 osób):  1/2 l lodów śmietankowych lub waniliowych 1/2-1 szklanka mleka 2-4 łyżki cukru 1/2-1 łyżka ekstraktu waniliowego lub miąższ z 1/2 laski wanilii    Wykonanie: Krok 1. Wszystkie składniki miksujemy w blenderze. Podajemy ze słomką. Napój można udekorować listkami świeżej mięty i kawałkami świeżych owoców.       Shake waniliowy tagged in mleko, Prosty przepis, shake, wanilia     Share: facebook twitter pinterest google+ 