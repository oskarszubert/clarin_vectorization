( );    Mały smakołyk, który warto mieć pod ręką w zimowe wieczory. Czekoladowe trufle, podobnie jak kokosanki, pralinki i wszelkie inne, drobne słodycze, kojarzą mi się z wygodną kanapą, filiżanką ulubionej herbaty, ciepłym kocem i dobrą lekturą. Czytam, sięgam po jedną, rozkoszuję się smakiem (zawsze gryzę powoli, kawałeczek po kawałeczku), zapominam o otaczającym mnie świecie. Biorę następną, jeszcze jedną, potem kolejną… i nagle okazuje się, że to już ostatnia strona książki i ostatnia czekoladowa trufla na talerzyku.  Czekoladowe trufle     Czekoladowe trufle – przepis Czas przygotowania : 30 minut   Składniki (dla 4 osób):    2,5 tabliczki gorzkiej czekolady (najlepiej 60%) 1/4 szklanki mleka 1/2 kostki masła 2 żółtka 2 łyżki bardzo mocnej kawy (opcjonalnie) gorzkie kakao w proszku do obtaczania listki świeżej mięty do dekoracji    Wykonanie: Krok 1. Przygotowujemy kąpiel wodną i rozpuszczamy w niej czekoladę (podczas rozpuszczania można dodać mocną kawę). Krok 2. Gdy czekolada całkowicie się rozpuści, dolewamy mleko i dokładnie mieszamy, aż oba składniki się połączą. Krok 3. Dodajemy żółtka, znów dokładnie mieszamy aż do połączenia składników. Krok 4. Dodajemy pokrojone w kostkę masło i rozpuszczamy, cały czas mieszając aż powstanie gładka, czekoladowa masa. Krok 5. Przelewamy masę do płaskiego naczynia, które łatwo zmieści się do zamrażalnika. Wstawiamy (wcześniej studzimy) do mrożenia na ok. 15 minut, aż masa stwardnieje, ale będzie można ją wybierać z naczynia za pomocą łyżeczki. Krok 6. Z utwardzonej masy formujemy palcami niewielkie kulki (masę do formowania najlepiej nabierać za pomocą łyżeczki). Czekolada nie będzie lepić się mocno do rąk, gdy raz na jakiś czas opłuczemy je w wodzie z kostkami lodu. Każdą uformowaną kulkę obtaczamy w kakao. Gotowe trufle czekoladowe przechowujemy w lodówce.       Jak zrobić trufle czekoladowe – krok po kroku Czekoladowe trufle ze świeżą miętą tagged in czekolada, gorzka czekolada, kakao, kawa, mleko, trufle    Share:   facebook twitter pinterest google+ 