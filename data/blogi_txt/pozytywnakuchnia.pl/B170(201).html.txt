( );     Pizza ze szpinakiem Jako miłośniczka szpinaku, pomidorów i owoców morza miewam problem z wybraniem w pizzerii czy w domu odpowiedniej pizzy, którą chciałabym zjeść. Pizza Margherita smakuje wybornie, pizza z owocami morza jest dużo bardziej pożywna, a pizza ze szpinakiem to po prostu poezja smaku. Kiedy do tej puli dodamy jeszcze pizzę z pieczarkami, naprawdę trudno się zdecydować i najlepiej, kiedy do jedzenia mam towarzystwo kilku osób i mogę przygotować 4 różne pizze, każdą z innymi dodatkami, a potem zjeść po kawałku każdej z nich.  Zobacz też: Więcej pomysłów na pizzę oraz pozostałe przepisy z działu „Kuchnia włoska„   Pizza ze szpinakiem i suszonymi pomidorami to połączenie kilku charakterystycznych smaków. Mamy tu łagodny szpinak, który można wzbogacić smakiem sera koziego, a do tego dołożyć lekko słodkie, miękkie pomidory suszone, w razie potrzeby nadając całości charakteru czosnkiem – najlepiej zeszklonym na klarowanym maśle lub na oliwie z oliwek. Tak przygotowana pizza składa się tylko z kilku dodatków i pięknie prezentuje się na talerzu.     Pizza ze szpinakiem i suszonymi pomidorami – przepis Czas przygotowania: 20 minut Czas oczekiwania: 1-2 godziny Czas pieczenia: 15-20 minut Składniki (na 4 pizze o średnicy ok. 30 cm): Ciasto na pizzę:  1 kg przesianej przez sitko mąki 50 g drożdży 2 i 1/2 szklanki ciepłej wody 2 łyżeczki cukru 6 łyżek oliwy z oliwek 1 łyżka soli  Dodatki:  1 kg pomidorów (sparzone, obrane ze skórki, bez gniazd nasiennych, zmiksowane) lub ok. 700 ml pulpy pomidorowej/passaty ze słoika 500 g szpinaku (świeże, nieduże liście lub większe, porwane na kawałki) 2-4 ząbki czosnku (opcjonalnie; bardzo drobno pokrojony) 300 g suszonych pomidorów w zalewie 400 g sera koziego (porwany na niewielkie kawałki) oliwa z oliwek masło klarowane (opcjonalnie) sól, biały pieprz  Przydatne poradniki:  Jak zrobić ciasto na pizzę Jak zrobić masło klarowane    Wykonanie:   Krok 1. Drożdże kruszymy do miseczki, zasypujemy cukrem i zalewamy ciepłą wodą. Dodajemy kilka łyżek mąki, żeby całość nabrała konsystencji gęstej śmietany. Odstawiamy w ciepłe miejsce, bez przeciągu, do wyrośnięcia.* Krok 2. Mąkę z solą przesiewamy przez sito, dodajemy wyrośnięte drożdże i zaczynamy wyrabiać ciasto. W trakcie wyrabiania dodajemy stopniowo oliwę z oliwek.** Ciasto powinno odrywać się od ręki. Krok 3. Ciasto przykrywamy ściereczką i odstawiamy w ciepłe miejsce do wyrośnięcia (na ok. 1-2 godziny, a można też nawet na całą noc). Krok 4 (opcjonalny). Na patelni szklimy czosnek na oliwie lub maśle klarowanym, a zeszklony przekładamy na talerzyk lub do miseczki. Krok 5. Ciasto na pizzę cienko rozwałkowujemy na blaszce posmarowanej niewielką ilością oliwy z oliwek (jeśli pieczemy pizzę na kamieniu, wałkujemy ciasto na dobrze omączonej drewnianej łopatce do nakładania). Krok 6. Smarujemy ciasto cienką warstwą pomidorów, które, opcjonalnie, można posolić. Krok 7. Na każdą pizzę nakładamy ser kozi, szpinak, pomidory i czosnek i skrapiamy całość oliwą z oliwek. Krok 8. Wstawiamy pizzę z blaszką do piekarnika nagrzanego do 250 °C (najlepiej przy włączonym termoobiegu) lub przekładamy na rozgrzany kamień do pieczenia pizzy. Krok 9. Pieczemy pizzę przez ok. 7-10 minut na kamieniu lub 15-20 minut na blaszce. Krok 10. Pizzę pieczoną na blaszce dobrze jest po upieczeniu położyć na chwilę na ruszcie, żeby do spodu miało dostęp powietrze, które go delikatnie podsuszy. Podajemy gorącą pizzę. Można wzbogacić jej smak szczyptą soli i białego pieprzu oraz skropić dodatkową oliwą z oliwek.        Pizza ze szpinakiem i serem kozim tagged in czosnek, Pizza, Pomidory, ser kozi, suszone pomidory, szpinak Share:   facebook twitter pinterest google+ 