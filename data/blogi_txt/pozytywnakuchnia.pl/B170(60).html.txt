( );     Mały piknik w Central Parku Nowy Jork – pierwsze miasto na mapie mojej wyprawy do USA. Pierwsze i podejrzewam, że najciekawsze ze wszystkich, bo gdzie indziej jak nie właśnie tu można spotkać tyle kontrastów, poznać tak wiele kultur i żyć na jednej, niewielkiej wyspie, z której, teoretycznie, nie wyjechać ani na moment przez całe swoje życie, a i tak niczego nie może człowiekowi zabraknąć? Nowy Jork to miasto, w którym zjeść można właściwie wszystko na co tylko przyjdzie ochota – od najprostszych dań w barach szybkiej obsługi, poprzez restauracje typu casual dining oferujące dania na codzienne śniadania, obiady i kolacje, po wyjątkowo eleganckie lokale dla zamożnych nowojorczyków, usytuowane w modnych dzielnicach, z widokiem na najpiękniejsze części miasta, które nigdy nie zasypia.  Zobacz też: Więcej moich relacji z wyjazdu do USA oraz zaproszenie do konkursu Kultura szybkiego jedzenia Spacerując po Nowym Jorku i obserwując podążających do pracy lub załatwiających inne, własne sprawy Amerykanów łatwo zauważyć pośpiech, jaki towarzyszy całemu miastu. Szybki marsz do metra, często z kubkiem kawy w ręce. Jazda samochodem i trąbienie w korku lub na wchodzących na ruchliwą jezdnię pieszych. Ten pośpiech i niewygórowane, zwłaszcza w stosunku do poziomu nowojorskich zarobków, ceny sprawiają, że w Nowym Jorku często jada się na mieście, a to, co zamawiamy, w większości lokali może z łatwością zostać przygotowane „na wynos”. Kuchnia wielu kultur Na śniadania jada się tu kanapki, naleśniki, gofry czy słynne, sprzedawane w ulicznych budkach lub vanach hot dogi. W porze lunchu można wybrać się na sałatkę, burgera lub nieco większy posiłek, a najobficiej jada się w porze kolacji. W Chinatown, Little Italy czy Soho w barach i restauracjach życie tętni przez cały dzień, za sprawą apetytu mieszkańców miasta i napływających tu o każdej porze roku turystów. Kuchnia amerykańska, ukształtowana przez wymieszanie metod przygotowywania posiłków przez Indian z potrawami i składnikami sprowadzonymi przez kolonizatorów, a następnie, przez wiele lat, z daniami spożywanymi przez napływających z całego świata imigrantów, to szereg potraw mięsnych (słynne steki i burgery) i warzywnych (zwłaszcza bazujących na warzywach korzennych), potraw z ryb i owoców morza oraz kolorowych deserów: ciast mącznych, muffinów, babeczek, serników i tortów. Będąc w Nowym Jorku przez 10 dni, nie zdążę spróbować wszystkiego. Postaram się jednak jeść tak jak typowy mieszkaniec tego pięknego miasta. Co jem i piję w Nowym Jorku Szybkie śniadania na wynos: pączki azjatyckie, które kupuję w Chinatown, gdzie mieszkam lub coś innego słodkiego, do kawy. Na przykład klasyczne ciasteczka owsiane. Kanapki, które kosztują kilka dolarów, ale zawsze są duże, z ogromną ilością dodatków, choć, niestety, trudno dostać  w mojej okolicy cokolwiek, co nie będzie upieczone na zwykłej, białej mące, którą mój przyjaciel Edward nazywa pieszczotliwie „białą śmiercią”. Owoce orientalne, świeże, które kupuję od ulicznych sprzedawców: najlepsze mango, liczi, chlebowce czy tajemnicze guanabany, po polsku zwane flaszowcami. Korzystając z uroków kuchni azjatyckiej, udało mi się też dostać w pobliskich delikatesach preserved eggs czyli azjatyckie jajka gęsie, które, jeszcze surowe i świeże, zakopuje się w ziemi, gdzie powoli, w niskiej temperaturze, pleśnieją i nabierają galaretowatej konsystencji. Ciekawa jestem czy ktoś z Was odważyłby się ich spróbować – a może już jedliście? Nowy Jork – Chinatown Moim śniadaniom, które najczęściej zjadam na ławce w parku lub w czasie powolnego spaceru, towarzyszy kawa: z migdałowym lub sojowym mlekiem, czasami gorąca, innym razem zimna, z kostkami lodu. W ciągu dnia popijam wodę o miłej dla polskiego ucha nazwie: Poland Spring lub zamawiam mango smoothie – jeden z moich ulubionych napojów chłodzących, który kupuję chętnie w miejscach, gdzie przygotowywane jest ze świeżych, dojrzałych owoców. W ciągu dnia rzadko miewam czas na zjedzenie czegoś większego, więc albo przegryzam smaczne owoce, albo zamawiam sałatkę – uwielbiam bary Just Salad, w których można skomponować ją wedle własnego uznania, z oferowanych w określonych cenach składników. Sałatki w Nowym Jorku – Just Salad oraz Baretto Wieczorami jestem bywalczynią restauracji, głównie w Little Italy lub Chinatown, chociaż zdarzyło mi się także zjeść dietetycznego burgera (bez bułki) w lokalu przy 7th Avenue. Makarony, pizza, dim sum czyli drobne dania i desery azjatyckie, na kilka kęsów – to moje nowojorskie przysmaki. Owoce morza i ryby będę jeść na Florydzie, a steki – w Teksasie. Little Italy – kuchnia włoska w Nowym Jorku Będąc w Nowym Jorku, nie sposób nie spróbować babeczek cupcakes czy słynnego, kremowego sernika nowojorskiego, który można nabyć w wersji klasycznej, bez dekoracji lub z całym mnóstwem owoców udekorowanych galaretkową glazurą. Słodkości z Babycakes NYC Serniki w Eileen’s Special Cheesecake w Nowym Jorku  Gin Lubuski – nasza przyszła współpraca Zabiorę Gin Lubuski do… Do Nowego Jorku zabrałam butelkę naszego rodzimego, dobrego trunku. Gin Lubuski towarzyszy mi podczas wycieczki do Central Parku i chociaż po drodze kupuję do niego tonik, ostatecznie rezygnuję ze spożywania alkoholu podczas pikniku, nie mając pewności czy przypadkiem nie grozi to otrzymaniem mandatu. Gin wypijam w hotelu, razem z sąsiadami mieszkającymi w pokoju obok. Po powrocie do Polski, w październiku, w ramach współpracy z producentem, poopowiadam Wam o nim trochę więcej i pokażę jak przygotować klasykę gatunku: gin z tonikiem. Prawdopodobnie zorganizujemy też mały konkurs, a już teraz mogę zaprosić Was do udziału w większym, organizowanym na oficjalnej stronie marki. Wystarczy, że wymyślicie gdzie Wy moglibyście zabrać ze sobą Gin Lubuski.    Share:   facebook twitter pinterest google+ 