( );     Szarlotka Najlepsza szarlotka, na bardzo kruchym cieście, wysoka, z jabłkami pokrojonymi w cienkie plasterki, które po upieczeniu i przekrojeniu ciasta układają się w fantazyjny, cieszący oko wzorek. W przeciwieństwie do jabłecznika, szarlotka kojarzyła mi się zawsze z wysokim ciastem, z dużą ilością jabłek, pachnącym cynamonem, podanym na ciepło, z lodami waniliowymi i bitą śmietaną. Wbrew pozorom taka wysoka szarlotka nie jest trudna do zrobienia i nie wymaga dodania do masy jabłkowej proszku do pieczenia czy sody oczyszczonej. Przepisem na sukces w jej wypieku są odpowiednie, winne, nie za kwaśne jabłka, które, odpowiednio uprażone z cukrem i skrobią ziemniaczaną, zamienią się podczas pieczenia w smaczny, pachnący, gęsty budyń z owocami.  Zobacz też: Więcej przepisów na ciasta   W podstawowej wersji do masy jabłkowej wystarczą tylko jabłka z cukrem, cynamonem i skrobią ziemniaczaną. Dodatkowej nuty smakowej dodadzą im rodzynki i/lub płatki migdałowe. Wysoką szarlotkę najlepiej upiec na bardzo kruchym cieście, przygotowanym na gotowanych na twardo żółtkach, które, po nałożeniu mokrej i ciężkiej masy jabłkowej, odpowiednio się wypiecze i zachowa swoją kruchość.       Szarlotka – przepis Czas przygotowania: ok. 45 minut Czas chłodzenia ciasta:  ok. 1 godzina Czas pieczenia: ok. 1 godzina Składniki: Kruche ciasto:   2 szklanki mąki (pszenna lub krupczatka) 1 kostka masła 5 łyżek cukru 3 żółtka (ugotowane na twardo)  Masa jabłkowa:  6-8 jabłek winnych (obrane ze skórki, pokrojone w ćwiartki, a następnie w plasterki o grubości ok. 3-5 mm) 1 szklanka cukru 5 łyżek mąki ziemniaczanej* 1-2 łyżeczki cynamonu 50 g rodzynek (opcjonalnie) 100 g płatków migdałowych (opcjonalnie)  * jeśli chcesz uzyskać nieco bardziej płynną, mniej sztywną masę jabłkową, użyj połowy mąki ziemniaczanej Przydatne poradniki:  Jak zrobić kruche ciasto Jak zrobić cukier waniliowy    Wykonanie:   Krok 1. Zmrożone masło ucieramy do miski na tarce o grubych oczkach. Krok 2. Zasypujemy masło mąką i delikatnie mieszamy, żeby wszystkie kawałki dokładnie się w niej obtoczyły. Krok 3. Dodajemy cukier i przeciśnięte przez praskę do czosnku lub utarte na sitku żółtka i szybko zagniatamy kruche ciasto. Odstawiamy do chłodzenia na ok. 1 godzinę. Krok 4. Jabłka przekładamy na bardzo dużą patelnię, dodajemy rodzynki i płatki migdałowe i zasypujemy cukrem. Krok 5. Prażymy jabłka na niewielkim ogniu na ceramicznej lub teflonowej patelni, bardzo delikatnie mieszając, aż puszczą sok, w którym rozpuści się cały cukier. Można, dla ułatwienia, podzielić wszystkie składniki masy jabłkowej na dwie równe części i przygotować ją w dwóch partiach. Krok 6. Zasypujemy jeszcze twarde jabłka mąką ziemniaczaną i bardzo szybko i dokładnie mieszamy. Trzymamy na ogniu, starając się jak najrzadziej mieszać, do czasu aż z soku jabłkowego i mąki utworzy się masa budyniowa. Jabłka odstawiamy do przestudzenia. Krok 7. Ciastem wyklejamy dno i boki tortownicy wyłożonej papierem do pieczenia lub wysmarowanej grubo masłem. Krok 8. Do tortownicy wyłożonej ciastem przekładamy masę jabłkową, delikatnie zaginamy brzegi papieru do pieczenia w kierunku środka i wstawiamy ciasto do piekarnika nagrzanego do 220 °C. Krok 9. Pieczemy ciasto przez ok. 1 godzinę na drugiej półce od dołu, na opcji góra+dół. Po 30 minutach obniżamy temperaturę pieczenia do 200 °C. Gdyby w trakcie pieczenia góra ciasta zaczęła zbyt mocno się rumienić, można przykryć ją papierem do pieczenia. Po wyjęciu ciasta z piekarnika można poluzować boki tortownicy, delikatnie podnieść je do góry i zajrzeć od spodu, żeby sprawdzić, czy boki ciasta przy samym dnie są odpowiednio wypieczone. Szarlotkę można dopiec na najniższej półce piekarnika lub zostawić do wystudzenia w wyłączonym, gorącym piekarniku, przy zamkniętych drzwiczkach.        Wysoka szarlotka, najlepsza tagged in Ciasto, Ciasto kruche, Jabłka, jajka, mąka krupczatka, mąka ziemniaczana, migdały, szarlotka, żółtka     Share:   facebook twitter pinterest google+ 