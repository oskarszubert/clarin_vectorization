( );    Są ciasta, które na zawsze goszczą w naszych domach. Niezależnie od okazji lub nawet na co dzień, przygotowujemy je według tego samego przepisu, znając recepturę na pamięć. Drożdżówka mojej babci, pleśniak mojej mamy, mój sernik waniliowy, jabłecznik cioci Marii czy orzechowiec cioci Danuty. Na nasze rodzinne spotkania każdy przywozi ze sobą jakiś smakołyk. Siadamy przy dużym stole, rozmawiamy, śmiejemy się, dzielimy troskami, pocieszamy. Mijają lata i czasem trudno mi pogodzić się z tym, że to kiedyś ja biegałam wokół stołu, zjeżdżałam na sankach z pobliskich pagórków, siedziałam na kolanach babci, a dziś przyszedł czas na to, żeby to prawnuki mojej babci chodziły oglądać kurczaczki i króliczki, bawiły się w chowanego wokół całego domu i przybiegały szybko zjeść obiad, bo na dworze odbywa się fantastyczna zabawa, którą trudno opuścić.  Orzechowiec Orzechowiec – przepis Czas przygotowania: ok. 30 minut Składniki (blaszka 23×23 cm (ciasto wyjdzie grubsze) lub 24×35 cm (ciasto wyjdzie cieńsze), o wysokości min. 5 cm): Ciasto:  500 g mąki (przesiana) ¾ – 1 szklanka cukru pudru 2 jajka + 1 żółtko 200 g (1 kostka) masła 3 łyżki miodu 2 łyżeczki proszku do pieczenia 2 łyżki ekstraktu waniliowego (opcjonalnie)  Masa orzechowa:   250 g orzechów włoskich (grubo siekane) 3 łyżki miodu 100 g (½ kostki) masła ¾ szklanki cukru  Krem budyniowy:   ½ l mleka 3 łyżki cukru lub cukru waniliowego 200 g (1 kostka) masła (niezbyt twarde) 1 czubata łyżka mąki ziemniaczanej 1 czubata łyżka mąki pszennej  Przydatne poradniki:  Jak zrobić budyń z innego rodzaju mleka lub bez mąki Jak zrobić budyń na krem Jak zrobić krem budyniowy Jak zrobić cukier waniliowy Wykonanie: Krok 1. Mąkę siekamy z wyjętym z lodówki masłem za pomocą specjalnego siekacza lub drewnianej łopatki, dodajemy pozostałe składniki i szybko zagniatamy ciasto. Opcjonalnie masło można na 1 godzinę przed przygotowaniem ciasta włożyć do zamrażalnika, a następnie zetrzeć na tarce o grubych oczkach i wymieszać z mąką. Krok 2. Ciasto dzielimy na 2 części. Krok 3. Jedną część ciasta rozwałkowujemy na wysmarowanej tłuszczem lub wyłożonej papierem do pieczenia blaszce i pieczemy w piekarniku nagrzanym do 220 °C przez ok. 20 minut, na złotobrązowy kolor. Krok 4. Wszystkie składniki na masę orzechową ogrzewamy w rondelku, następnie zagotowujemy i studzimy. Krok 5. Drugą część ciasta wykładamy na blaszce wysmarowanej tłuszczem lub wyłożonej papierem do pieczenia. Krok 6. Na ciasto wylewamy masę orzechową i pieczemy całość w piekarniku nagrzanym do 220 °C przez ok. 20 minut, na złotobrązowy kolor. UWAGA: Posiadając 2 blaszki tej samej wielkości, można upiec oba placki naraz, w razie potrzeby placek bez masy orzechowej wyjmując wcześniej z piekarnika. Krok 7. Przygotowujemy budyń. Do 1 szklanki mleka wsypujemy obie mąki i cukier i dokładnie, energicznie mieszamy, rozcierając ewentualne grudki. Krok 8. Pozostałe mleko zagotowujemy, następnie zmniejszamy ogień i dodajemy masę mleczno-mączną. Krok 9. Na niewielkim ogniu gotujemy budyń, cały czas energicznie mieszając, aż do zgęstnienia i uzyskania gładkiej, budyniowej konsystencji. Studzimy (nie odstawiamy w chłodne miejsce). Krok 10. Masło ucieramy za pomocą miksera na puszysty krem. Krok 11. Stopniowo, po 1 łyżce, dodajemy ostudzony budyń i cały czas ucieramy, aż do uzyskania kremowej konsystencji. Krok 12. Upieczone i wystudzone placki ciasta przekładamy kremem i odstawiamy w chłodne miejsce na 2-3 godziny.       Orzechowiec tagged in Ciasto, Ciasto z kremem, jajka, mąka ziemniaczana, miód, mleko, orzechy włoskie    Share:   facebook twitter pinterest google+ 