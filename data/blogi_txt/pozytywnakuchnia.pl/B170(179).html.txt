( );    Naleśniki są kultową potrawą w wielu krajach. Czy to w nadmorskich kurortach, czy w naleśnikarniach, czy w domowym zaciszu: na całym świecie uwielbiamy jeść naleśniki na słodko lub wytrawnie. Pancakes to naleśniki amerykańskie. Są grube, usmażone z ciasta przygotowanego na bazie piany z białek. Serwuje się je po kilka sztuk, ułożone na talerzu, polane stopionym masłem i syropem klonowym. Obudziłam się pewnego poranka i chociaż pod ręką nie miałam syropu klonowego, w lodówce stał jogurt naturalny. Zmiksowałam wszystkie składniki wymieszałam i usmażyłam sobie cały stos szczęścia. Nie mogłam oprzeć się pokusie, żeby dołożyć do nich trochę owoców. Mam słabość do naleśników, a pancakes w amerykańskim stylu prezentują się wyjątkowo kusząco. Lubię sobie czasem dogodzić, a Wy?  Zobacz też: Więcej pomysłów na naleśniki Pancakes Przygotowując takie naleśniki amerykańskie wyobrażam sobie, że jestem idealną kurą domową z lat ’50-60 XX wieku. Krzątam się po mojej ogromnej kuchni w idealnym makijażu, zapiętym na jeden guziczek, kolorowym sweterku i rozkloszowanej spódnicy. Mam pięknie ułożone włosy, nakręcone na wałki, fantazyjnie upięte nad czołem za pomocą spinki. Serwuję najlepsze na świecie śniadanie. Czar pryska równie szybko co nadmiar oleju wylanego na rozgrzaną patelnię. Układam owoce na naleśnikach i cieszę wzrok tym apetycznym widokiem. Przekrawam stos naleśników nożem i biorę pierwszy kęs. Kura domowa czy nowoczesna kobieta – takie śniadania lubię w każdym swoim wcieleniu :).       Pancakes – przepis Naleśniki amerykańskie – ok. 12 sztuk Czas przygotowania: ok. 30 minut Składniki:  3 jajka ½ szklanki mąki ½ łyżeczki proszku do pieczenia 2 łyżki cukru lub cukru waniliowego ⅔ szklanki mleka 1 szczypta soli olej do smażenia  Dodatki:  truskawki, borówki amerykańskie, jagody lub maliny, prażone jabłka czy ananas syrop klonowy lub jogurt naturalny masło  Przydatne poradniki:   Jak zrobić cukier waniliowy Piana z białek - jak ubić    Wykonanie: Krok 1. Żółtka oddzielamy od białek. Krok 2. W większej misce mieszamy żółtka z cukrem, mlekiem, przesianą mąką oraz proszkiem do pieczenia za pomocą trzepaczki lub miksera. Krok 3. Białka (o temperaturze pokojowej) ubijamy na sztywno ze szczyptą soli za pomocą miksera. Krok 4. Przekładamy białka do miski z ciastem jajecznym i delikatnie mieszamy całość łyżką. Krok 5. Dobrze rozgrzaną patelnię smarujemy olejem (można wykorzystać do tego specjalny, silikonowy pędzelek lub papierowy ręcznik czy serwetkę). Krok 6. Na patelni, od razu po przygotowaniu ciasta, smażymy z obu stron niewielkie naleśniki o średnicy ok. 15-18 cm i grubości ok. 5 mm (ok. 1-2 minuty z każdej strony). Usmażone od razu serwujemy z dodatkami lub przekładamy do piekarnika nagrzanego do 180-200 °C, żeby nie wystygły i smażymy kolejne partie. Krok 7. Naleśniki układamy po kilka sztuk, jeden na drugim, na talerzu i przekładamy niewielką ilością masła. Polewamy syropem klonowym lub jogurtem naturalnym, opcjonalnie dekorując owocami. Pancakes – naleśniki amerykańskie tagged in jajka, mąka, mleko Share:   facebook twitter pinterest google+ 