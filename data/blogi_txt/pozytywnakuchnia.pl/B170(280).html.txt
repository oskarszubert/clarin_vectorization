( );    Dla tych, którzy nie posiadają piekarnika lub nie mają czasu na doglądanie klasycznego sernika czekoladowego – sernik czekoladowy na zimno. Proponuję „upiec” go na spodzie z ciasta kruchego czekoladowego, ale można przygotować go też np. na spodzie w wersji bezglutenowej, a twaróg zastąpić jogurtem naturalnym lub maślanką, chociaż to właśnie taki twarogowy będzie najbardziej przypominać w smaku swojego klasycznego, pieczonego w piekarniku brata.   Zobacz też: Więcej przepisów na sernik na zimno oraz inne pomysły na czekoladę   Najprostszy sernik czekoladowy na zimno to sama masa przelana do tortownicy i schłodzona w lodówce. Będzie pyszny, ale polecam Wam zaszaleć trochę w kuchni i pokusić się o przygotowanie spodu – upieczenie kruchego ciasta lub biszkoptu czekoladowego albo po prostu ułożenie na dnie tortownicy ulubionych krakersów czy ciasteczek. Jako dekoracja i dodatek smakowy koniecznie polewa czekoladowa oraz świeże owoce, a do pełni szczęścia można dodać też krem czekoladowy lub krem czekoladowy budyniowy. Jest to sernik o bogatej konsystencji, nie należy do najlżejszych. Twaróg nadaje mu odrobinę ciężkości i kremowości, a polewa i owoce uszlachetniają i wzbogacają smak, przełamując kremowość i słodycz czekolady. Łyżeczka po łyżeczce, można smakować sernik czekoladowy na zimno, czując nadchodzące powoli uczucie sytości lub cieszyć się delikatną, jogurtową konsystencją, jeśli zdecydujemy się przygotować go na bazie naturalnego jogurtu lub maślanki.  Sernik czekoladowy na zimno Sernik czekoladowy na zimno – przepis   Składniki (tortownica o średnicy 21-24 cm): Spód:  1½ szklanki mąki 150 g (¾ kostki) masła 2 łyżki gorzkiego kakao 2-4 łyżki cukru pudru 2 żółtka lub 50 ml zimnej wody  Masa serowa:  1 kg twarogu (dwukrotnie zmielony) + ½ szklanki śmietanki kremówki (twaróg i śmietankę można zastąpić twarożkiem sernikowym z wiaderka) lub 1 l jogurtu naturalnego albo maślanki ¾-1 szklanka cukru 200 g (2 tabliczki) gorzkiej czekolady 60% (rozpuszczona w kąpieli wodnej) 6 łyżek żelatyny ½ szklanki gorącej wody  Polewa czekoladowa:  100 g (1 tabliczka) gorzkiej czekolady 50 g (¼ kostki) masła lub 50 ml śmietanki kremówki  Krem czekoladowy:  budyń czekoladowy ugotowany wg proporcji dla 250 ml (1 szklanka) mleka 100 g (½ kostki) masła  Do dekoracji:  świeże owoce (np. kiwi, truskawki, maliny, borówka amerykańska, brzoskwinie) świeża mięta Przydatne poradniki:  Jak zrobić krem czekoladowy Jak zrobić kruche ciasto czekoladowe Polewa czekoladowa – przepis Budyń czekoladowy – przepis Budyń na krem – przydatne porady Wykonanie: Krok 1. Składniki na spód zagniatamy szybko w kulę ciasta (można wcześniej przesiekać mąkę z twardym masłem za pomocą siekacza do kruchego ciasta  lub drewnianej łopatki albo zetrzeć zmrożone masło na tarce o grubych oczkach). Krok 2. Wylepiamy ciastem dno tortownicy wyłożonej papierem do pieczenia lub wysmarowanej masłem i wstawiamy do piekarnika nagrzanego do 220 °C (góra + dół) lub 200 °C (termoobieg) na ok. 20 minut. Po upieczeniu studzimy. Krok 3. Przygotowujemy masę serową. Twaróg (o tempteraturze pokojowej) ze śmietanką lub gotowy twarożek miksujemy z rozpuszczoną czekoladą i cukrem, pod koniec dodając żelatynę dokładnie rozpuszczoną w gorącej wodzie. Masę można dodatkowo rozdrobnić za pomocą blendera. Krok 4. Przekładamy masę do tortownicy na przygotowany wcześniej spód i odstawiamy do lodówki do stężenia na ok. 2-3 godziny. Krok 5. Składniki na polewę czekoladową rozpuszczamy w kąpieli wodnej. Polewamy polewą wierzch sernika i odstawiamy do lodówki na ok. 30 minut. Krok 6. Krem czekoladowy przygotowujemy, rozmiksowując masło na puch, na najwyższych obrotach miksera. Krok 7. Stopniowo, po 1 łyżce, dodajemy budyń o temperaturze pokojowej, za każdym razem rozmiksowując całość na gładko, na niewielkich obrotach miksera. Krok 8. Dekorujemy wierzch sernika za pomocą kremu i owoców. Sernik czekoladowy na zimno przechowujemy w lodówce.      Sernik czekoladowy na zimno tagged in Ciasto, Ciasto bez pieczenia, ciasto z czekoladą, czekolada, sernik, sernik na zimno, śmietanka kremówka, twaróg    Share:   facebook twitter pinterest google+ 