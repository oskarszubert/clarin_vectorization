( );     Maliny Jedne z moich ulubionych, chociaż najchętniej chyba jednak sięgam po truskawki, pyszne, czerwone maliny. To wyjątkowo smaczne, niskokaloryczne owoce sezonowe, których zbiór przypada w czasie od czerwca do września, a rosną zarówno w uprawie jak i dziko, w lasach. Są pyszne bez żadnych dodatków, bardzo dekoracyjne, a dzięki swojemu słodko-kwaskowatemu smakowi nadają się zarówno do deserów jak i wytrawnych dań.  Zobacz też: Przepisy na maliny Maliny – przygotowanie i przechowywanie Przed podaniem trzeba je umyć pod zimną, bieżącą wodą i osączyć na sicie. Maliny smakują wyśmienicie na surowo, zerwane bezpośrednio z krzaczka lub podane z bitą śmietaną, albo jako dodatek do deserów na zimno czy ciast. Wyśmienity jest też mus z malin: wystarczy zmiksować je w blenderze, ewentualnie przetrzeć przez sito, żeby pozbyć się pestek. Tak przygotowany mus, na zimno, można wykorzystać jako dodatek deserowy lub składnik sosu sałatkowego, albo takiego serwowanego z mięsem o łagodnym smaku, np. kurczakiem, chociaż są smakosze uwielbiający np. wątróbkę drobiową z musem z malin. Mus można też oczywiście podgrzać i serwować na ciepło. Maliny to popularny składnik domowych przetworów z owoców. Najpopularniejsze z nich to sok malinowy, który można też przygotować w formie gęstego syropu, dżem malinowy i konfitura z malin. Można zamrozić świeże maliny, chociaż po rozmrożeniu, podobnie jak truskawki, najlepiej nadadzą się do przygotowania koktajlu czy musu, a do pieczonego ciasta dobrze dodać je zaraz po wyjęciu z zamrażarki, żeby nie zdążyły puścić soku i stracić pierwotnego kształtu. Witaminy w malinach Maliny to owoce bogate w witaminy C, E, B1, B2, B6 oraz minerały tj. magnez, wapń, żelazo i potas. Zawierają też kwasy: cytrynowy, jabłkowy i salicylowy oraz pektyny. Dobroczynne działanie malin Maliny są znane przede wszystkim ze swojego działania przeciwgorączkowego: pobudzają organizm do zwiększenia produkcji potu, który, parując przez skórę, obniża temperaturę ciała. Bogactwo witamin sprawia, że są owocami doskonałymi na urodę, wpływając dobroczynnie na stan skóry i jej odporność na działanie czynników zewnętrznych. Na przeziębienia i grypę najlepszy jest sok lub syrop z malin, a dodatkowo, zimą, świetnie rozgrzeje nas herbata z konfiturą malinową lub dżemem malinowym. Warto też przygotować napar z liści malin, który działa przeciwbakteryjnie na jelita, łagodząc biegunki i pomagając w bólach miesiączkowych. UWAGA: taki napar nie jest wskazany do spożycia kobietom w ciąży. Maliny a dieta 100 g malin zawiera jedynie 28 kcal – to zdecydowanie jedne z najmniej kalorycznych owoców, które jednocześnie charakteryzuje niski indeks glikemiczny = 30. Maliny tagged in Maliny Share:   facebook twitter pinterest google+ 