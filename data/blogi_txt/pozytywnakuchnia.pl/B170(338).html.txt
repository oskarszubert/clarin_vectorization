( );     Suflet rabarbarowy na białej czekoladzie Długo wyczekiwany ze względu na brak w tym samym czasie wszystkich składników w sklepie osiedlowym. Na rabarbarze wyrośniętym na chocianowskiej działce i sprezentowanym mi przez mamę Jacka. Puszysty, słodki, na dnie kryje rabarbarową niespodziankę o cytrynowym aromacie. Mój wymarzony suflet, w końcu go mam. Szkoda tylko, że nie na dłużej. Suflet rabarbarowy na białej czekoladzie ma tę właściwość, że znika natychmiast po ostygnięciu.  Jak zrobić suflet rabarbarowy z białą czekoladą – film Full HD      Suflet rabarbarowy – przepis Przygotowując ten deser, nie byłam jeszcze szczęśliwą posiadaczką kokilek. Piekłam suflet w filiżankach, dlatego porcje były dość spore. Podane przeze mnie proporcje mogą wystarczyć dla 8 osób, jeśli kokilki będą mniejsze od filiżanek. Składniki (dla 6 osób): Ciasto  1,5 tabliczki białej czekolady połamanej w kostkę 1 łyżka mąki 1 łyżka cukru 2 łyżeczki mąki kukurydzianej 4 żółtka 5 białek 1/4 szklanki mleka 1 laska wanilii (wydrążony środek) lub 2 łyżki cukru waniliowego miękkie masło (do posmarowania kokilek) szczypta soli  Rabarbar 600 g rabarbaru (pokrojony w 3-centymetrowe słupki) starta skórka z 1 cytryny 1/2 szklanki cukru  Przydatne poradniki:  Jak zrobić cukier waniliowy Piana z białek - jak ubić Wykonanie:   Krok 1. Rozgrzewamy piekarnik do temperatury 200 °C. Krok 2. Skórkę cytrynową i 1/4 szklanki cukru zalewamy 1/2 szklanki wody i zagotowujemy. Krok 3. Pokrojony rabarbar umieszczamy na blaszce do pieczenia i zalewamy cytrynowo- cukrowym syropem. Wstawiamy na 12 minut do nagrzanego piekarnika. Krok 4. W osobnym garnku miksujemy 2 żółtka, 1 łyżkę mąki i 2 łyżki mąki kukurydzianej. Krok 5. Do garnka po syropie wlewamy 1/4 szklanki mleka, dodajemy wanilię i zagotowujemy. Niewielką ilość gorącej mieszanki wlewamy do masy żółtkowej i miksujemy. Następnie całość przelewamy do pozostałego mleka i zagotowujemy, cały czas mieszając. Krok 6. Gorącą miksturę wlewamy do czekolady i mieszamy, aż składniki się połączą. Krok 7. Kokilki (u mnie zastąpiły je filiżanki) smarujemy masłem i posypujemy cukrem. Na dnie układamy po 3-4 kawałki odcedzonego i osuszonego rabarbaru, wstawiamy do lodówki. Krok 8. Do masy czekoladowej dodajemy 2 żółtka i miksujemy na gładką masę. Krok 9. W osobnej, suchej misce, ubijamy białka ze szczyptą soli. Gdy zesztywnieją, dosypujemy 1 łyżkę cukru i znów ubijamy. Gdy cukier się rozpuści, dodajemy kolejną i miksujemy całość tak, aby po przechyleniu naczynia do góry nogami białka nie wypływały z miski. Krok 10. Do masy żółtkowej dodajemy 1 łyżkę piany z białek i delikatnie mieszamy. Następnie przelewamy całość do miski z białkami i ostrożnie łączymy składniki. Krok 11. Ciasto wlewamy do kokilek i wstawiamy do nagrzanego do 200 °C piekarnika. Suflet powinien wyrosnąć ponad brzegi kokilek i uzyskać z wierzchu apetyczny, złoto-brązowy kolor.     Przepis bierze udział w akcji kulinarnej „Rabarbarowe wypieki” organizowanej przez Beatę. tagged in Biała czekolada, jajka, mąka kukurydziana, mleko, Rabarbar, suflet     Share:   facebook twitter pinterest google+ 