( );     Sernik z rosą Podczas wizyty u znajomych moją ciekawość wzbudził smakowity sernik z rosą, na który gospodyni mówiła sernik złota rosa. W trakcie wizyty zastanawiałam się: jak powstają te złote krople? Sernik na półkruchym spodzie z wiórkami kokosowymi, o gęstej konsystencji serowej masy, z lekką, puszystą jak gąbka pianą, która w trakcie pieczenia nie może zamienić się w bezę, dzięki czemu po wystudzeniu delikatnie opada i wilgotnieje, wydzielając na powierzchni złote krople rosy. Pomyślałam, że muszę koniecznie spróbować go upiec i dostałam przepis od Małgosi, która przyniosła ten pyszny sernik do znajomych. Sernik z rosą, oprócz aromatu kokosu, pięknie pachnie startą skórką cytrynową. Będzie idealnym ciastem na jesienno-zimowe dni, kiedy w sklepach i na targu nie ma zbyt wielkiego wyboru owoców.  Zobacz też: Inne pomysły na sernik   Spód:  1 i 3/4 szklanki mąki 1 kostka masła 2 żółtka 1 jajko 2 łyżeczki proszku  do pieczenia 3/4 szklanki cukru  Masa serowa:  1 kg twarogu (zmielony dwukrotnie w maszynce lub zmiksowany) 1/2 szklanki  stopionego masła 1 i 1/2 szklanki mleka 1/2 szklanki cukru  pudru 4 łyżki mąki ziemniaczanej 2 jajka i 4 żółtka skórka z 1 cytryny  Pianka:  6 białek 1 szklanka cukru pudru  Dodatkowo:  100-200 g wiórek kokosowych (opcjonalnie)  Przydatne poradniki:  Jak zrobić sernik idealny  Piana z białek - jak ubić     Wykonanie: Krok 1. Mąkę z proszkiem do pieczenia przesiewamy do miski. Krok 2. Do mąki dodajemy twarde masło i siekamy całość łopatką. Krok 3. Wbijamy jajko i żółtka, dosypujemy cukier i zagniatamy szybko ciasto. Wstawiamy na 1 godzinę do lodówki do schłodzenia. Krok 4. Twaróg ucieramy za pomocą miksera z cukrem i masłem. Krok 5. Do masy twarogowej wbijamy pojedynczo jajka i żółtka, za każdym razem dokładnie rozmiksowując. Krok 6. Wsypujemy mąkę ziemniaczaną i startą skórkę z cytryny, znów ucieramy. Krok 7. Do masy wlewamy mleko i znów ucieramy. Powinna mieć rzadką, lejącą konsystencję (w razie potrzeby można rozcieńczyć ją dodatkowym mlekiem). Krok 8. Dno foremki wyłożonej papierem do pieczenia wylepiamy kruchym ciastem (można rozwałkować je szklankę). Pod spód ciasta można wcześniej wysypać wiórki kokosowe. Krok 9. Na ciasto wylewamy masę i wstawiamy foremkę do piekarnika nagrzanego do 180 °C. Pieczemy przez ok. 1 godzinę. Sprawdzamy konsystencję drewnianym patyczkiem wbitym w środek ciasta – powinien wyjść minimalnie wilgotny. Krok 10. Na 15 minut przed końcem pieczenia ciasta ubijamy białka o temperaturze pokojowej na sztywną pianę. Krok 11. Do sztywnych białek, cały czas ubijając, dosypujemy stopniowo cukier puder. Kiedy cukier całkowicie się rozpuści, a białka ciągną się za wyjętymi z miski ubijakami, piana jest gotowa. Krok 12. Rozsmarowujemy pianę na wierzchu ciasta (jeśli pod półkruche ciasto nie były wsypywane wiórki kokosowe, można wyłożyć je pod pianę z białek) i wstawiamy do piekarnika jeszcze na ok. 15 minut. Białka powinny się lekko ściąć, nie może zrobić się z nich sucha beza. Krok 13. Wyjmujemy ciasto z piekarnika i studzimy. Po kilku godzinach studzenia na wierzchu pianki pojawią się złociste kropelki: złota rosa. Gdyby pojawiło się ich zbyt mało, można przykryć ciasto miską.    Sernik z rosą tagged in Ciasto, ciasto z bezą, jajka, mąka ziemniaczana, mleko, sernik, skórka z cytryny, twaróg, wiórki kokosowe Share:   facebook twitter pinterest google+ 