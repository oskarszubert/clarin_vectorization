( );    Mijają 4 lata od kiedy Ania, moja przyjaciółka, upiekła mi na Dzień Kobiet ciasto marchewkowe. Przygotowała je w prodiżu, bez żadnych dodatków, po prostu wymieszała w misce wszystkie składniki, wlała masę do pojemnika, a potem wpadła do mnie z wizytą. Pamiętam jak bardzo byłam wtedy zdziwiona, bo jak to? Ciasto marchewkowe? Jakiś czas później, przeglądając starą „Kuchnię polską” znalazłam je pod nazwą piernik marchewkowy i chociaż swoją popularność zawdzięcza modzie, która przyszła do nas z USA i Wielkiej Brytanii, nasze babcie najwidoczniej od dawna znały tę recepturę. A dziś mam dla Was przepis wyjątkowy, bo prosty, bez użycia miksera, a przy okazji idealny na Boże Narodzenie, bo przygotowane według niego ciasto z marchewki pięknie pachnie cynamonem, imbirem, goździkami, przyjemnie chrupią w nim bakalie, a żurawina i skórka z pomarańczy przełamują słodycz delikatnie kwaskowatą nutą.  Zobacz też: Więcej przepisów na ciasto   Ciasto marchewkowe Ciasto marchewkowe jadłam od tamtego czasu wielokrotnie. To jeden z wypieków, które coraz częściej spotykamy w polskich kawiarniach. Randka w zimowej scenerii Sopotu, zapach kawy i kawałek ciasta z lukrem, udekorowany jednym, całym orzechem, kosztowany na przemian z patrzeniem sobie głęboko w oczy. Spacer po zimnym Londynie i ta trudna miłość do miasta, które  początkowo mnie rozczarowało, a potem postanowiłam jeszcze kiedyś tam wrócić. Kawałek ciasta na osłodę w Camden Town, gdzie wreszcie, pierwszy raz od wielu dni, wyszło dla mnie słońce. Podróż do USA i ciasto marchewkowe okropnie słodkie, jak wszystkie tamtejsze wypieki, zjedzone gdzieś w drodze z Miami do San Francisco. Grudzień. Krótkie dnie i długie noce. Zapach ciasta unosi się w kuchni i wszystkich pokojach: cynamon, imbir, goździki, których aromat niebawem utuli mnie do snu. Z głośnika cicho pobrzmiewają moje ulubione, świąteczne przeboje. Gdziekolwiek nie pojadę, najlepsze ciasto marchewkowe i tak będzie zawsze w moim własnym domu.     Ciasto marchewkowe – przepis Czas przygotowania: 5 minut Czas pieczenia: ok. 60 minut   Składniki (na tortownicę o średnicy 21-24 cm): Ciasto: 4 jajka ½-¾ szklanki cukru 1 szklanka oleju lub stopionego masła 2 szklanki mąki (przesiana) 2 szklanki startej marchewki (ok. 2-3 duże marchewki) 1 łyżeczka proszku do pieczenia 1 łyżeczka sody oczyszczonej 1 łyżeczka cynamonu ¼ łyżeczki imbiru (opcjonalnie) ¼ łyżeczki goździków (opcjonalnie) 1 łyżka skórki z pomarańczy (kandyzowana) ½ szklanki żurawiny lub żurawiny z wiśnią ½ szklanki orzechów włoskich  Krem:  750 g mascarpone 100-200 g białej czekolady 25-50 g masła lub śmietanki kremówki Do dekoracji:  5 plastrów ananasa z puszki ok. 25 g migdałów w słupkach lub całych orzechów włoskich kilkanaście sztuk całych owoców suszonej żurawiny kilka listków świeżej mięty  Przydatne poradniki:  Jak zrobić krem budyniowy lub krem z mascarpone Jak zrobić lukier    Wykonanie: Krok 1. Nastawiamy piekarnik na 160 °C (góra+dół) lub 150 °C (termoobieg) (czas mieszania składników to czas potrzebny do lekkiego podgrzania piekarnika). Wszystkie składniki na ciasto mieszamy za pomocą łyżki w dużej misce. Alternatywnie można też utrzeć całe jajka z cukrem na puszystą masę za pomocą miksera, następnie powoli dolewać olej, cały czas ucierając, na koniec dosypać mąkę, proszek i sodę, bakalie oraz dodać startą marchewkę i zmiksować. Krok 2. Masę przelewamy do tortownicy wyłożonej papierem do pieczenia lub wysmarowanej tłuszczem i wysypanej mąką/kaszą manną/bułką tartą. Krok 3. Pieczemy ciasto marchewkowe przez ok. 60 minut, nie otwierając piekarnika w trakcie pieczenia. Pod koniec pieczenia, kied ciasto jest dobrze wyrośnięte i lekko rumiane z wierzchu, sprawdzamy drewnianym patyczkiem wbitym w środek czy nie jest surowe. Wyjęty patyczek powinien być suchy. Jeśli nie jest, kolejną próbę przeprowadzamy po 5 minutach. Krok 4. Ciasto wyjmujemy z piekarnika od razu po upieczeniu i studzimy na kratce. Krok 5. Gdy ciasto wystygnie, mascarpone ucieramy za pomocą łyżki z czekoladą roztopioną w kąpieli wodnej razem z masłem lub śmietanką kremówką, a następnie przestudzoną. Krok 6. Ciasto przekrawamy na 2-3 placki (w zależności od uzyskanej wysokości). Przekładamy kremem i odstawiamy do stężenia na 2-3 godziny do lodówki. Krok 7. Gotowe ciasto dekorujemy ananasem, żurawiną i migdałami oraz miętą.       Ciasto marchewkowe Ciasto marchewkowe tagged in Ananas, Biała czekolada, Ciasto, Ciasto z kremem, cynamon, czekolada, goździki, imbir, jajka, marchewka, mascarpone, migdały, orzechy, orzechy włoskie, piernik, Wypieki, żurawina    Share:   facebook twitter pinterest google+ 