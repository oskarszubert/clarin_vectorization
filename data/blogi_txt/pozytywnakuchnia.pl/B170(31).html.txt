( );    Jednym z częściej przygotowywanych deserów, które pamiętam sprzed lat, zaraz po lodach z bitą śmietaną i owocami, był budyń. Moja mama przygotowywała go z torebek i do niedawna miała zawsze ich spory zapas w szufladzie. Kiedy wyprowadziłam się z domu rodzinnego, również w mojej kuchni zawsze były saszetki z budyniem, który najchętniej wykorzystywałam zimą, przygotowując ciepły, pyszny deser z dodatkiem owoców ze słoika lub polewy z czekolady. Zanim wyrobiłam sobie nawyk czytania etykiet, kupowałam go naprawdę sporo.  Zobacz też: Więcej podstawowych produktów i dań, które można zrobić w domu   Domowy budyń Pewnego dnia, z ciekawości, sprawdziłam z czego właściwie składa się budyń z torebki. Mąka ziemniaczana, cukier, aromat waniliowy. 30 g proszku, za który płacę 1-2 zł? Przecież można przygotować taką mieszankę samodzielnie, a nawet – ulepszyć. Wypróbowałam kilka różnych kombinacji i od tamtego czasu zawsze robię własny, domowy budyń waniliowy, śmietankowy lub budyń czekoladowy, do którego przygotowywania przekonałam też moją mamę.   Budyń wegański Stosując dietę wegańską, można przygotować alternatywną wersję klasycznego, mlecznego budyniu, zastępując zwykłe, krowie mleko mlekiem sojowym lub migdałowym. W razie potrzeby konsystencję i smak warto wzbogacić, dodając do niego, przed gotowaniem mleka, 1-2 łyżki oleju kokosowego, a zwykły cukier zastąpić cukrem trzcinowym lub syropem z agawy. Budyń śmietankowy Rezygnując z dodatku wanilii i zastępując mleko słodką śmietanką 12%, przygotowuję kremowy, aksamitny budyń śmietankowy, niestety bardziej kaloryczny od podstawowej, mlecznej wersji. Budyń smakowy Zastępując połowę lub całe mleko sokiem z owoców (np. z jabłek, malin, wiśni, truskawek, bananów) można, w ten sam sposób co wersję klasyczną, przygotować budyń owocowy. Z kolei dodając, zamiast cukru, smakowe syropy (np. orzechowy, różany, czekoladowy) lub oleje (np. kokosowy) w prosty sposób wzbogacimy smak standardowego budyniu. Na każde 500 ml mleka można też dodać do budyniu 50 g uprażonych na suchej patelni, a wcześniej drobno zmielonych, blanszowanych migdałów, orzechów, wiórek kokosowych czy kasztanów lub świeżych, zmiksowanych w blenderze owoców. Budyń bezglutenowy Nawet na diecie bezglutenowej nie zawsze trzeba rezygnować ze swojego ulubionego deseru, a budyń bezglutenowy jest wyjątkowo prosty do przygotowania. Mąkę pszenną wystarczy zastąpić mąką kukurydzianą, która zagęści go równie dobrze lub, zamiast niej, jako dodatek wykorzystać 2 żółtka. Oprócz odpowiedniej gęstości, nadadzą też budyniowi pięknego, żółtego koloru. Warto pamiętać, że budyń z mąką kukurydzianą trzeba gotować w dużo niższej temperaturze, ponieważ łatwo, nawet po wstępnym uzyskaniu odpowiedniej gęstości, robi się rozwarstwiony i zbyt rzadki. Budyń na krem budyniowy Korzystając z tego samego przepisu, przygotowuję budyń na krem budyniowy, który koniecznie musi być bardzo gęsty i bez grudek, najlepiej żeby stawała w nim łyżka, a po wystudzeniu nie można było go wylać z rondelka. Tak duża gęstość to zasługa dłuższego gotowania na zmniejszonym ogniu albo zmniejszenia ilości mleka lub zwiększenia dodatku mąki/żółtek. Budyń gotowany przez dłuższy czas, w niższej temperaturze, nie będzie się przypalał i po wystudzeniu nie zrobi się z powrotem rzadki, nawet jeśli w składzie, zamiast mąki pszennej, znajdzie się mąka kukurydziana. Budyń na krem budyniowy po ugotowaniu musi całkowicie wystygnąć, ale nigdy nie chłodzę go w lodówce – najlepszy krem budyniowy to ten przygotowywany ze składników o temperaturze pokojowej – zarówno masło jak i budyń powinny być o identycznej temperaturze, ewentualnie budyń może być odrobinę cieplejszy. Gęsty budyń - wydłużony czas gotowania na zmniejszonym ogniu, a pod koniec – na wyłączonym palniku i powolne odparowywanie pozwolą uzyskać gęsty budyń; dzięki niższej temperaturze gotowania i dokładnemu mieszaniu nie będzie się przypalał – ale w razie potrzeby można mieszać go jedną ręką, a drugą trzymać rondel wyżej, ok. 10 cm od palnika lub wstawić do większego garnka i gotować w kąpieli wodnej - zamiast 500 ml mleka można użyć go o ok. ¼ mniej, wykorzystując 375-400 ml, co ułatwi uzyskanie gęstej konsystencji i skróci czas gotowania budyniu - bez zmniejszania ilości mleka można zwiększyć o ok. ¼ ilość obu mąk, dodając łącznie po ok. 4 łyżki mąki pszennej i ziemniaczanej - przygotowując wersję budyniu bez mąki pszennej/kukurydzianej, dla poprawienia gęstości można dodać o 1-2 żółtka więcej Budyń bez grudek Przed zagotowaniem mleka zawsze wcześniej odlewam 1 szklankę, w której dokładnie mieszam cukier, wanilię i obie mąki, rozcierając ewentualne grudki. Budyń bez grudek to także bardzo dokładne mieszanie w trakcie gotowania: najpierw zagotowuję pozostałe mleko w rondelku i jak tylko zacznie bulgotać, wlewam 1 szklankę mleka wymieszaną z cukrem, wanilią i mąkami/żółtkami. W trakcie wlewania cały czas intensywnie mieszam całość, a kiedy budyń znów się zagotowuje, wolę zmniejszyć płomień na palniku i gotować całość wolniej, dłużej. Jeśli w budyniu mimo wszystko pojawią się grudki, można „odłowić” je za pomocą łyżki i rozdrobnić za pomocą blendera, a następnie z powrotem dodać do całości i wymieszać.     Budyń – przepis Składniki (dla 2-4 osób):  500 ml mleka lub mleka sojowego, migdałowego, kokosowego, orzechowego albo słodkiej śmietanki 12% 2-3 łyżki cukru lub cukru waniliowego 1 łyżka ekstraktu z wanilii lub miąższ z ½ laski wanilii (opcjonalnie) 2 łyżki mąki pszennej (może być tortowa) lub kukurydzianej, albo 2 żółtka 2 łyżki mąki ziemniaczanej  Dodatki (do wyboru):  świeże owoce, owoce w syropie lub konfitura, albo dżem polewa czekoladowa, adwokat lub syrop owocowy karmel bita śmietana bakalie czekolada (starta na tarce) listki świeżej mięty  Przydatne poradniki:  Jak zrobić cukier waniliowy Jak zrobić krem budyniowy Polewa czekoladowa – przepis Bita śmietana – przepis    Wykonanie: Krok 1. Z całości mleka odlewamy 1 szklankę i dodajemy do niej cukier, wanilię oraz mąki/żółtka i bardzo dokładnie mieszamy, rozcierając ewentualne grudki. Krok 2. Pozostałe mleko zagotowujemy. Krok 3. Kiedy tylko mleko w rondelku zacznie bulgotać, dolewamy mieszankę mleka, mąki/żółtek, cukru i wanilii, cały czas dokładnie i intensywnie mieszając i znów zagotowujemy. Krok 4. Zmniejszamy ogień i nadal, powoli, cały czas mieszając, gotujemy budyń aż do uzyskania pożądanej konsystencji. UWAGA: Gotowanie w zbyt wysokiej temperaturze może doprowadzić do przypalenia i powstania grudek, a dodatkowo – po wystudzeniu – do rozrzedzenia i rozwarstwienia budyniu. Krok 5. Przelewamy budyń do pucharków i serwujemy z ulubionymi dodatkami.        Budyń tagged in budyń, mąka kukurydziana, mąka ziemniaczana, mleko, Prosty przepis, wanilia    Share:   facebook twitter pinterest google+ 