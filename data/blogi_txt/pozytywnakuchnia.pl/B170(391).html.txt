( );     Żabie udka z czosnkiem „Przyjedź do nas, pani Helenka chce dać ci żabie udka. Powiedziała, że na pewno będziesz wiedzieć co z nimi zrobić” – słyszę głos mamy w słuchawce. Moi rodzice mają najlepszych sąsiadów na świecie, a ja i mój brat dorastaliśmy razem z ich dziećmi. Do dziś utrzymujemy ze sobą kontakt i w razie potrzeby jedni zawsze mogą liczyć na pomoc drugich. Latem organizujemy wspólne imprezy grillowe, a zimą – kameralne „domówki”. Pani Helenka to mistrzyni domowych wypieków, od której usłyszałam już wiele cennych porad. Jest stałą czytelniczką Pozytywnej Kuchni, a teraz również moim osobistym dostawcą nietypowych składników kulinarnych. Wiem już, że przygotuję żabie udka z czosnkiem, w klasycznej wersji, bo właśnie w ten sposób, z dodatkiem natki pietruszki i cytryny, przyrządza się je we Francji, gdzie na co dzień mieszka jedna z sióstr Pani Helenki. „Wymocz je w mleku, tak samo jak karpia” – radzi sąsiadka. „Podobno smakują jak kurczak, ale u nas, poza moim mężem, nikt ich nie zechce spróbować”. Zobacz też: Więcej przepisów na dania kuchni francuskiej  Przyrządziłam żabie udka z czosnkiem w klasyczny sposób. To szybka, mało skomplikowana receptura, chociaż możecie mieć trudności w przełamaniu się, żeby wziąć je do ręki i krzyżować nóżki. W kilkanaście minut udka się panieruje i podsmaża, a potem robią się już praktycznie same, podpiekając się w maślano-cytrynowo-czosnkowej bejcy w piekarniku. Żabie udka z czosnkiem - przepis z filmem Full HD Obejrzyj film bezpośrednio na YouTube: http://www.youtube.com/watch?v=7pRjelG0y9w              Żabie udka – przepis Czas przygotowania: ok. 15 minut Czas pieczenia: ok. 30 minut Składniki (dla 4 osób):  32 pary małych, żabich udek ½ kostki (100 g) masła 2 ząbki czosnku (przeciśnięty przez praskę) 1 cytryna 1 pęczek natki pietruszki (drobno pokrojona) mąka do obtaczania mleko do wymoczenia udek sól, pieprz Wykonanie: Krok 1. Żabie udka, umyte w zimnej wodzie, moczymy przez 3 godziny w misce z mlekiem wstawionej do lodówki. Krok 2. Wymoczone udka prószymy solą i pieprzem oraz mąką. Krok 3. Na patelni, na średnim ogniu, rozgrzewamy połowę masła i obsmażamy żabie udka, po ok. 4 minuty z każdej strony. Przekładamy na blaszkę, najlepiej taką pokrytą nieprzywierającą powłoką. Krok 4. Pozostałe masło roztapiamy na niewielkim ogniu w rondelku. Dodajemy natkę pietruszki i czosnek i szklimy delikatnie, przez ok. 1 minutę. Krok 5. Do masła dodajemy sok wyciśnięty z 1 cytryny i na średnim ogniu podgrzewamy całość przez 3-4 minuty. Krok 6. Oblewamy maślaną miksturą ułożone na blaszce udka i wstawiamy do piekarnika nagrzanego do 200 °C. Pieczemy przez 30-35 minut. Żabie udka serwujemy od razu po przygotowaniu, na gorącym talerzu.        Żabie udka czosnkowe tagged in czosnek, mąka, mleko, natka pietruszki, sok z cytryny, żabie udka Share:   facebook twitter pinterest google+ 