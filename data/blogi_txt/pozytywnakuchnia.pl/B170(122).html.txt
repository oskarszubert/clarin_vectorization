( );     Makaron z serem W kuchni włoskiej najpopularniejszym dodatkiem do makaronu jest żółty ser: parmezan albo pecorino, rzadziej biała mozzarella, która z kolei króluje jako dodatek do pizzy. W Polsce lubianym i niedrogim daniem, bardzo szybkim do przygotowania, jest makaron z serem białym – klasycznym, grudkowatym twarogiem, do którego, wedle upodobania, można dołożyć różne proste dodatki.  Zobacz też: Więcej pomysłów na makaron   Makaron z serem to potrawa mojego dzieciństwa, którą mama przygotowywała na obiad, zwłaszcza latem. Pamiętam, choć zupełnie nie wiem czemu, że nigdy nie przypadł mi szczególnie do gustu – w końcu od maja do września w naszym ogrodzie rosło tyle owoców i warzyw, że małe dziecko, poza knedlami z truskawkami lub chłodnikiem, do życia potrzebowało babcinego kompotu i tego, co samo zerwało sobie z krzaczka czy drzewa, albo prosto z grządki. Kiedy wieczorem, po całodziennej zabawie, wracałam do domu, próbowano jeszcze nakarmić mnie kanapkami z pomidorem – jedyną formą kolacji, do której zjedzenia rodzice byli w stanie mnie przekonać. Makaron z serem długo był potrawą zapomnianą w mojej kuchni. Sięgnęłam po niego dopiero, kiedy odkryłam, że czasem zbyt dużo zajęć nie pozwoli mi na zrobienie większych zakupów, a dziecinny sposób przetrwania na owocach i warzywach z ogródka nie jest możliwy, bo najbliższy ogródek oddalony jest o kilkaset metrów i niestety nie należy do mnie. Zeszkliłam cebulkę na maśle klarowanym, dodałam twaróg i ugotowany al dente makaron. Dołożyłam „coś zielonego” i obiad gotowy.       Makaron z serem – przepis Czas przygotowania: ok. 15 minut Składniki (dla 2 osób):  250 g makaronu (spaghetti lub tagliatelle, albo pappardelle; ugotowany al dente) 200 g twarogu (grubiej lub drobniej pokruszony) 1 średnia cebula (drobno pokrojona) 2 łyżki kaparów lub 100 g zielonego groszku (opcjonalnie) 2 łyżki masła klarowanego lub oliwy z oliwek sól, pieprz  Przydatne poradniki:   Jak ugotować makaron Jak zrobić masło klarowane     Wykonanie: Krok 1. Cebulę szklimy lub rumienimy na maśle lub oliwie. Krok 2. Dodajemy twaróg i doprawiamy solą, a opcjonalnie – pieprzem. Delikatnie podsmażamy aż ser lekko zmięknie. Krok 3. Dodajemy ugotowany, odcedzony makaron, szybko mieszamy i przekładamy całość na talerze. Krok 4. Opcjonalnie do gorącego makaronu dodajemy kapary lub zielony groszek (rozmrożony, przelany wrzątkiem lub świeży, blanszowany). Całość można udekorować świeżą bazylią. Makaron z białym serem Makaron z twarogiem tagged in cebula, groszek, kapary, makaron, Prosty przepis, Szybki obiad, Tani obiad, twaróg     Share:   facebook twitter pinterest google+ 