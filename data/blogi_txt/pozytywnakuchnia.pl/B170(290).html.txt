( );     Sernikobrownie Proste do przygotowania sernikobrownie to efektowne, dwukolorowe ciasto czekoladowo-serowe, które wypatrzyłam w jednej z sieciowych kawiarni podczas mojej podróży do USA. Niezbyt duże, biało-brązowe kawałki o fantazyjnych wzorach uśmiechały się do mnie z półki pod ladą, czekając aż wybiorę jeden z nich do ulubionej kawy, którą rozgrzeję się w jeden z chłodniejszych, wietrznych poranków w San Francisco, bo choć pod koniec września kalifornijska pogoda wciąż dopisuje, wietrzne miasto położone na brzegu oceanu potrafi czasem zaskoczyć chłodem. Ubrana w jedyny ciepły sweter, który spakowałam do walizki, z kubkiem w jednej i kawałkiem ciasta w drugiej ręce, ruszyłam w kierunku przystani, gdzie tego dnia miały odbywać się zawody żeglarskie. Zobacz też: Najlepsze przepisy na sernik  Tego dnia zrobiłam sporo pamiątkowych zdjęć, spacerując po pagórkowatych ulicach pięknego San Francisco, słuchając muzyki w wykonaniu ulicznych zespołów w Fisherman’s Wharf, oglądając ścigające się pod mostem Golden Gate łódki. W mojej głowie powoli powstawał przepis na sernikobrownie – wiedziałam już, że będzie to klasyczna receptura na masę sernikową, może ewentualnie z dodatkiem białej czekolady roztopionej w kąpieli wodnej oraz połowa porcji mojego sprawdzonego, klasycznego brownie na gorzkiej czekoladzie. Mogłabym pokusić się o dodanie wiśni, takich ze słoiczka, przygotowanych w lekkim syropie, wcześniej wypestkowanych… Mogłabym upiec to ciasto zaraz po powrocie. Tydzień później przyleciałam do kraju, rozpakowałam walizkę, stanęłam na środku swojej kuchni, uśmiechnęłam się, że znów, z głową pełną pomysłów oraz masą energii, mogę przystąpić do swoich ulubionych zajęć i upiekłam to proste, ładne ciasto.       Sernikobrownie – przepis Czas przygotowania: ok. 15 minut Czas pieczenia: ok. 20 minut Składniki (kwadratowa blaszka o boku 23 cm): Masa brownie:  100 g gorzkiej czekolady (1 tabliczka) ⅓ szklanki mąki 0,5 szklanki cukru 100 g (0,5 kostki) masła 3 jajka  Masa sernikowa:  500 g kremowego sera (np. mascarpone) 0,5 szklanki cukru 2 jajka 1 łyżka mąki ziemniaczanej 1 łyżka ekstraktu z wanilii lub miąższ z 1/2 laski wanilii  Przydatne poradniki:   Jak zrobić sernik idealny     Wykonanie:  Krok 1. Zaczynamy od przygotowania masy serowej. Wszystkie składniki miksujemy na gładko w blenderze lub za pomocą miksera na średnich obrotach, w misce, ucieramy ser z cukrem, następnie dodając po 1 jajku, a na koniec dokładając mąkę i wanilię, do uzyskania gładkiej masy. Krok 2. Teraz czas na przygotowanie masy brownie. Czekoladę i masło rozpuszczamy w kąpieli wodnej, stale mieszając (w ten sposób nic się nie przypali). Odstawiamy do przestygnięcia. Krok 3. W misce ubijamy jajka z cukrem. Wlewamy ostudzoną masę czekoladową, dalej ubijając. Krok 4. Powoli dosypujemy mąkę, ubijamy wszystkie składniki na jednolitą masę. Krok 5. Wlewamy 2/3 masy brownie do wyłożonej papierem do pieczenia blaszki. Krok 6. Na masę brownie wykładamy delikatnie całą masę sernikową. Krok 7. Na wierzchu masy sernikowej wykładamy delikatnie pozostałą masę brownie, robiąc dekoracyjne kleksy. Krok 8. Za pomocą cienkiego, drewnianego patyczka tworzymy z obu mas fantazyjne wzorki. Zanurzamy patyczek na głębokość ok. 1 cm w cieście i zataczamy nim po całej powierzchni większe i mniejsze ruchy w kształcie ósemek, wyjmując patyczek dopiero gdy cała masa będzie przemieszana, a wzorek gotowy. Krok 9. Wstawiamy sernikobrownie do rozgrzanego do temperatury 200 °C piekarnika i pieczemy przez 10 minut obserwując czy masa serowa się nie przypala (w razie potrzeby przykrywamy wierzch papierem do pieczenia lub folią aluminiową). Zmniejszamy temperaturę do 180 °C i pieczemy ciasto jeszcze przez kolejne 10 minut. Krok 10. Nakłuwamy sernikobrownie patyczkiem w środkowej części i sprawdzamy czy się upiekło. Jeśli patyk jest „prawie suchy” (musi zostać na nim parę okruszków), nasze ciasto jest gotowe. Powinno być suche z wierzchu i lekko wilgotne w środku. Krok 11. Od razu wyjmujemy ciasto z piekarnika i odstawiamy do wystudzenia. Kiedy wystygnie, można schłodzić je przez 1 godzinę w lodówce. Sernikobrownie tagged in Ciasto, czekolada, gorzka czekolada, jajka, kremowy ser, sernik     Share:   facebook twitter pinterest google+ 