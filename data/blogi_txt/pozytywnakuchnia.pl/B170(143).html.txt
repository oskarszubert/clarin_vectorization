( );     Migdałowiec Odkąd sięgam pamięcią, moja mama miała same kłopoty z karmieniem mnie i mojego brata, bo ciężko wychowywać dwa niejadki, które, jak już coś wreszcie polubią, to z reguły i tak będą to zupełnie inne rzeczy. Podczas gdy jedno jadło kotlety i kiszone ogórki, drugie najlepiej zadowalał chleb z pomidorem, pierogi z truskawkami lub agrest prosto z ogródka. Podczas gdy inne dzieci uwielbiały galaretki i ptasie mleczko, my krzywo patrzyliśmy na większość maminych wypieków, zjadając najchętniej kruchą bezę z pleśniaka. To właśnie ta jedna, wspólna cecha sprawiła, że naszym zdecydowanym faworytem wśród ciast stał się z czasem migdałowiec, z którego namiętnie zjadaliśmy słodką, chrupiącą warstwę migdałów, zostawiając rodzicom i ich gościom sam placek. Zobacz też: Więcej pomysłów na ciasto           Migdałowiec – przepis z filmem Full HD         Obejrzyj film bezpośrednio na YouTube: http://www.youtube.com/watch?v=4Xi2mko7C-Q Migdałowiec – przepis Czas przygotowania: 20 minut Czas pieczenia: łącznie ok. 60 minut Składniki (blacha o wymiarach ok. 25 × 35 cm): Ciasto:  4 jajka 1 szklanka kwaśnej śmietany 18% ½ szklanki cukru 2 szklanki mąki (przesiana) 2 łyżeczki proszku do pieczenia  Wierzch:  200 g płatków migdałowych ¾ szklanki cukru ¼ szklanki mleka 150 g (¾ kostki) masła  Krem budyniowy:  500 ml mleka 3 łyżki mąki pszennej 3 łyżki mąki ziemniaczanej 2-4 łyżki cukru waniliowego  Przydatne poradniki: Jak zrobić budyń z innego rodzaju mleka lub bez mąki Jak zrobić budyń na krem Jak zrobić krem budyniowy Jak zrobić cukier waniliowy    Wykonanie: Krok 1. Przygotowanie zaczynamy od ugotowania budyniu na krem. Z całości mleka odlewamy 1 szklankę i dodajemy do niej cukier, wanilię oraz mąki/żółtka i bardzo dokładnie mieszamy, rozcierając ewentualne grudki.Krok 2. Pozostałe mleko zagotowujemy. Krok 3. Kiedy tylko mleko w rondelku zacznie bulgotać, dolewamy mieszankę mleka, mąki/żółtek, cukru i wanilii, cały czas dokładnie i bardzo intensywnie mieszając i znów zagotowujemy. Krok 4. Zmniejszamy ogień i nadal, powoli, cały czas mieszając intensywnie i rozcierając ewentualne grudki, gotujemy budyń aż do uzyskania pożądanej konsystencji. Końcówkę gotowania można przeprowadzić przy wyłączonym palniku, unosząc nad nim rondel i bardzo mocno mieszając gęsty budyń. Krok 5. Odstawiamy budyń do wystudzenia w temperaturze pokojowej (nie chłodzimy w lodówce!). Konsystencja budyniu na krem budyniowy powinna być gęsta – najlepiej, jeśli po wystudzeniu staje w nim łyżka, a całość nie wylewa się z rondelka po obróceniu go do góry dnem. Krok 6. Jajka ucieramy z cukrem na puszysty kogel-mogel. Krok 7. Dodajemy pozostałe składniki na ciasto i miksujemy na dużych obrotach miksera do uzyskania gładkiej, lejącej konsystencji. Krok 8. Przelewamy ciasto na blaszkę wyłożoną papierem do pieczenia lub wysmarowaną tłuszczem i wysypaną mąką, bułką tartą lub kaszą manną i wstawiamy do piekarnika nagrzanego do 180 °C na ok. 25-30 minut, aż do delikatnego zrumienienia wierzchu. W trakcie pieczenia nie otwieramy piekarnika, a po upieczeniu od razu wyjmujemy blaszkę, studzimy i przekrawamy ciasto na dwa równe placki o wymiarach 17,5 × 25 cm. UWAGA: Jeśli ciasto nie będzie przekładane kremem, można nie przekrawać placków, a wierzchnią warstwę migdałową wylać na całą powierzchnię i zapiec. Krok 9. Wszystkie składniki na wierzchnią warstwę migdałową podgrzewamy mocno na patelni, aż do roztopienia masła i cukru i lekkiego zgęstnienia. Krok 10. Wylewamy masę na wierzch jednego placka, zabezpieczając jego boki przed rozlaniem. Wstawiamy ciasto do piekarnika nagrzanego do  220 °C na około 20 minut do delikatnego przypieczenia wierzchniej warstwy migdałowej. UWAGA: Jeśli migdały przypiekają się zbyt szybko, ciasto wyjmujemy z piekarnika wcześniej. Jeśli warstwa migdałowa przypieka się nierównomiernie, należy przestawić blaszkę w piekarniku w trakcie pieczenia. Krok 11. Kiedy ciasto jest całkowicie wystudzone, można przygotować krem budyniowy. Masło o temperaturze pokojowej ucieramy na puszysty krem, na wysokich obrotach miksera. Krok 12. Po jednej łyżce dodajemy do masła wystudzony budyń, za każdym razem rozmiksowując całość na średnich obrotach miksera. Krok 13. Placek upieczony bez migdałów smarujemy kremem, przykrywamy drugim plackiem z wierzchnią warstwą migdałową, delikatnie dociskamy. Krok 14. Wstawiamy ciasto do lodówki lub w inne, chłodne miejsce, do stężenia kremu, na ok. 2 godziny. Ciasto migdałowiec tagged in Ciasto, Ciasto z kremem, jajka, migdały, mleko, płatki migdałowe, śmietana, Wypieki     Share: facebook twitter pinterest google+ 