( );    Sałatka z cykorii i rodzynek Postanowiliśmy zjeść wspólny, rodzinny posiłek u moich rodziców. A przy okazji zrobić dobrą sałatkę cykoriową. Główną zaletą naszej cykorii jest to, że dostaliśmy ją za darmo od sąsiada razem z pysznymi pomidorami :). I jak tu nie zrobić dobrej sałatki? Będzie dobrym dodatkiem do zupy-gulaszu, frytek i kotletów z piersi z kurczaka przygotowanych przez moją mamę. Specjalistami od uprawy cykorii są Belgowie i Holendrzy, którzy eksportują to warzywo na rynki europejskie. Charakterystyczny, lekko gorzkawy smak można łatwo przełamać podając cykorię z owocami, orzechami lub po prostu wycinając głąb długości ok. 2 cm, w którym jest najwięcej goryczki. Liście są kruche, a warzywo można po rozpakowaniu przechowywać w lodówce ok. 3 dni. Cykoria jest niskokaloryczna – w 100 g znajdziemy jedynie ok. 15 kcal. Osobiście bardzo lubię i często kupuję.  Łatwo przygotować sałatkę cykoriową, ale przyrządzenie warzywa na ciepło to już trochę wyższa szkoła jazdy :).       Przepis na sałatkę z cykorii z rodzynkami   Składniki (dla 4 osób):  3 główki cykorii (umytej, osuszonej, pokrojonej w paski o grubości ok. 0,5 cm) 50 g migdałów 50 g rodzynek 2 łyżki chudego twarożku 2 żółtka 2 łyżki octu winnego 2 łyżki oliwy z oliwek (albo np. oleju sezamowego albo arachidowego) 4 listki mięty (świeże lub suszone) duża szczypta soli, cukru i pieprzu  Przydatne poradniki:  Jak wyparzyć jajko      Wykonanie:   Krok 1. Przygotowanie bakalii i cykorii  Rodzynki zalewamy na kilka minut wrzątkiem, odcedzamy i kroimy na drobne kawałki. Migdały grubo siekamy nożem albo lekko miksujemy np. w młynku do kawy. Razem z pokrojoną cykorią mieszamy w salaterce. Krok 2. Przygotowanie sosu do sałatki Twarożek ucieramy łyżką w miseczce z olejem, żółtkami, solą, cukrem i pieprzem. Dodajemy olej i ocet. Polewamy sosem sałatkę tuż przed podaniem. Na koniec posypujemy drobno posiekanymi listkami mięty.       Łatwo zrobić, łatwo zjeść. Smacznego :). tagged in cykoria, jajka, mięta, migdały, Prosty przepis, rodzynki, Sałatka, twarożek Share:   facebook twitter pinterest google+ 