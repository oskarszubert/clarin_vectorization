( );     Ciasto z rabarbarem Uwielbiam proste przepisy na ciasta, dlatego ciasto z rabarbarem to właśnie jeden z tych wypieków, który świetnie sprawdza się w mojej kuchni. Ekspresowe, bez ubijania piany z białek, wyrasta na proszku do pieczenia. To jeden z wypieków, które można przygotować, udając się z wizytą do znajomych lub kiedy to nas odwiedzają niezapowiedziani goście, albo gdy po prostu przyjdzie nam znienacka ochota na coś słodkiego do kawy. Rabarbar jest dostępny praktycznie przez całe lato, pomarańcze można kupić zawsze i wszędzie, a jeśli jednak ich zabraknie, wystarczy zwykły sok pomarańczowy z kartonika.  Zobacz też: Więcej pomysłów na rabarbar   Ciasto z rabarbarem to w zasadzie kolejna wariacja na temat ucieranego ciasta – według tej samej, bazowej receptury, choć oczywiście z drobnymi modyfikacjami, przygotowywałam już ciasto z truskawkami i ciasto z jagodami. Sok pomarańczowy możecie zastąpić mlekiem zwierzęcym lub roślinnym, albo jogurtem, maślanką – wtedy otrzymacie ciasto nieco bardziej wilgotne, odrobinę cięższe. W wersji zdrowszej takie ciasto warto upiec na razowej, pszennej mące, ale oczywiście to pieczone na zwykłej, białej, tortowej, będzie najlepiej się prezentować i najpiękniej wyrośnie. Jako ciekawy dodatek proponuję też 100 g orzechów włoskich lub pistacji, albo migdałów w słupkach czy orzechów nerkowca. Ciekawa jestem, którą wersję składu wybierzecie :).           Ciasto z rabarbarem – przepis z filmem Full HD         Obejrzyj film bezpośrednio na YouTube: http://www.youtube.com/watch?v=rRq9z2rvqzQ Ciasto z rabarbarem – przepis Czas przygotowania: ok. 5 minut Czas pieczenia: ok. 50 minut Składniki (na tortownica ok. 21 cm):  5 łodyg rabarbaru (pokrojony na plasterki o grubości ok. 2 cm; jeśli ma grubą skórkę, można go obrać) 3 małe jajka (lub 2 duże) 100 g (1 kostka) masła (miękkie) 1 szklanka mąki pszennej (tortowa lub razowa) ¾ szklanki cukru ½ szklanki soku z pomarańczy 1 płaska łyżeczka proszku do pieczenia miąższ z ½ laski wanilii skórka z ½ pomarańczy (utarta na tarce o drobnych oczkach)  Do dekoracji:  cukier puder (przesiany przez sitko) Wykonanie:Krok 1. Masło ucieramy na puszysty krem na wysokich obrotach miksera. Krok 2. Do masła dodajemy cukier i znów ucieramy mikserem, aż składniki się połączą. Krok 3. Do miski z kremem maślanym wbijamy po 1 jajku, za każdym razem dokładnie rozmiksowując całość przed dodaniem kolejnego jaja. Krok 4. Do masy dodajemy mąkę z proszkiem do pieczenia i sok z pomarańczy i wanilię. Całość ucieramy przez ok. 3 minuty, na średnich obrotach miksera. Krok 5. Dodajemy do masy rabarbar i skórkę z pomarańczy, a całość mieszamy chwilę łyżką. Krok 6. Przelewamy masę do tortownicy wysmarowanej masłem i wysypanej mąką, kaszą manną lub bułką tartą albo wyłożonej papierem do pieczenia i wstawiamy do piekarnika nagrzanego do 180 °C. Krok 7. Pieczemy ciasto z rabarbarem przez ok. 50-60 minut, do tzw. suchego patyczka (patyczek wbity w ciasto po wyjęciu powinien być suchy; jeśli patyczek jest wilgotny, kolejną próbę przeprowadzamy po 5 minutach). W trakcie pieczenia nie wolno otwierać piekarnika. Krok 8. Gotowe ciasto od razu wyjmujemy z piekarnika i studzimy na kratce, żeby ze wszystkich stron do tortownicy miało dostęp chłodniejsze powietrze. Krok 9. Całkowicie wystudzone ciasto wyjmujemy z tortownicy, dekorujemy przesianym cukrem pudrem i kroimy.      Ciasto z rabarbarem tagged in Ciasto, Ciasto z owocami, pomarańcze, Rabarbar, sok pomarańczowy, wanilia, Wypieki     Share:   facebook twitter pinterest google+ 