( );    Moja ulubiona pizza z czasów dzieciństwa, kiedy razem z moim młodszym bratem jeździliśmy czasem do miasta, żeby zjeść ją w jednej z niewielu wówczas w mieście sieciowych restauracji. Ciekawe to były czasy, kiedy mama puszczała dzieci na kilkugodzinną wyprawę poza dom, bez telefonów komórkowych, z kluczami od domu zawieszonymi na sznureczkach, na szyjach. Pizza z kurczakiem i papryką, zwana w karcie dań pizzą farmerską, była w tamtych czasach naszym każdorazowym wyborem, stałym punktem programu i przepadaliśmy za nią do tego stopnia, że pewnego razu „udało nam się” zjeść ją niechcący w Wielki Piątek.  Zobacz też: Więcej pomysłów na pizzę oraz pozostałe przepisy z działu „Kuchnia włoska„   W dorosłym życiu na pizzy bywam o wiele rzadziej i jeśli się na nią skuszę, jest to najczęściej wyjątkowa okazja, np. wakacje czy ferie we Włoszech, gdzie zostanie mi podana na cienkim, dobrze wypieczonym, chrupiącym cieście, bez majonezu, sosu czosnkowego czy keczupu. W domu lubię od czasu do czasu zrobić włoską ucztę dla znajomych i upiec kilka wersji pizzy z różnymi dodatkami. I choć dziś sama preferuję smaki bezmięsne, pizza z kurczakiem i papryką wciąż gości na moim stole i niezmiennie cieszy się powodzeniem wśród mojej rodziny i przyjaciół. Podaję ją z pomidorową pulpą lub sosem pomidorowym ugotowanym z dodatkiem czosnku, posypuję zeszkloną cebulą, usmażonym w kawałkach kurczakiem i surową, pokrojoną w cienkie paski papryką. Jeszcze odrobina mozzarelli, 10-15 minut pieczenia i moja ulubiona pizza z dzieciństwa będzie gotowa.     Pizza z kurczakiem i papryką – przepis Czas przygotowania: 20 minut Czas oczekiwania: 1-2 godziny Czas pieczenia: 15-20 minut Składniki (na 4 pizze o średnicy ok. 30 cm): Ciasto na pizzę:  1 kg przesianej przez sitko mąki 50 g drożdży 2 i 1/2 szklanki ciepłej wody 2 łyżeczki cukru 6 łyżek oliwy z oliwek 1 łyżka soli  Dodatki:  500 g piersi z kurczaka (pokrojona w kostkę) 1 kg pomidorów (sparzone, obrane ze skórki, bez gniazd nasiennych, zmiksowane) lub ok. 700 ml pulpy pomidorowej/passaty ze słoika 2 duże cebule 2-4 zielone papryki (pokrojone w cienkie, długie paski) 4 kulki sera mozzarella (porwany na nieduże kawałki) oliwa z oliwek masło klarowane (opcjonalnie) papryka w proszku lub chili świeża bazylia (opcjonalnie) sól, pieprz  Przydatne poradniki:  Jak zrobić ciasto na pizzę Jak pokroić cebulę Jak zrobić masło klarowane    Wykonanie:   Krok 1. Kurczaka doprawiamy solą, pieprzem i papryką lub chili, polewamy niewielką ilością oliwy i odstawiamy pod przykryciem do lodówki. Krok 2. Drożdże kruszymy do miseczki, zasypujemy cukrem i zalewamy ciepłą wodą. Dodajemy kilka łyżek mąki, żeby całość nabrała konsystencji gęstej śmietany. Odstawiamy w ciepłe miejsce, bez przeciągu, do wyrośnięcia.* Krok 3. Mąkę z solą przesiewamy przez sito, dodajemy wyrośnięte drożdże i zaczynamy wyrabiać ciasto. W trakcie wyrabiania dodajemy stopniowo oliwę z oliwek.** Ciasto powinno odrywać się od ręki. Krok 4. Ciasto przykrywamy ściereczką i odstawiamy w ciepłe miejsce do wyrośnięcia (na ok. 1-2 godziny, a można też nawet na całą noc). Krok 5 (opcjonalny). Na patelni szklimy cebulę na oliwie lub maśle klarowanym, a zeszkloną przekładamy na talerzyk lub do miseczki. Krok 6. Na tym samym tłuszczu smażymy szybko kurczaka (mięso nie powinno się mocno zrumienić – będzie jeszcze pieczone w piekarniku). Krok 7. Ciasto na pizzę cienko rozwałkowujemy na blaszce posmarowanej niewielką ilością oliwy z oliwek (jeśli pieczemy pizzę na kamieniu, wałkujemy ciasto na dobrze omączonej drewnianej łopatce do nakładania). Krok 8. Smarujemy ciasto cienką warstwą pomidorów, które, opcjonalnie, można posolić. Krok 9. Na każdą pizzę nakładamy mozzarellę, cebulę, kurczaka i paprykę i skrapiamy całość oliwą z oliwek. Krok 10. Wstawiamy pizzę z blaszką do piekarnika nagrzanego do 250 °C (najlepiej przy włączonym termoobiegu) lub przekładamy na rozgrzany kamień do pieczenia pizzy. Krok 11. Pieczemy pizzę przez ok. 7-10 minut na kamieniu lub 15-20 minut na blaszce. Krok 12. Pizzę pieczoną na blaszce dobrze jest po upieczeniu położyć na chwilę na ruszcie, żeby do spodu miało dostęp powietrze, które go delikatnie podsuszy. Podajemy gorącą pizzę, opcjonalnie udekorowaną listkami świeżej bazylii. Można wzbogacić jej smak szczyptą soli oraz skropić dodatkową oliwą z oliwek.       Pizza z kurczakiem i papryką tagged in cebula, kurczak, mozzarella, papryka, pierś z kurczaka, Pizza, Pomidory, Tani obiad, zielona papryka    Share:   facebook twitter pinterest google+ 