( );     Barszcz biały wigilijny Zamiast barszczu czerwonego czy zupy grzybowej, w niektórych polskich domach na Wigilię przygotowuje się barszcz biały wigilijny, postny. Bez dodatków wywarów mięsnych lub rybnych, gotuje się go na wywarze z grzybów, z dodatkiem zakwasu na biały barszcz (przygotowanego wcześniej z wody, mąki pszennej razowej i czosnku), podsmażonej cebuli i dużej ilości kwaśnej śmietany. Miłośnicy grzybów mogą drobno pokroić grzybki pozostałe po przygotowaniu wywaru grzybowego i dodać je do białego barszczu.  Określenia „barszcz biały” używa się często, mając na myśli żurek. Co prawda obie zupy przygotowuje się na zakwasie (ten do żurku robimy inaczej: z mąki żytniej, żurkowej) i do obydwu dodaje się śmietanę, barszcz biały jest mniej intensywny w smaku i można go przygotować bez dodatku białej kiełbasy. Tak przygotowany barszcz biały można podać np. z duszonymi ziemniakami. Ja zdecydowałam się ozdobić go odrobiną zielonej natki pietruszki i ugotowaną, pokrojoną w talarki marchewką. Jak zrobić barszcz biały – film kulinarny Full HD Przepis na barszcz biały     Składniki (dla 6 osób):   3/4 l zakwasu na biały barszcz 1 l wody 2 kubki kwaśnej śmietany 100 g suszonych grzybów 1 cebula oliwa z oliwek sól, pieprz ziele angielskie (kilka kulek) owoce jałowca (kilka kulek)  Przydatne poradniki:  Jak zrobić zakwas na barszcz biały       Wykonanie: Krok 1. Grzyby moczymy kilka godzin w 1 l zimnej wody. Następnie, w tej samej wodzie, gotujemy do miękkości. Odcedzamy, zostawiamy wywar, a grzyby drobno kroimy. Krok 2. Cebulę drobno kroimy i podsmażamy w garnku, na oliwie z oliwek. Krok 3. Do cebuli dodajemy grzyby, smażymy kilka minut, zalewamy wywarem grzybowym. Dodajemy przyprawy: sól i pieprz. Możemy też dołożyć po kilka kulek ziela angielskiego i owoców jałowca. Doprowadzamy do wrzenia. Krok 4. Do gotującej się zupy wlewamy wymieszany zakwas, mieszamy i znów doprowadzamy do wrzenia. Krok 5. Dodajemy do barszczu śmietanę, mieszamy dokładnie i zdejmujemy z ognia. Gorący barszcz biały wlewamy do talerzy i podajemy.       tagged in Barszcz, cebula, Grzyby, marchewka, natka pietruszki, owoce jałowca, Potrawy wigilijne, śmietana, Tani obiad, wigilia, wywar grzybowy, ziele angielskie     Share: facebook twitter pinterest google+ 