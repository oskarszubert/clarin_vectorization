Lato obfituje w tak dużą róznorodność owoców, że nie sposób oprzeć się, aby nie zrobić z nimi ciasta. Sezon truskawkowy nieubłagalnie dobiega końca, ale już pojawiły się równie smaczne owoce jak jagody, porzeczki, maliny, morele czy wiśnie. I te zapewne będą królować na naszych stołach. A u mnie dzisiaj W KUCHENNYM OKNIE pojawiło się takie oto pyszne ciasto, które wykonałam według własnego pomysłu. Tort z kremem porzeczkowym jest dość prosty i szybki  w wykonaniu, ma lekko winny smak i szybko znika ze stołu. Polecam :)            Składniki biszkoptu (na tortownicę o średnicy 27cm):  8 jajek 1¼ szklanki cukru 1½ szklanki mąki pszennej 2 płaskie łyżeczki proszku do pieczenia 2 łyżki soku z cytryny     Składniki kremu porzeczkowego:  500- 600 g czerwonej porzeczki 1 litr śmietany kremówki 1½ szklanki cukru pudru 6 łyżeczek żelatyny     dodatkowo:   1 szklanka śmietany kremówki  2 łyżki cukru pudru  2 łyżeczki żelatyny Wykonanie biszkoptu:  Wnętrze tortownicy powlekamy tłuszczem i wyścielamy papierem do pieczenia, przy czym obręcz 2-3 cm ponad jej wysokością. Mąkę mieszamy z proszkiem do pieczenia. Żółtka ucieramy z sokiem z cytryny. Białka ubijamy na sztywną pianę dodając pod koniec porcjami cukier. Do ubitych białek wlewamy cienkim strumieniem utarte żółtka, stale mieszając w jedną stronę widelcem. Wsiewamy małymi porcjami mąkę z proszkiem do pieczenia w dalszym ciągu mieszając delikatnie w jedną stronę widelcem. Nie mieszamy zbyt długo, tylko do połączenia się składników. Delikatnie wykładamy do tortownicy, wyrównujemy powierzchnię szpatułką i wkładamy na środkowy poziom zimnego piekarnika. Ustawiamy temp. 180°C  i pieczemy o. 40 minut.  Po tym czasie  biszkopt sprawdzamy patyczkiem, jeżeli jest suchy wyjmujemy tortownicę z piekarnika i  odwracamy na deseczkę wyścieloną papierem do pieczenia. Zdejmujemy obręcz, dno tortownicy oraz delikatnie, aby nie uszkodzić ciasta, papier (należy zdjąć gonatychmiast po upieczeniu, gdyż póżniej zdejmuje sie duzo trudniej). Odstawiamy do całkowitego przestudzenia. Biszkopt kroimy na 3 równe blaty, najlepiej następnego dnia, wówczas łatwiej się kroi.    Wykonanie kremu i tortu: Porzeczki płuczemy, usuwamy szypułki, miksujemy i przecieramy przez sitko. Dobrze schłodzoną śmietanę ubijamy, dodajemy pod koniec cukier puder. Wlewamy cienkim strumieniem przecier porzeczkowy i mieszamy delikatnie łyżką (łopatką).   Żelatynę zalewamy niewielką ilością zimnej wody i odstawiamy do napęcznienia. Rozpuszczamy w jak najmniejszej ilości wrzątku (w razie potrzeby podgrzewamy, stale mieszając, do rozpuszczenia się żelatyny, nie gotujemy). Jeszcze ciepłą żelatynę wlewamy cienkim strumieniem do kremu porzczkowego, stale mieszając ręcznie (łyżka, łopatka) lub na najmniejszych obrotach robotem ręcznym. Na dolny blat nakładamy 1/3 kremu porzeczkowego, równomiernie rozprowadzamy na powierzchni i wkładamy do lodówki do częściowego zatężenia. Na krem nakładamy środkowy blat, lekko dociskamy, nakładamy 1/3 kremu i postępujemy analogicznie jak wcześniej. Pozostały krem nakładamy na wierzch trzeciego blatu i na powierzchnię boczną. Umieszczamy w lodówce, a gdy nieco zatężeje wygładzamy powierzchnię i boki. Bok tortu możemu ozdobić drobno pokruszonymi bezami lub wykonać ozdobne rowki za pomocą widelca lub ząbkowanej szpatułki do dekoracji. 1 szklankę śmietany ubijamy na sztywno, dodajemy pod koniec cukier puder. Żelatynę zalewamy jak najmniejszą ilością zimnej wody i po napęcznieniu rozpuszczamy w jak najmniejszej ilości wrzątku (ewentualnie lekko podgrzewamy). Wlewamy cienkim strumieniem do ubitej śmietany jeszcze ciepłą, stale mieszając. Gdy lekko stężeje wyciskamy za pomocą dekoratora lub rękawa małe rozetki na całej powierzchni ciasta, jedna przy drugiej. Wstawiamy do lodówki do schłodzenia. Tort jest najsmaczniejszy, gdy podamy go bezpośrednio po wyjęciu z lodówki.                  Polecam również: 