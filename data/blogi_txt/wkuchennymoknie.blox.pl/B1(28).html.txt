Dzisiaj moje kuchenne okno w słonecznym klimacie. Podobno takie kolory odstresowują a upieczone ciasto z żółtymi lub pomarańczowymi owocami  poprawia humor. Te półfrancuskie ciasteczka piekłam  jeszcze  w  sierpniu, ale postanowiłam je teraz opublikować na te szare, pochmurne, jesienne dni z tą myślą, że w ten sposób choć trochę  poprawię Wam nastrój. Przepis pochodzi z czasopisma "Przyjaciółka poleca - Ciasta i desery z owocami" nr7/2010. Trochę zmodyfikowałam. Składniki:  25 dag mąki ½ łyżeczki proszku do pieczenia 25 dag masła 25 dag miękkiego twarogu 1 żółtko ok. 1 kg moreli dodatkowo:  1 żółtko + 3 łyżki mleka  lub wody cukier puder do posypania     Wykonanie: Na tarce o drobnych oczkach ścieramy dobrze schłodzone masło i dokładnie mieszamy z mąką i proszkiem do pieczenia. Dodajemy twaróg, żółtko i szybko wyrabiamy gładkie ciasto. Ciasto rozwałkowujemy na oprószonej mąką stolnicy, składamy dwukrotnie, by powstały 4 warstwy, po czym ponownie rozwałkowujemy i składamy dwukrotnie. Wkładamy do lodówki na 30 - 60 minut. ciasto rozwałkowujemy na grubość 2-3 mm. Wykrawamy koła o średnicy 8 cm. W połowie ilości wykonanych  placuszków wykrawamy koła o średnicy 5 cm, uzyskując w ten sposób obręcze*. Na koła układamy połówki wydrelowanych i pozbawionych skórki moreli i nakładamy obręcze tak, aby brzegi obu warstw  pokryły się. Wierzchnią część ciasta smarujemy rozmąconym w mleku lub wodzie żółtkiem. Pieczemy w piekarniku nagrzanym do temp. 180°C przez ok. 30 minut. Przed podaniem obficie posypujemy cukrem pudrem. Najsmaczniejsze są świeże, zaraz po przestudzeniu.   * pozostałe po wykrawaniu środki również pieczemy uzyskując w ten sposób drobne ciasteczka. Można też ponownie zagnieść, ale ja tego nie robiłam, gdyż obawiałam się, że naruszę strukturę ciasta. uwaga: świeże morele można zastąpić z puszki lu innymi owocami np. jabłkami lub brzoskwiniami. Tą uwagę dopisałam po komentarzach, jakie się pod tym postem ukazały. 