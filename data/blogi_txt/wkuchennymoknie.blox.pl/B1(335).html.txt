Troche wiosny jesienią wystawiam dzisiaj w swoje kuchenne okno :) Ta jakże wiosennie kolorowa sałatka z pewnością poprawiłaby niejednemu smutasowi (choć troszeczkę) nastrój, gdyby sobie ją zrobił, a najlepiej jakby poprosił bliską sobie osobę o jej zrobienie. Wykonanie jest proste i szybkie. I chociaż przepis znalazłam w wiosennym wydaniu "Smacznego! " nr 1/2011, to polecam również na szare, jesienne dni :)             Składniki: 6 jajek 200 g pomidorków cherry lub małych pomidorów 200 g szynki konserwowej* 1 pęczek natki pietruszki ½ pęczka szczypiorku 1 - 2 garści rzeżuchy (opcjonalnie) ½  łyżki octu winnego  1 -2 szklanki jogurtu naturalnego 2 małe ząbki czosnku sól, pieprz,cukier do smaku ¼ łyżeczki drobniutko startej skórki z cytryny (opcjonalnie) kilka liści sałaty postrzępionej (można zastąpić zielonymi liśćmi kapusty pekińskiej)      *można zastąpić żółtym serem lub tuńczykiem w sosie własnym Wykonanie:  Jajka gotujemy na twardo, przelewamy zimną wodą, studzimy, obieramy ze skorupek i kroimy w grube plastry. Pomidorki myjemy, wycieramy do sucha i kroimy w plastry. Szynkę kroimy w cienkie paseczki. Natkę i szczypiorek płuczemy, osuszamy i drobno siekamy. Ząbki czosnku obieramy i przeciskamy przez praskę. Jogurt mieszamy z octem winnym i czosnkiem, dodajemy posiekaną natkę i szczypiorek (zostawiamy trochę do ozdoby). Dodajemy połowe rzeżuchy i ewentualnie skórkę cytrynową. Sos przyprawiamy do smaku solą, pieprzem oraz szczyptą cukru. W salaterce układamy warstwami pomidory, jajka i szynkę. Każdą warstwę przelewamy sosem jogurtowym. Wierzch sałatki dekorujemy listkami sałaty (ewentualnie pietruszką karbowaną, szczypiorkiem) i pomidorkami. Posypujemy pozostałą rzeżuchą. Podajemy z kawałkiem bagietki albo z francuskimi paluchami posypanymi grubą solą lub makiem. Najlepiej spożyć ją bezpośrednio po zrobieniu.                 Polecam również: 