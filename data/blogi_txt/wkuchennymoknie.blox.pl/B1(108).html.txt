Bardzo kruche ciastka, a to za sprawą amoniaku. Nie należy obawiać się jego dodatku, gdyż w cienkich wypiekach  jest wyczuwalny jedynie podczas pieczenia, natomiast w efekcie końcowym,  podczas spożywania  ciastek nie jest wyczuwalny. Przepis na te ciastka stosuję od dawna, gdy po wielu próbach i błędach udało mi się uzyskać na tyle dobrą jakość, iż moi domownicy bardzo je polubili. Polecam :)       Składniki:  4 żółtka 250 g cukru 450 g mąki pszennej 300 g masła dobrze schłodzonego 2 łyżeczki esencji śmietankowej  2 płaskie łyżeczki amoniaku    dodatkowo:  cukier perlisty do posypania rozmącone w mleku lub wodzie żółtko     Wykonanie:  Mąkę przesiewamy do miski.  Dobrze schłodzone masło ścieramy bezpośrednio do mąki na tarce o dużych oczkach. Dłońmi delikatnie rozcieramy masło, tak aby dokładnie je rozdrobnić i połączyć z mąką. Dodajemy cukier, amoniak i dokładnie mieszamy. Dodajemy żółtka, esencję śmietankową i zagniatamy, nie za długo, do równomiernego połączenia się składników. Owijamy folią spożywczą i wkładamy na ok. 30 minut do lodówki. Wykładamy na oprószoną mąką stolnicę i wałkujemy na grubość ok. 5 mm ( można zrobić cieńsze lub grubsze, w zależności od upodobań). Wykrawamy dowolną foremką niewielkie kształty (wykrawałam niedużą szklanką o średnicy 55 mm). Wierzchnią część ciastek smarujemy rozmąconym w mleku lub wodzie żółtkiem (cienka warstewka, aby nie rozpuściła cukru). Chwilę odczekujemy, aby nieco podeschły i posypujemy cukrem perlistym.  Pieczemy ok. 10 minut w środkowej części nagrzanego do temp. 200°C piekarnika ( grubsze piekę nieco dłużej ok. 12 minut). Gdy zaczną się rumienić wyjmujemy i pozostawiamy do ostudzenia. Można dopiec, gdyby okazało się, że są jeszcze surowe. Najlepiej smakują nam gdy pieczone są jak najkrócej i są bardzo leciutko przyrumienione. Polecam również: 