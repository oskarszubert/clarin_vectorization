Smaczna jednogarnkowa potrawa. Potrawy z soczewicy nie są moją specjalnością. Jej ziarna rzadko stosuję do przyrządzania potraw. Może i szkoda, zważywszy na jej cenne wartości odżywcze. Zawiera przecież duże ilości białka, magnezu, potasu, wapnia, żelaza, fosforu. Ponadto jest idealnym suplementem diety wzbogacającym nasz organizm w niezbędne witaminy.   Myślę, że z czasem się przekonam do niej i częściej będzie gościć w mojej kuchni jako główny składnik wielu potraw.   Przepis na soczewicę w sosie czosnkowym pochodzi z blogu Andzi Pyszne jedzonko. Zgodnie z sugestią autorki dodałam do potrawy wędlinę, aby  była bardziej zasycająca. Trochę zmieniłam przepis ze względu na użycie przecieru pomidorowego zamiast świeżych pomidorów. Mam nadzieję, że nie zmieniło to znacząco smaku potrawy. Chciałam po prostu wykorzystać  przetwory pomidorów z własnego ogrodu. Składniki:  2 szklanki soczewicy 35 dag boczku wędzonego 1 l przecieru pomidorowego  3 duże zęby czosnku strączek łagodnej papryki chili ½ łyżki vegety odrobina sproszkowanej  ostrej papryczki chili sól, pieprz do smaku 3 łyżki oliwy  ponadto dałam do potrawy:  ¼  łyżeczki suszonego oregano 1 łyżeczkę majeranku tartego       Wykonanie: Soczewicę płuczemy, zalewamy wrzącą wodą i odstawiamy na  40 minut. Spęczniałe ziarna odcedzamy. Zalewamy  wrzątkiem lekko osolonej wody, tak aby całkowicie przykryła ziarna.  Gotujemy aż będzie miękka. (Sądziłam, że trzeba będzie długo gotować do miękkości. Okazało sie ,że dość szybko. Nie patrzyłam na czas. Ale gotowała się może ze 25 minut). Po ugotowaniu wodę odcedzamy i wlewamy przecier pomidorowy. Boczek kroimy w kostkę i podsmażamy z 2 przeciśniętymi przez praskę zębami czosnku. Papryczkę oczyszczamy   z   gniazd   nasiennych,   drobniutko   siekamy i   dajemy   wraz  z podsmażonym boczkiem do gotującej się soczewicy.  Dusimy  ok. 10 minut. Dajemy majeranek, oregano, sól, pieprz do smaku oraz odrobinę sproszkowanej chili. Mieszamy i dusimy jeszcze ok. 5 minut. Na końcu dodajemy ewentualnie jeszcze jeden przeciśnięty przez praskę czosnek. Pozostawiamy pod przykryciem. Tak przygotowana potrawa znacznie zyskuje na smaku, gdy jest przyrządzona co najmniej kilka godzin przed spożyciem. Podajemy z pieczywem. 