Smaczna , delikatna zupa na  obiad. Najlepiej nam smakuje właśnie teraz, w okresie wiosennym. Przepis pochodzi z ulubionej gazetki Dania za grosik  nr 3/2009. Nieznacznie zmodyfikowałam. Składniki:  1 kg brokułów 2 ziemniaki (ok. 25 dag)  kawałek selera (ok. 15 dag) 2 marchewki (ok. 20 dag) 1 duży ząb czosnku natka pietruszki 150 ml śmietany kremówki 2 żółtka sól, pieprz do smaku  3 litry wody    Wykonanie:  Ziemniaki, marchew, seler obieramy, myjemy, rozdrabniamy, zalewamy w małym garnku 1 litrem wody i gotujemy 15 - 20 minut. Brokuły oczyszczamy, myjemy, dzielimy na małe różyczki, zalewamy 2 litrami wody w większym garnku (ok.5 l)  i gotujemy  przez 7 - 10 minut (tak, aby się nie rozgotowały). ¹⁄³ brokułów wyjmujemy z zupy i odkładamy. Pozostałe miksujemy. Do zmiksowanych brokułów wlewamy zawartość mniejszego garnka, dodajemy zmiażdżony czosnek, sól, pieprz do smaku i gotujemy ok. 4 minuty. Dodajemy odłożone i podzielone na mniejsze części brokuły, zagotowujemy i zestawiamy z ognia. Zabielamy zmiksowaną z żółtkami śmietaną. Podajemy z drobno posiekaną natką pietruszki i grzankami z  żółtym serem. 