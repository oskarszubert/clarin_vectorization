Dzisiaj wystawiam w swoje kuchenne okno coś dla wielbicieli wypieków z bananami w roli głównej. Babkowe ciasto przełożone jest kremem śmietanowo-budyniowym o smaku bananowym  z dodatkiem tartej czekolady. W warstwie kremu zanurzone są kawałeczki bananów. Całość posypana jest wiórkami białej i mlecznej czekolady. Torcik jest dość lekki, niezbyt słodki, smaczny. Przepis pochodzi z czasopisma "Pyszne ciasta" nr 1 / 2012. Jak to u mnie zwykle bywa przynajmniej trochę musiałam zmodyfikować, aby dostosować do własnych upodobań.         Składniki* blatów (na dużą tortownicę o średnicy 30cm):  220 g miękkiego masła 180 g cukru 5 jajek 300 g mąki pszennej 2½ łyżeczki proszku do pieczenia  150 ml mleka     Składniki kremu:  750 ml śmietanki kremowej do tortów 2 łyżki cukru pudru do ubitej śmietanki 1 opakowanie budyniu śmietankowego  na ¾l mleka (bez cukru)  2 łyżki cukru kryształu do budyniu 750 ml soku lub nektaru bananowego 3-4 łyżeczki żelatyny + ok.¼ szklanki zimnej wody + ok.¼ szklanki wrzątku ok. 1 kg bananów sok z 1 cytryny 1 tabliczka czekolady mlecznej lub deserowej     dodatkowo:  ok. 75g tartej czekolady białej ok. 30g tartej czekolady mlecznej kandyzowana skórka cytronu (niekoniecznie)     * wszystkie składniki powinny mieć temperaturę pokojową, mamy wowczas gwarancje, że ciasto podczas ucierania nie "zwarzy się". Wykonanie ciasta: Masło ucieramy z cukrem na puszystą masę. Dodajemy żółtka i dokładnie mieszamy. Przesiewamy mąkę z proszkiem do pieczenia i na przemian z mlekiem dodajemy do maślanej masy. Ciasto dokładnie mieszamy łyżką lub robotem na najmniejszych obrotach. Na koniec dodajemy porcjami ubite na sztywną pianę  białka, delikatnie mieszając łyżką. Przekładamy ciasto do dużej tortownicy wyścielonej papierem do pieczenia. Pieczemy w nagrzanym do temperatury 180°C piekarniku przez ok. 45 minut sprawdzając patyczkiem czy jest już upieczone. Najlepiej upiec w przeddzień przekładania tortu.  Leciutko okrawamy boczną powierzchnię ciasta i kroimy na dwa blaty. Wykonanie kremu i przekładanie ciasta:  Proszek budyniowy rozprowadzamy z ½ szklanki soku bananowego. Pozostały sok mieszamy z 2 łyżkami cukru i doprowadzamy do wrzenia. Do gotującego się soku wlewamy zawiesinę budyniową i stale mieszając gotujemy przez chwilę na małym ogniu do utraty surowizny budyniu. Zestawiamy z ognia do ostygnięcia pod pokrywką. Banany obieramy, kroimy na kawałki długości ok. 3 cm, skrapiamy sokiem z cytryny (aby nie ściemniały) i układamy na dolnym blacie w tortownicy wyłożonej papierem do pieczenia. Śmietanę ubijamy na sztywno, pod koniec dodając cukier puder. Porcjami dodajemy do wystudzonego budyniu mieszając łyżką. Żelatynę zalewamy zimną wodą do napęcznienia, po czym rozpuszczamy we wrzątku. Po lekkim przestudzeniu cieniutkim strumieniem wlewamy do kremu śmietanowo- budyniowego mieszajac robotem ręcznym na najmniejszych obrotach. Jeżeli krem jest zbyt rzadki wstawiamy do lodówki do częściowego zatężenia, ale na tyle, aby można było go swobodnie rozsmarować na cieście. Wstawiamy do lodówki.    Nakładamy równomiernie na banany więcej niż połowę kremu i przykrywamy drugim blatem. Lekko dociskamy całą jego powierzchnię, tak aby część kremu minimalnie wypłynęła na boczną powierzchnię ciasta. Wierzch i boki tortu smarujemy resztą kremu i wstawiamy na co najmniej 4 - 5 godzin do lodówki (najlepiej na noc). Przed podaniem dekorujemy wiórkami białej i mlecznej czekolady i ewentualnie kandyzowaną skórką cytronu. Polecam również:            W kuchni na wesoło:   Byłeś takim zatwardziałym przeciwnikiem małżeństwa, a jednak się ożeniłeś. Dlaczego? - Tylko z tego powodu, że nie podobało mi się  ciągłe jedzenie w stołówkach. - A teraz? - Już mi sie podoba. 