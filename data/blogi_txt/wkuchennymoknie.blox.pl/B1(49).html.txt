Połączenie rabarbaru i marcepana w cieście drożdżowym jest jak najbardziej trafione.  Ciasto piekłam pierwszy raz. W zasadzie spodziewałam się nieco innego efektu końcowego, ale to co wyszło było rownież smaczne. Czytając przepis sądziłam, że uzyskam trzy wyraźne warstwy: ciasto, rabarbar, nadzienie marcepanowe. Jednak tak nie było.  Ciasto po włożeniu do piekarnika rządziło sie swoimi prawami. Ja mogłam już tylko obserwować przez szybkę. Zrobię je powtórnie bo jest smaczne. Jestem ciekawa czy ponownie uzyskam taki efekt, że ciasto drożdżowe częściowo przebije się przez wartwę nadzienia.   Przepis znalazłam w niepokaźnym miesięczniku Babeczka nr 5/2004.        Składniki na ciasto:  50 dag mąki pszennej 7 dag drożdży + po 1 łyżce mąki, cukru i śmietany 15 dag masła 15 dag cukru 1 cukier waniliowy 4 żółtka 2 jajka 5 łyżek śmietany szczypta soli     Składniki na nadzienie: 70 dag rabarbaru 20 dag masy marcepanowej ½ litra mleka 1 budyń waniliowy 15 dag cukru 2 jajka   ponadto:  ok.5 dag płatków migdałowych      Wykonanie ciasta: Drożdże rozcieramy z 1 łyżką cukru, 1 łyżką mąki i 1 łyżką śmietany. Do mąki dajemy schłodzone masło i siekamy do chwili zaniku jego grudek. Robiłam tą czynność robotem jak i następne też. Dodajemy pozostałe składniki tj. szczyptę soli, oba cukry, rozczyn drożdżowy, żółtka , jajka i śmietanę. Całość dokładnie wyrabiamy, aż ciasto stanie się gładkie i lśniące. Nakrywamy ściereczką i pozostawiamy do wyrośnięcia w ciepłym miejscu do momentu podwojenia objętości. Ciasto wykładamy do formy 28x40 cm wyłożonej pergaminem  i pozostawiamy do ponownego wyrośnięcia. Wykonanie nadzienia: Umyty i obrany z włókien rabarbar kroimy na 2 cm kawałki i ukladamy na cieście. Budyń gotujemy wg przepisu na opakowaniu. Do gorącego budyniu dodajemy pokrajany na małe kawałeczki marcepan i mieszamy do chwili całkowitego rozpuszczenia stale podgrzewając, ale nie dopuszczając do gotowania się masy. Zdejmujemy z ognia i dodajemy żółtka utarte z cukrem i białka ubite na sztywną pianę. Całość dokładnie mieszamy i wylewamy na rabarbar. Pieczemy w temp.180°C ok.50 minut. Na 5 minut przed zakończeniem pieczenia posypujemy wierzchnią warstwę ciasta płatkami migdałowymi. 