Po przepis na to ciasto sięgam wówczas gdy spodziewam się gości , którzy lubią coś niezwykłego, smacznego a zarazem coś mocniejszego.., ale nie z flaszki tylko z blaszki ;) . Ciasto ma dość wykwintny smak. Polecam je z wiadomych względów pełnoletnim amatorom słodkości dla których dbałość o "własne gabaryty" to sprawa podrzędna.        Składniki biszkoptu *:  6 jajek ¾ szklanki cukru 1 cukier waniliowy (16g) 12 dag mąki pszennej 7 dag mąki ziemniaczanej 1 łyżeczka proszku do pieczenia 1 łyżka soku z cytryny    *UWAGA: Ciasto możemy wykonać bez użycia piekarnika, wykorzystując gotowy spód tortowy. Zazwyczaj ma on średnicę 24 cm, a więc robimy nadzienie z ¾ ilości składników podanych w przepisie.      Składniki kremu:  6 żółtek 1½ szkl. cukru 2 kostki masła (400 g) ½ l mleka + ½ szkl. do wykonania zaprawy budyniowej 2 kopiaste łyżki mąki ziemniaczanej  sok z 2 cytryn (ok.150 ml)  100 g spirytusu  1 puszka ananasów ( 565 g ) 2 -3  łyżki kakao  100 g rodzynek  70 g orzechów włoskich lub laskowych  ½ tabliczki czekolady (5o g)    Składniki polewy:  4 łyżki cukru pudru 2 łyżki kakao 4 łyżki wody 5 dag margaryny ½ tabliczki czekolady gorzkiej    ponadto:  gotowe ozdoby do tortu płatki migdałowe      Wykonanie ciasta:Białka oddzielamy od żółtek i ubijamy na sztywna pianę. Pod koniec ubijania dodajemy porcjami cukier i cukier waniliowy, a następnie utarte z 1 łyżką soku z cytryny żółtka stale ubijając.Obie mąki i proszek dokładnie mieszamy i powoli przesiewamy małymi porcjami do masy jajecznej za pomocą sitka delikatnie mieszając ( ja odstawiam mikser i mieszam za pomocą dużej łyżki ). Ciasto wylewamy delikatnie do dużej tortownicy o średnicy 29 cm z natłuszczonym dnem i obsypanym bułką tartą. Pieczemy w temp. 180°C ok. 40 min. Po ostudzeniu  odcinamy cienko wierzchnią warstwę ciasta. Wykonanie kremu:Mleko gotujemy z cukrem. Żółtka miksujemy z zimnym mlekiem, dodajemy mąkę ziemniaczaną, miksujemy. Na gotujące się mleko wlewamy zaprawę budyniową i stale mieszamy, szczególnie zwracając uwagę, aby gęstniejący budyń nie przywarł do dna. Gdy zatraci już smak surowizny, odstawiamy do wystudzenia pod przykryciem, aby nie dopuścić do powstania powierzchownej skórki. W tym czasie miksujemy do białości masło. Wystudzony budyń dodajemy porcjami do masła i miksujemy. Dodajemy stopniowo sok z cytryny, a następnie spirytus i dalej miksujemy do uzyskania jednolitej masy.   Wykonanie tortu: Cienką warstwę kremu dajemy na biszkopt. Na nim rozprowadzamy pokrajane w drobną kostkę ananasy i przykrywamy cienką warstwą kremu ( zużywamy ok. połowy porcji kremu). Tort wstawiamy do lodówki celem zakrzepnięcia kremu.  Do pozostałej części kremu dodajemy porcjami kakao i miksujemy. Następnie dodajemy opłukane wrzątkiem rodzynki, rozdrobnione orzechy, czekoladę i całość mieszamy. Wykładamy na jasną część kremu i wstawiamy do lodówki. W tym czasie wykonujemy polewę.   Wykonanie polewy: Do rondelka wsypujemy cukier puder, kakao i mieszamy. Wlewamy wodę i mieszamy. Stawiamy na ogniu i doprowadzamy prawie do gotowania, ale nie gotujemy. Dodajemy margarynę, rozdrobnioną czekoladę i na małym ogniu rozpuszczamy je stale mieszając. Zestawiamy z ognia i mieszamy do chwili aż zagęstnieje.   Ozdabianie: Boki tortu zdobimy płatkami migdałów. Jeszcze ciepłą polewę wylewamy na ochłodzony tort wykonując esy-floresy. Zdobimy gotowymi elementami tort wg. własnego pomysłu. 