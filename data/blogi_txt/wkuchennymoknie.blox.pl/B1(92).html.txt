Smaczne i delikatne jabłkowe ciasto.  Nie wymaga dodatku tłuszczu. Prezentuje się efektownie i znika szybko ze stołu. Tak więc posiada wiele zalet. Zastanawiałam się nad jego nazwą. Dlaczego nadano mu nazwę znanego górskiego masywu afrykańskiego? Patrząc już na swoje dzieło podejrzewam, że nazwa jest całkiem trafna! Dolna warstwa ciasta jest słoneczna, górna jakby pokryta warstwą białego puchu. A przecież stoki afrykańskiego Kilimandżaro to bogactwo wszelkich roślin. Natomiast najwyższe partie tej urokliwej góry to strefa wiecznego śniegu. Przepis pochodzi z broszurki Najlepsze przepisy Claudii "48 pomysłów na wyśmienite szarlotki". Trochę zmodyfikowałam. W nadzieniu owocowym zamiast konfitury pomarańczowej dałam masę budyniową na bazie soku owocowego. W oryginale proponują gotowy blat biszkoptowy. Zastąpiłam go własnym wypiekiem. Składniki na biszkopt (na dużą tortownicę o średnicy 30 cm) :  ¾ szkl. cukru     4 jajka   80 g mąki pszennej   50 g mąki ziemniaczanej  1-2 łyżeczki cukru z naturalną wanilią   1 łyżeczka proszku do pieczenia   ½ łyżki soku z cytryny Składniki nadzienia owocowego:  1 kg jabłek 2 łyżki soku z cytryny 900 ml soku owocowego Kubuś o smaku marchewka, pomarańcza, jabłko 2 duże budynie waniliowe bez cukru 2 x 65 g ( użyłam budynie Delecta ) 5-6 łyżek cukru    Składniki blatu bezowego:  200g cukru pudru ¾ szklanki białek 1 łyżka soku z cytryny    dodatkowo:  50g gorzkiej czekolady     Wykonanie biszkoptu:Białka oddzielamy od żółtek i ubijamy na sztywną pianę. Pod koniec ubijania dodajemy porcjami cukier, cukier z wanilią, a następnie utarte z 1 łyżką soku z cytryny żółtka. Obie mąki i proszek do pieczenia dokładnie mieszamy i powoli wsiewamy małymi porcjami do masy jajecznej za pomocą sitka, delikatnie mieszając łyżką. Ciasto wylewamy do dużej tortownicy. Pieczemy w temp. 180°C ok. 30 min. Po ostudzeniu odcinamy cienko wierzchnią warstwę.   Wykonanie blatu bezowego: Białka ubijamy na sztywno, dodajemy porcjami cukier puder i dalej ubijamy. Pod koniec dodajemy sok z cytryny. Na papierze do pieczenia rysujemy okrąg o średnicy biszkoptowego blatu i wypełniamy go  za pomocą rękawa do dekoracji, esami-floresami z piany ( zrobiłam minimalnie mniejszy blat bezowy, aby nie uszkodzić go podczas umieszczania w tortownicy). Suszymy ok. 100 minut w 130°C na najniższym poziomie piekarnika.     Wykonanie nadzienia owocowego: Jabłka obieramy, kroimy w słupki,  skrapiamy sokiem z cytryny, aby nie ściemniały. Mieszamy z cukrem i odstawiamy. Budynie rozpuszczamy w ok. ¾ szklanki soku. Pozostały sok zagotowujemy i dodajemy przygotowane jabłka. Ponownie zagotowujemy i wlewamy zaprawę budyniową. Gotujemy do utraty surowizny zaprawy budyniowej, stale mieszając. Masa powinna być gęsta. Odstawiamy na krótko do nieznacznego wystudzenia. Jeszcze dość ciepłą wykładamy na biszkopt i rownomiernie rozprowadzamy po całej jego powierzchni. Umieszczamy na krótko w lodówce, ale gdy masa zacznie bardziej tężeć wyjmujemy i dajemy na wierzch blat bezowy (zbyt długie przetrzymywanie w lodówce może spowodować, że beza nie przyklei się do warstwy owocowej). Lekko dociskamy, uważając by nie uszkodzić delikatnej struktury bezy. Ozdabiamy wiórkami czekoladowymi* * czekoladę rozpuszczamy w kąpieli wodnej, wylewamy na płaski talerz, a gdy stwardnieje ścieramy na wiórki za pomocą noża do sera.       Warto zobaczyć również : 