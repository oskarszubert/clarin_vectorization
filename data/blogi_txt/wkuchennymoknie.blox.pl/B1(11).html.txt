To smaczne i pożywne jedzonko gości ostatnio na moim stole  dość często.  Dopomina się o ten bigosik moja rodzinka, więc robię. Nie będę ukrywać, że mi też smakuje. Tradycyjny bigos poszedł jak na razie w odstawkę. Króluje taki najzwyklejszy, ale bardzo apetyczny.      Składniki:  1 duża główka młodej kapusty ( ok.1,60 kg) 15 dag cebuli 30 dag  żeberek 60 dag kiełbasy zwyczajnej 1 liść laurowy 3 ziarna ziela angielskiego 1 łyżka smalcu 2 łyżki mąki  sól, pieprz do smaku     Wykonanie: Kapustę oczyszczamy, myjemy i szatkujemy niezbyt drobno. Lekko solimy. Żeberka oczyszczamy, myjemy. Zalewamy w oddzielnym garnku wodą tylko tak, aby przykryći gotujemy pod pokrywką do chwili, aż mięso będzie odstawać od kości. Poszatkowaną kapustę zalewamy w garnku niewielką  ilością wody, wrzucamy ziele angielskie, liść laurowy i gotujemy bez przykrycia, mieszając od czasu do czasu. Z żeberek ściągamy mięso, kroimy na małe kawałki i dajemy do kapusty. Wywaru z gotowania żeberek nie wylewamy. Z kiełbasy ściągamy skórkę i kroimy w kostkę. Pokrojoną w kostkę cebulę dajemy na patelnię ze smalcem i podsmażamy do zeszklenia. Dodajemy do niej kiełbasę i stale mieszając smażymy na wolnym ogniu. Zawartość patelni wykładamy do garnka,  zostawiając trochę do wykonania zasmażki. Pozostałą na patelni kiełbasę posypujemy 2 łyżkami mąki i stale mieszając podsmażamy. Gdy mąka zeszkli się i straci smak surowizny, zalewamy wywarem z gotowania żeberek i wylewamy do gotującego się bigosu, gdy kapusta będzie już miękka. Trzymamy jeszcze kilka minut na otwartym ogniu, stale mieszając. Dosmakowujemy solą i pieprzem. Bigos jest smaczniejszy gdy postoi co najmniej kilka godzin i "przegryzie się". 