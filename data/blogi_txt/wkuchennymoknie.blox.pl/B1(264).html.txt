Prosty i szybki w wykonaniu sposób na pyszne śledzie. Można je kupić w sklepie, ale takie domowe są najsmaczniejsze! Przepis generalnie znany od dawna i można znaleźć go na wielu stronach internetowych. Moje śledziki zawierają dodatek bardzo ostrego w smaku sosu paprykowego tabasco.  Moim skromnym zdaniem ten dodatek bardzo korzystnie wpływa na smak tej śledziowej wariacji. Dodanie niewielkiej ilości sosu poprawia smak, ale śledzie nie są ostre. Można oczywiście i na ostro podać w zależności od upodobań. Warto spróbować!  Śledzie po sułtańsku gościły ostatnio na moim stole wigilijnym i od tamtej pory robiłam je wielokrotnie. Nie możemy im się oprzeć , są po prostu pyszne!        Składniki:  500 g filetów śledziowych (matjasy) sok z ½ - 1 cytryny 80 - 100 ml oleju 2 - 3 cebule (ok. 250g) ¾ - 1 szklanka przecieru pomidorowego 3 łyżki  koncentratu pomidorowego  100 - 150 g rodzynek ¹⁄³ łyżeczki soli ¼ łyżeczki sosu paprykowego tabasco lub więcej, jeżeli lubimy na ostro (niekoniecznie) 1 płaska łyżeczka cukru     Wykonanie: Matjasy płuczemy, zalewamy zimną wodą i moczymy 2 - 3 godziny, ponownie płuczemy pod bieżącą zimną wodą i odstawiamy do osiąknięcia. Skrapiamy obficie sokiem z cytryny i odstawiamy na co najmniej 2 godziny, a najlepiej na noc do lodówki. Cebulę obieramy, kroimy w piórka i podsmażamy na patelni, na oleju. Gdy zacznie się złocić dodajemy koncentrat pomidorowy połączony z przecierem i stale mieszając przez chwilę smażymy ( nie za długo, 2 - 3 minuty). Dodajemy sparzone  wrzątkiem rodzynki i jeszcze przez chwilę trzymamy na ogniu (1 - 2 minuty). Zestawiamy z ognia. Dodajemy sól, cukier do smaku i ewentualnie sos tabasco (ja dodaję, bo lepiej nam  takie smakują). Śledzie kroimy w paski (ok. 2 cm) i układamy warstwami w słoiku na przemian z zalewą. Można całość wymieszać i dopiero przełożyć do słoika, wówczas smaki lepiej przenikają się. Tak przygotowane wkładamy do lodówki na co najmniej 24 godziny. Najlepiej smakują po dwóch dniach trzymania w lodówce.               Polecam również: W kuchni na wesoło:   Przychodzi baba do lekarza: -Panie doktorze, bardzo boli mnie brzuch! - A co pani jadła? - Puszkę śledzi. - Czy były świeże? - Nie wiem, nie otwierałam! 