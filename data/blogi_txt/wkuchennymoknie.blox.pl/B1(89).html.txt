Jeżeli opanujemy umiejętność gotowania kaszy jęczmiennej, może ona stać się naszą ulubioną potrawą, zdrową, delikatną i jednocześnie sycącą.  Kaszę jęczmienną na sypko można spożywać na wiele smakowitych sposobów: jako dodatek do zup, a przede wszystkim do drugich dań, potraw mięsnych, jarskich. Świetnie smakuje z sosami mięsnymi i grzybowymi.  Jest znakomita  do zsiadłego mleka, kefiru czy jogurtu. Odgrzana następnego dnia na maśle czy odparowana na wodzie i  okraszona świeżo stopioną słoninką smakuje jeszcze wyborniej. Sprawdza się również w zapiekankach czy farszach.  Kasza jęczmienna gotowana z dodatkiem masła nie przywiera do dna, a każde jej ziarenko jest oddzielnie.          Składniki:  500 ml kaszy jęczmiennej grubej 4 szklanki wody 1 płaska łyżka soli 1 płaska łyżeczka cukru  ok. 80g masła    Wykonanie: Kaszę dokładnie płuczemy, wylewamy na sitko.  W garnku najlepiej z grubym dnem, o pojemności większej co najmniej o 1/3 od jego zawartości, gotujemy wodę z dodatkiem soli, cukru i masła. Dajemy kaszę, dokładnie mieszamy i zagotowujemy. Zmniejszamy ogień (ogrzewanie) i dalej gotujemy na jak najmniejszym ogniu pod szczelną pokrywką ok. 90 minut. Po tym czasie zdejmujemy z ognia, okręcamy w gruby koc i odstawiamy na ok. 3 godziny. Po tym czasie kasza jest gotowa do spożycia. 