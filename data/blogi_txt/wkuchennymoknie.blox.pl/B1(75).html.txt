Gdy pragnienie na coś słodkiego nie ustaje, a wręcz wzmaga się, nie ma czasu na jakieś tam skomplikowane wypieki, wyjmuję wówczas niezawodną, wysłużoną, ale nadal sprawną gofrownicę, rozrabiam ciasto i piekę.  Rodzinka ukradkiem spogląda w stronę kuchni i bacznie obserwuje czy to już...   Gofry są pulchne, kruchutkie i smaczne, zwłaszcza z dodatkiem świeżych sezonowych owoców, bitej śmietany i startej czekolady. Ja zastąpiłam jak na razie, świeże owoce sezonowe, konfiturę brzoskwiniową. Składniki (na 16 sztuk) :  25 dag mąki  20 dag cukru 0,5 szklanki wody 2 czubate łyżki kakao 20 dag masła 4 jajka 2 płaskie łyżeczki proszku do pieczenia     ponadto:  500 ml śmietany kremówki 20 dag konfitury brzoskwiniowej ½ tabliczki czekolady gorzkiej startej rodzynki      Wykonanie: Cukier, kakao, wodę mieszamy, zagotowujemy i odstawiamy. Do gorącego płynu wkładamy masło, a gdy się rozpuści, żółtka i miksujemy. Następnie dodajemy porcjami mąkę wymieszaną z proszkiem do pieczenia. Całość miksujemy. Do lekko ciepłego ciasta dajemy ubitą pianę z białek i dokładnie mieszamy łyżką. Pieczemy w gofrownicy ok. 2,5 minuty. Na  wierzchu każdego gofra dajemy różne dodatki, zależnie od upodobań smakowych i estetycznych. Ja dałam konfiturę brzoskwiniową, bitą śmietanę, startą czekoladę i rodzynki. 