Jest to dobra propozycja na smaczne śniadanie. Obwarzanki są mięciutkie i mają chrupiącą skórkę. Takie właśnie lubię z dodatkiem konfitury brzoskwiniowej i kubka gorącego mleka. Gdy nie mam ochoty wcześniej wstawać robię je w przeddzień zwykle wieczorem i też są dobre następnego dnia o poranku. W każdym bądź razie moja rodzina takie wczorajsze obwarzanki zjada z apetytem.          Składniki:  ( na 20 obwarzanków)  3 szklanki mąki pszennej 3 jajka 3 dag drożdży +1 łyżka cukru + 1 łyżka mąki pszennej + 3 łyżki mleka 1 płaska łyżeczka soli 1 płaska łyżka cukru 6 łyżek wody 6 łyżek oliwy 3 dag ziarna sezamowego ponadto:  1 jajko 1 -2 łyżki wody       Wykonanie: Ziarno sezamowe płuczemy w misce z wodą 3 razy. Wypłukany i odcedzony z wody sezam dajemy na suchą patelnię i stale mieszając prażymy, aż stanie się  suchy i chrupiący. Potrząsamy patelnią raz po raz aby nie przypalić sezamu.  Ziarna nie powinny zmieniać koloru, winny mieć orzechowy zapach. Robimy rozczyn z drożdży, 1 łyżki cukru, 1 łyżki mąki pszennej i 3 łyżek mleka. Mąkę z solą przesiewamy do miski. 3 jajka ubijamy z 1 łyżką cukru, 6 łyżkami oliwy i 6 łyżkami wody i dajemy do mąki. Dodajemy rozczyn drożdżowy i całość dokładnie wyrabiamy 10 minut ręcznie lub robotem aż powstanie jednolite, gładkie ciasto. Pozostawiamy na 30 minut pod ściereczką w ciepłym miejscu do wyrośnięcia. Ciasto wykładamy na stolnicę i dzielimy na 20 kawałków. Z każdego robimy wałeczek ( łatwiej wykonują się gdy stolnica nie jest oprószona mąką. Każdy wałeczek lekko skręcamy, końce sklejamy, smarujemy rozmąconym w łyżce wody jajku i posypujemy sezamem. Przekładamy na blachę wyłożoną pergaminem w dość dużych odstępach, gdyż obwarzanki podczas pieczenia  zwiększają swoją objętość. Pieczemy na złoty kolor ok. 20 minut w piekarniku nagrzanym do temp. 200°C. 