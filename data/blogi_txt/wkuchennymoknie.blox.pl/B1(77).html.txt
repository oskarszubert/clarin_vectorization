Kolejne ciasto, które zaserwowałam gościom jak i swoim domownikom podczas ostatnich Świąt Wielkanocnych. Masę serową w tym cieście wykonałam tak jak paschę z mleka, śmietany i jajek. Nazwę wymyśliła moja Mama. Po krótkim zastanowieniu rzekła, że może by tak "GOŚCINIEC" mając na uwadze zaproszonych gości. Nazwa bardzo przypadła mi do gustu.        Składniki na biszkopt:  6 jajek ¾ szklanki cukru 1 cukier waniliowy (16g) 12 dag mąki pszennej 7 dag mąki ziemniaczanej 1 łyżeczka proszku do pieczenia 1 łyżka soku z cytryny    Składniki na masę serową:  2 litry mleka 1 litr kwaśnej śmietany ( użyłam wiejskiej) 7 jajek 20 dag cukru pudru 1 cukier waniliowy (16 g) 20 dag masła 1 puszka ananasów w syropie 1 puszka brzoskwiń w syropie 3 łyżki kakao 5 łyżeczek żelatyny + ¼ szklanki wrzątku 10 dag rodzynek ponadto:  2 galaretki pomarańczowe ok. 50 dag mandarynek Wykonanie biszkoptu: Białka oddzielamy od żółtek i ubijamy na sztywna pianę. Pod koniec ubijania dodajemy porcjami cukier i cukier waniliowy, a następnie utarte z 1 łyżką soku z cytryny żółtka stale ubijając.Obie mąki i proszek dokładnie mieszamy i powoli przesiewamy małymi porcjami do masy jajecznej za pomocą sitka delikatnie mieszając ( ja odstawiam mikser i mieszam za pomocą dużej łyżki ). Ciasto wylewamy delikatnie do dużej prostokątnej formy o wym. 28 x 40 cm wyłożonej pergaminem. Pieczemy w temp. 180°C ok. 40 min. Po ostudzeniu odcinamy cienko wierzchnią warstwę ciasta.   Wykonanie masy serowej: Mleko zagotowujemy. Śmietanę i jajka  miksujemy wraz z cukrem waniliowym i wlewamy do gorącego mleka. Ciągle mieszając trzymamy na otwartym ogniu, doprowadzając prawie do zagotowania, aż  powstanie twaróg. Zestawiamy z ognia i ostudzamy.  Odcedzamy go na sitku. Masło ucieramy z cukrem pudrem. Porcjami dajemy twaróg i stale ucieramy mikserem.   Wykonanie ciasta: Galaretki rozpuszczamy  w  niepełnym litrze wrzątku. Mandarynki myjemy, obieramy ze skórki i kroimy w talarki. Brzoskwinie kroimy w drobne plasterki, ananasy  drobną kostkę. Rodzynki płuczemy i przelewamy wrzątkiem. Żelatynę rozpuszczamy we wrzątku i dokładnie mieszamy z masą serową. Masę serową dzielimy na trzy części. Do jednej części dajemy 3 łyżki kakao. Ścinamy wierzchnią warstwę biszkopta. Smarujemy cienką warstwą jasnej masy serowej. Posypujemy rozdrobnionymi ananasami i rodzynkami. Przykrywamy pozostałą częścią jasnej masy serowej. Wykładamy pokrojone brzoskwinie i przykrywamy ciemną częścią masy serowej. Na to dajemy trzecią część (jasną) masy, wyrównujemy powierzchnię i rozkładamy talarki mandarynek. Zalewamy tężejącą galaretką i odstawiamy do lodówki. 