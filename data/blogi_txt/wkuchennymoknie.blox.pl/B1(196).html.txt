W sezonie śliwkowym warto skusić się na zrobienie domowych powideł. Nie są trudne do wykonania, a ich smak jest o wiele lepszy od tych kupionych w sklepie. Osobiście taką domową produkcję powideł śliwkowych wykonuję wówczas, gdy przez dłuższy czas przebywam w kuchni, ponieważ wymagają one stałego nadzoru. Powidła mają to do siebie, że pozostawione na chwilę na ogniu samopas lubią się przypalić, a tego chyba nikt z nas nie chciałby oglądać, a cóż dopiero jeść.        Składniki:  4 kg śliwek węgierek (masa po odpestkowaniu) 400 g cukru 4 małe szczypty soli (opcjonalnie) ok. ¼ szklanki wody    Wykonanie: Śliwki myjemy, przepoławiamy i usuwamy pestki. Garnek (najlepiej z grubym dnem) ustawiamy na płytce zabezpieczającej przed przypaleniem, wlewamy trochę wody, tak aby przykryła dno (ok. ¼ szklanki). Wsypujemy odpestkowane śliwki i ogrzewamy bez pokrywki na małym ogniu, od czasu do czasu mieszając (dokładnie szurając o dno) drewnianą łopatką. Trzymamy na małym ogniu ok. 2,5 godziny. Po tym czasie śliwki rozpadają się  i w znacznym stopniu zagęszczają. Wyłączamy ogrzewanie i pozostawiamy do całkowitego ostudzenia (nie przykrywamy, aby mogła odparować woda). Robię to zwykłe wieczorem i pozostawiam do ostudzenia na noc. Ponownie stawiamy na płytkę i ogrzewamy na małym ogniu, tym razem częściej mieszamy, aby dość zagęszczone powidła nie przywarły do dna. Zwykle po ok. 1 godzinie powidła są wystarczająco gęste i można wówczas zakończyć ogrzewanie. Pod koniec dajemy cukier, ewentualnie odrobinę soli dla wzmocnienia smaku i trzymamy na ogniu jeszcze ok. 10 minut,  prawie stale mieszając. Gorące powidła przekładamy do wyparzonych słoików, zamykamy i odwracamy do góry dnem. Po 5 minutach odwracamy i po całkowitym wystudzeniu przenosimy w chłodne miejsce. Uwaga: Czas trzymania na ogniu powideł może być różny w zależności od ilości przetwarzanych śliwek, ich  gatunku i ich dojrzałości, a także od intensywności ogrzewania. Cukier najlepiej dodawać porcjami i próbować smak powideł, czy są już wystarczająco osłodzone. Jeżeli powidła po podanym przeze mnie czasie ogrzewania wyjdą za mało gęste, należy je odstawić do przestudzenia i ponownie ogrzewać do chwili wyraźnego zagęszczenia. Polecam również: 