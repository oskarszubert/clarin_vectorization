Smaczne i pożywne danie jednogarnkowe. Zwykle robiłam kiedyś fasolkę po bretońsku, ale gdy natknęłam się przed kilkoma laty na ten przepis, wyparł ją on w mojej kuchni niemal całkowicie. Dodatek warzyw znacznie wzbogaca smakowo potrawę, a poza tym po prostu jest co pojeść, bo robi się tego jedzonka dzięki dodatkowym warzywom  naprawdę dużo!   Przepis pochodzi  z książki "Przepisy Czytelnków - lato" z serii Biblioteczka Poradnika Domowego Prószyński i S-ka. Trochę zmodyfikowałam. Składniki:  700 g fasoli Jaś 350 g marchewki 150 g pietruszki 180 g selera 180 g pora 2 papryki czerwone ( ok. 300 g) 4 - 5 łyżek oleju 500 g kiełbasy zwyczajnej 5 - 6 łyżek keczupu 1 - 2 łyżki majeranku sól, pieprz do smaku    Wykonanie: Fasolę namoczyć na noc w wodzie do napęcznienia ( nie moczyłam, ponieważ użyłam świeżej, młodej fasolki, wyłuskanej ze strąków tuż przed przyrządzeniem potrawy). Fasolę gotujemy w lekko osolonej  wodzie do chwili aż stanie się miękka ( w razie gdyby woda zbyt wyparowała uzupełniamy wrzątkiem). Marchewkę, pietruszkę i seler kroimy w kostkę, por w półtalarki a paprykę w drobne paski. Warzywa dajemy do rondla z olejem i pdduszamy pod pokrywką 10 - 15 minut. Dajemy fasolkę wraz z wywarem i gotujemy do chwili aż warzywa staną się miękkie. W tym czasie kroimy w drobną kostkę kiełbasę i dajemy do gotujących się warzyw. Dodajemy keczup, majeranek, sól i pieprz do smaku. Całość jeszcze przez krótki czas podduszamy. Gdyby potrawa była zbyt gęsta podlewamy gorącą wodą. Podajemy na gorąco z pieczywem. 