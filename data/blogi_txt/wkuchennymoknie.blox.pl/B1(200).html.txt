Kolejna słodka propozycja z malinami. Lekkie, delikatne ciasto biszkoptowe przełożone  masą serową i zatopionymi na wierzchu malinami w galaretce bardzo smakowało moim domownikom. Może wielu z Was przerażać ilość użytej śmietany. Jednakże jest to konieczne, aby uzyskać pyszny serek. Tak sporządzony używam również do naleśników. Robię go wówczas, gdy nazbiera mi się większa ilość śmietany, którą zlewam systematycznie z zakupionego na targu mleka.           Składniki na biszkopt (na prostokątną formę o wym. 28 x 40 cm) :  6 jajek ¾ szklanki cukru 2 łyżeczki cukru z wanilią 12 dag mąki pszennej 7 dag mąki ziemniaczanej 1 łyżeczka proszku do pieczenia 1 łyżka soku z cytryny    Składniki na masę serową:  2 litry kwaśnej śmietany ( użyłam wiejskiej ) 1½ litra mleka 7 jajek 1 cukier wanilinowy (16 g) 1 szklanka cukru pudru 20 dag masła 2-3 łyżeczki esencji cytrynowej    Składniki na galaretkę malinową:  2 galaretki malinowe ½ litra wrzącej wody 75 dag malin 2 -3 łyżki cukru Wykonanie biszkoptu: Białka oddzielamy od żółtek i ubijamy na sztywna pianę. Pod koniec ubijania dodajemy porcjami cukier i 2 łyżeczki cukru z wanilią, a następnie utarte z 1 łyżką soku z cytryny żółtka. Obie mąki i proszek dokładnie mieszamy i powoli przesiewamy małymi porcjami do masy jajecznej za pomocą sitka, delikatnie mieszając ( ja odstawiam mikser i mieszam za pomocą dużej łyżki ). Ciasto wylewamy delikatnie do dużej prostokątnej formy o wym. 28 x 40 cm wyłożonej pergaminem. Pieczemy w temp. 180°C ok. 40 min. Po ostudzeniu odcinamy cienko wierzchnią warstwę ciasta i kroimy wzdłuz na dwa placki.   Wykonanie masy serowej: Mleko zagotowujemy. Śmietanę i jajka  miksujemy wraz z cukrem wanilinowym i wlewamy do gorącego mleka. Ciągle mieszając trzymamy na otwartym ogniu, doprowadzając prawie do zagotowania, aż  powstanie twaróg. Zestawiamy z ognia i pozostawiamy do ostudzenia. Odcedzamy  na sitku. Masło ucieramy z cukrem pudrem. Porcjami dajemy twaróg i stale ucieramy mikserem. Pod koniec ucierania dodajemy esencję cytrynową.      Wykonanie przekładańca: Maliny oczyszczamy , płuczemy i układamy na papierowym ręczniku do osuszenia. We wrzątku rozpuszczamy galaretki i odstawiamy do przestudzenia. ²⁄³ ilości  masy serowej  smarujemy jeden placek. Przekładamy drugim plackiem i smarujemy resztą masy.  Wybieramy dorodniejsze maliny (ok. 30 dag) i układamy na wierzchu ciasta. Pozostałe maliny mieszamy z cukrem i przecieramy przez sitko. przetarte dajemy do galaretki i dokładnie mieszamy. Tężejącą galaretką zalewamy maliny ułożone na wierzchu ciasta. Przekładaniec wkładamy do lodówki. 