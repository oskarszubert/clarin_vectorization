Oto kolejny wypiek, który królował ostatnio na moim rodzinnym wielkanocnym stole.   Tym razem nie konsultując się z najbliższymi postanowiłam go zrobić.  Pomyślałam sobie, że będzie to niespodzianka.  W zasadzie to i dla mnie również, gdyż robiłam ten tort po raz pierwszy i gdyby okazał się niewypałem to sytuacja moja nieco skomplikowałaby się i wówczas byłaby dla mnie niezła niespodzianka. Zależało mi bardzo na tym torcie, aby pojawił się na wielkanocnym stole, głównie ze względu na zaproszonych gości. Przyznam się szczerze, że chciałam ich nieco zaskoczyć. W końcowym efekcie okazało się, że zaskoczyłam również samą siebie.  Wybór był trafiony w dziesiątkę!  Szybkie ku mojemu zdziwieniu wykonanie, proste, no i przede wszystkim wyśmienity smak. Wszyscy byli pod wrażeniem,  zarówno wyglądu, jak doznań smakowych. Przepis znalazłam w miesięczniku Moja Kuchnia-biszkopty nr 5/2007.  Oczywiście nieco go zmodyfikowałam i zastosowałam dekorację własnego pomysłu. Składniki na ciasto:  25 dag mąki pszennej 20 dag cukru kryształu 3 łyżki cukru pudru  2 tabliczki czekolady mlecznej (200g) 15 dag masła 9 jajek 1 cukier waniliowy (16 g) 3 łyżeczki proszku do pieczenia  2 łyżki kakao     Składniki na krem:  2 tabliczki  czekolady gorzkiej (200g) 1 tabliczka  czekolady mlecznej (100 g) 2 kostki masła (400 g) 100 ml likieru czekoladowego 2 łyżeczki aromatu pomarańczowego    ponadto:  1 słoiczek dżemu brzoskwiniowego (4oo g) gotowe elementy ozdobne do ciast margaryna do natłuszczenia tortownicy i bułka tarta do obsypania     Wykonanie ciasta: Czekoladę rozpuszczamy na parze. Masło ucieramy z cukrem pudrem i cukrem waniliowym. Dodajemy porcjami żółtka i przestudzoną czekoladę. Białka ubijamy na sztywno, dodajemy porcjami cukier kryształ. Dalej ubijając dodajemy stopniowo mąkę wymieszaną z proszkiem do pieczenia i kakao. Po dodaniu całej ilości mąki z dodatkami, porcjami dodajemy wcześniej przygotowaną masę żółtkowo-czekoladową mieszając mikserem na najmniejszych obrotach.  Tortownicę o średnicy 28 cm natłuszczamy margaryną, obsypujemy bułką tartą i delikatnie wylewamy przygotowane ciasto. Pieczemy 15 minut w temp. 145°C, a następnie zwiększamy temp. do 170°C i pieczemy jeszcze przez 30 minut.   Wykonanie kremu: Czekoladę rozpuszczamy na parze. Masło ucieramy do białości i dodajemy porcjami przestudzoną czekoladę.  Likier  czekoladowy łączymy  z aromatem pomarańczowym i wlewamy cienkim strumieniem do kremu. Dokładnie całość mieszamy.   Wykonanie tortu: Przestudzone ciasto kroimy na trzy blaty. Jeden blat smarujemy lekko ogrzanym dżemem brzoskwiniowym. Kładziemy na to drugi blat i lekko dociskamy. Smarujemy częścią kremu czekoladowego. Przykrywamy trzecim blatem.  Smarujemy kremem czekoladowym wierzch  i  boki tortu zostawiając  jego  niewielką część  do ozdobienia. Dekorujemy tort wg własnych pomysłów i upodobań. 