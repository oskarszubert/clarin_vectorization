Smakowity jest ten sernik. Dodatkowym jego walorem jest łatwość i szybkość wykonania. Przede wszystkim nie wymaga pieczenia, co czasami jest sprawą niebagatelną zwłaszcza gdy chcemy, aby jak najszybciej znalazł się na stole. Nie jest za słodki, jak w sam raz. Lekko się zjada i z tego powodu może zostać migiem skonsumowany, szczególnie gdy dosiądą do niego łakomczuszki :) Przepis pochodzi z  broszurki "Ciasta na rodzinne spotkania" autorstwa Haliny Jachowskiej. Trochę zmodyfikowałam. Składniki :  ok. 400g gotowych biszkoptów 750 g serka homogenizowanego waniliowego 2½ szklanki mleka w proszku ok. 400 ml śmietany kremówki ¾ szklanki cukru pudru 200 g masła 2 żółtka*  2 łyżki kawy rozpuszczalnej + 4 łyżki wrzątku 6 łyżeczek żelatyny  1 opakowanie galaretki cytrynowej 3 opakowania galaretki pomarańczowej 4 - 5 sztuk pomarańczy Wykonanie: Schłodzoną śmietanę ubijamy na sztywno i odstawiamy, aby uzyskała temperaturę pokojową. Galaretki pomarańczowe rozpuszczamy w 4½ szklanki wrzątku i odstawiamy do wystudzenia. Galaretkę cytrynową rozpuszczamy w 1½ szklanki wrzątku i odstawiamy do wystudzenia. Biszkopty namaczamy w galaretce cytrynowej, wykładamy dno formy  (o wym. 28x40 cm) i schładzamy w lodówce. Masło ucieramy z cukrem pudrem na puch i nadal ucierając dodajemy po jednym żółtku, porcjami mleko w proszku, serek i przestudzoną rozpuszczoną we wrzątku kawę. Żelatynę zalewamy niewielką ilością zimnej wody i na chwilę odstawiamy do napęcznienia. Rozpuszczamy w ok. ¼ szklanki wrzątku i odstawiamy na krótko do lekkiego wystudzenia, po czym wlewamy cienkim strumieniem do masy serowej. Całość szybko, ale i dokładnie mieszamy. Dodajemy bitą śmietanę i jeszcze raz dokładnie mieszamy łyżką. Masę wylewamy równomiernie na biszkopty. Na wierzchu układamy namoczone w galaretce cytrynowej biszkopty i wstawiamy do lodówki do stężenia masy serowej. Obrane ze skórki pomarańcze kroimy w plasterki.  Połowę ilości lekko stężonei galaretki pomarańczowej wylewamy na biszkopty, układamy plasterki pomarańczy i zalewamy pozostałą galaretką. Sernik wstawiamy ponownie do lodówki na conajmniej kilka godzin do całkowitego zatężenia galaretki. * jajka sparzamy ok. 10 sekund wrzątkiem          Polecam również: 