Delikatne, nie za słodkie, lekko winne ciasto biszkoptowe przełożone cienkimi warstwami kremu ananasowego i  nadzienia jabłkowego z galaretką cytrynową. Wierzch posypany jest wiórkami białej czekolady. Lekkie, smaczne i efektownie prezentuje się na stole. Jest to jeden z moich kulinarnych eksperymentów, który mogę śmiało zaliczyć do udanych. Polecam :)         Składniki ciasta biszkoptowego * (na dużą prostokątną formę o wym. 28x40cm):   1 szkl. cukru 8 jajek 160 g mąki pszennej 100 g mąki ziemniaczanej  2 łyżeczki cukru z naturalną wanilią (niekoniecznie) 1  łyżeczka proszku do pieczenia 1-2  łyżki soku z cytryny szczypta soli    *UWAGA: Ciasto możemy wykonać bez użycia piekarnika, wykorzystując 3 gotowe spody tortowe. Zazwyczaj mają one średnicę 24 cm, a więc robimy nadzienie z ½ ilości składników podanych w przepisie.      Składniki nadzienia jabłkowego:  1 kg tartych jabłek ( u mnie szara reneta)  sok z 1 cytryny 4 -6 łyżek cukru 1 szklanka wody 2 galaretki cytrynowe Składniki kremu ananasowego:  2 puszki ananasów w plastrach  w lekkim syropie (2x565g) ¾ - 1 szkl. cukru drobnego kryształu 4 żółtka ½ szklanki mleka 2 kostki masła 4 lekko kopiaste łyżki mąki ziemniaczanej sok z ½ cytryny 50 ml spirytusu ( opcjonalnie) woda uzupełniająca syrop do objętości 500 ml dodatkowo:  1 tabliczka białej czekolady gotowe elementy ozdobne do ciast i tortów       Wykonanie biszkoptu:Białka oddzielamy od żółtek i ubijamy na sztywną pianę z dodatkiem szczypty soli. Pod koniec ubijania dodajemy porcjami cukier, cukier z wanilią, a następnie utarte z sokiem z cytryny żółtka. Obie mąki i proszek do pieczenia dokładnie mieszamy i powoli wsiewamy małymi porcjami do masy jajecznej za pomocą sitka, delikatnie mieszając łyżką. Ciasto wylewamy do dużej prostokątnej formy. Pieczemy w temp. 180°C ok. 40 min. Pozostawiamy na ok. 5 minut przy otwartym piekarniku. Wyjmujemy z piekarnika, okrawamy boki ciasta nożem, jeżeli nie "odeszły". Po całkowitym ostudzeniu (najlepiej następnego dnia) kroimy na 3 placki.      Wykonanie nadzienia jabłkowego: Tarte jabłka dajemy do rondelka, zalewamy sokiem z cytryny, wodą i delikatnie prażymy mieszając, aby nie przypaliły się. Gdy się rozprażą dodajemy cukier, jeszcze przez jakiś czas ogrzewamy i dajemy galaretkę. Zdejmujemy z ognia i stale mieszamy do rozpuszczenia się galaretki. Odstawiamy, od czasu do czasu mieszamy.    Wykonanie kremu ananasowego: Ananasy osączamy z syropu i kroimy w drobną kostkę. Syrop uzupełniamy do objętości 500 ml.  Trochę  ananasów ( ok. ¾ szklanki) miksujemy, dodajemy do syropu i zagotowujemy. Żółtka ucieramy z cukrem do białości, wlewamy mleko, miksujemy, dodajemy mąkę ziemniaczaną i miksujemy krótko do uzyskania jednolitej mieszaniny.Tak uzyskaną zawiesinę budyniową wlewamy do gorącego syropu i ogrzewamy na małym ogniu stale mieszając do zagotowania, uzyskania gęstego budyniu i utraty jego surowizny. Należy przy tym dokładnie przesuwać łopatką lub łyżką po dnie naczynia, aby powstająca dość gęsta masa nie przywarła do dna i nie przypaliła się.Zdejmujemy z ognia i pozostawiamy do ostudzenia, najlepiej pod pokrywką, od czasu do czasu mieszając.Masło ucieramy do białości. Dodajemy małymi porcjami przestudzony budyń stale ucierając na małych obrotach. Na koniec wlewamy sok z cytryny, delikatnie mieszamy, a następnie ewentualnie spirytus i ponownie mieszamy. Do kremu dodajemy pokrojone w kostkę ananasy. Przekładanie placków:Ok. 1/3 objetości nadzienia jabłkowgo wykładamy na jeden z placków i równomiernie rozprowadzamy. Dajemy na to ok. 1/3 kremu ananasowego i delikatnie rozprowadzamy na na dzieniu. Wkładamy na krótko do lodówki ( masa może byc dość rzadka, zwłaszcza gdy dodamy sok z cytryny i spirytus, ale po schłodzeniu stężeje). Wyjmujemy z lodówki dajemy na to drugi placek, lekko dociskamy dłońmi i wykładamy kolejno po 1/3 nadzienia i kremu. Ponownie wkładamy na krótko do lodówki. Po krótkim schłodzeniu w lodówce kładziemy trzeci placek dociskamy delikatnie dłońmi, dajemy pozostałe nadzienie i krem. Ponownie wstawiamy do lodówki, ale teraz na dłużej, aby masa dobrze zakrzepła. Przed podaniem posypujemy wiórkami czekoladowymi i jeszcze ewentualnie ozdabiamy wedłu własnych upodobań.               Polecam również: 