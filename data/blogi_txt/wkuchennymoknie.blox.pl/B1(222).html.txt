Smaczne jedzonko na śniadanie jak i na wczesną kolację. Wykonanie tego omleta jest szybkie, a efekt końcowy zadowoli nie jednego smakosza jajecznych potraw. Robiłam go wielokrotnie, bo moim najbliższym bardzo smakuje. Właśnie pojawiły się na bazarze świeże brokuły, więc skuszona ich widokiem postanowiłam w niedzielny poranek zrobić rodzince niespodziankę. Przepis pochodzi z ulubionej przeze mnie broszurki Dania za grosik nr 1/2009. Minimalnie zmodyfikowałam.          Składniki (1 porcja) :  2 jajka 3 różyczki brokułów 10 dag wędzonego sera żółtego ¼ łyżeczki vegety 1 łyżka mąki ( w oryginalnym przepisie nie było) ponadto:  olej do smażenia pomidory kefir  szczypiorek Wykonanie: Różyczki brokułów blanszujemy ok. 3 minut i dzielimy na małe kawałki. Białka ubijamy mikserem na sztywno. Dodajemy vegetę, żółtka. Wsiewamy mąkę i mieszamy łyżką lub mikserem na najniższej mocy. Dodajemy pokrojony w kosteczkę żółty ser i rozdrobnione różyczki brokułów. Całość delikatnie mieszamy. Wylewamy ciasto na rozgrzaną patelnię z olejem i smażymy na bardzo małym ogniu, pod pokrywką, aż wierzch się zetnie (ok 12 minut). Ostrożnie przewracamy szeroką drewnianą łopatką i smażymy jeszcze przez ok. 2 minuty. Zsuwamy na talerz*. Podajemy z pomidorem i szczypiorkiem. Omlet świetnie smakuje popijany kefirem. * Ja nie zsuwałam. Położyłam talerz na patelnię  dnem do góry i zręcznym ruchem odwróciłam patelnię wraz z talerzem. I tak oto omlet znalazł się tam gdzie trzeba, stroną mniej przypieczoną do wierzchu. 