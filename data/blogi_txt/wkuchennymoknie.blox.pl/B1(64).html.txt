Robię je z różnym dżemem, zwykle z takim jaki mam aktualnie w domu. W sezonie letnim dżem zastępuję świeżymi owocami. Te zrobiłam z niskosłodzonym dżemem z czarnej porzeczki. Wychodzą miękkie, puszyste i  co istotne wykonanie ich nie pochłania dużo czasu.        Składniki ciasta ( na 20 drożdżówek):  ½ kg mąki pszennej 5 żółtek  350 ml mleka (przegotowanego i przestudzonego do temp. pokojowej) 70 g drożdży + 1 łyżka mąki pszennej + 1 łyżeczka cukru ½ szklanki cukru ¼ łyżeczki soli ok. 150 g dżemu niskosłodzonego z czarnej porzeczki    Składniki kruszonki:  3½ dag mąki pszennej (2 pełne łyżki ) 3½ dag cukru pudru (2 pełne łyżki )  2 dag masła     dodatkowo:  1 jajko roztrzepane Wykonanie: Drożdże mieszamy z 1 łyżeczką cukru, 2 łyżkami mąki, 350ml letniego mleka i robimy rozczyn. Żółtka z cukrem i solą ubijamy w garnku na parze za pomocą miksera do chwili powstania pulchnej masy pozbawionej kryształków cukru.  Do naczynia z mąką dajemy rozczyn drożdżowy i masę jajeczną ( jeżeli jest zbyt ciepła należy nieco przestudzić, zwykle nie ma takiej potrzeby). Ciasto dobrze wyrabiamy  ( do chwili,  aż  będzie  odchodzić  z łatwością  od  ścianek naczynia i dłoni). Odstawiamy do wyrośnięcia w ciepłe miejsce do podwojenia objętości (stawiam na garnek z ciepłą wodą i przykrywam ściereczką). W tym czasie wykonujemy kruszonkę z mąki , cukru pudru i masła, ręcznie lub za pomocą przystawki siekającej. Gdy ciasto podwoi swoją objętość formujemy małe, okrągłe drożdżówki. Urywamy małe porcje ciasta i układamy na stolnicę. W tym czasie nastawiamy piekarnik na temp. 200°C gdyż drożdżówki szybko rosną.  Na każdą porcję ciasta nakładamy 1 łyżeczkę dżemu i sklejamy robiąc tobołek. Wszystkie przekręcamy sklejeniem do powierzchni stolnicy i odstawiamy do wyrośnięcia.  Powierzchownie smarujemy roztrzepanym jajkiem za pomocą pędzelka i posypujemy obficie kruszonką za pomocą widelca spłaszczając nim nieco drożdżówki. Pieczemy ok. 20 minut w temp. 200°C. 