Proste w wykonaniu, puszyste i bardzo smaczne ciasto babkowe. Marchewka jako główny składnik nie jest w cieście wyczuwalna i nadaje mu wilgotności. Dodatek cynamonu, gałki muszkatołowej i skórki pomarańczowej sprawia, że ciasto jest aromatyczne, ale tak delikatnie, jak w sam raz, jak na mój gust. Rozsmakowaliśmy się w tym pysznym cieście tak bardzo, że piekę kolejne, gdy poprzednie już się kończy :) Przepis pochodzi z Babeczki nr 02/2010.  Trochę zmodyfikowałam, m.in. zmieniając proporcje składników i dodając ciasto do ubitych białek uzyskałam bardziej puszysty wypiek.       Składniki (na tortownicę o średnicy 27cm):   6 jajek 250 g cukru 6 łyżek gorącej wody  1 szklanka oleju  300 g mąki pszennej 150 g rodzynek 1½ łyżeczki sody  1½ łyżeczki cynamonu ¾ łyżeczki świeżo mielonej gałki muszkatołowej 250 g marchewki startej na tarce o małych oczkach 1 - 1½  łyżki aromatycznej startej skórki z pomarańczy szczypta soli Wykonanie:  Rodzynki zalewamy wrzątkiem, wylewamy na sitko i ponownie przelewamy jednorazowo wrzątkiem. Pozostawiamy do osiąknięcia.  Żółtka ucieramy z cukrem i gorącą wodą do białości za pomocą robota ręcznego. Następnie cienkim strumieniem wlewamy olej i dalej miksujemy. Porcjami dodajemy mąkę wymieszaną z sodą, cynamonem i świeżo stratą gałką muszkatołową i miksujemy robotem na zmniejszonych obrotach.  Gdy składniki połączą się i powstanie gęsta masa dodajemy startą marchewkę i skórkę z pomarańczy. Białka ubijamy na sztywną pianę ze szczyptą soli i dodajemy porcjami ciasto, delikatnie mieszając łyżką.* Rodzynki obtaczamy w 1 łyżce mąki pszennej, dodajemy do ciasta i delikatnie mieszamy. Tak przygotowane ciasto wykładamy do tortownicy wyłożonej papierem do pieczenia i równomiernie rozprowadzamy. Pieczemy w temp. 180°C ok. 45 minut w środkowej części piekarnika. Gdy ciasto zacznie "odchodzić" od brzegów, a patyczek włożony do ciasta będzie suchy wyłączamy piekarnik i pozostawiamy ciasto przy uchylonych drzwiczkach przez ok. 10 minut. Po tym czasie wyjmujemy z piekarnika i po lekkim ostudzeniu okrawamy boki ciasta nożem, jeżeli nie "odeszły". Wykładamy na deseczkę i zdejmujemy papier. Wierzch ciasta posypujemy cukrem pudrem lub smarujemy polewą czekoladową i posypujemy płatkami migdałowymi.   * Już przy kilku ciastach zauważyłam, że korzystniej jest dodawać ciasto do ubitych białek, a nie odwrotnie. Wprowadza się wówczas  do wypieku więcej pecherzyków powietrza i ciasto jest pulchniejsze. Polecam również: 