Sernik jest smaczny, szybki do wykonania i jak sama nazwa wskazuje nie wymaga pieczenia. Do jego wykonania wykorzystałam ulubione truskawki, bo warto, póki jeszcze są w ogrodzie. Zrobienie tego sernika nie pochłania wiele czasu.  Jest to więc dobre rozwiązanie dla tych co nie mają cierpliwości do skomplikowanych  i czasochłonnych przepisów na coś słodkiego. Składniki:  40 dag herbatników 15 dag masła 40 dag serka o smaku waniliowym 500 ml śmietany kremówki 1,50 kg truskawek 2 galaretki cytrynowe + 1 szklanka wrzątku 2 galaretki truskawkowe + ½ litra wrzątku 5 łyżek cukru pudru sok z 1 cytryny Wykonanie: Herbatniki miksujemy z masłem na jednolitą masę. W razie potrzeby zagniatamy. Wylepiamy nią dno tortownicy o średnicy 28 cm. Schładzamy w lodówce. 50 dag truskawek miksujemy na "papkę" z cukrem pudrem i sokiem z cytryny, a 30 dag kroimy w talarki o grubości ½ - 1 cm. Śmietanę kremówkę ubijamy na sztywno. Galaretki cytrynowe rozpuszczamy w 1 szklance wrzątku (jeżeli nie rozpuszczą się lekko podgrzewamy stale mieszając, nie dopuszczając jednak do wrzenia).  Lekko ciepłą wylewamy do truskawkowej papki stale miksując. Dodajemy porcjami serek, miksujemy, a na końcu  dodajemy porcjami ubitą śmietanę. Całość miksujemy robotem na najmniejszych obrotach. Połowę tak przygotowanej masy serowo-truskawkowej wykładamy na przygotowany wcześniej blat herbatnikowy.  Rozkładamy równomiernie pokrojone truskawki i wykładamy pozostałą masę. Wstawiamy do lodówki do schłodzenia. Galaretki truskawkowe rozpuszczamy we wrzątku i odstawiamy do przestudzenia. Gdy masa serowo-truskawkowa stężeje, układamy ściśle pokrojone na pół pozostałe truskawki, zalewamy tężejącą galaretką i schładzamy w lodówce. 