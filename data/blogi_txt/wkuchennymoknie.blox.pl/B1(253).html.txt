Szukając przepisu na sernik natknęłam się na bardzo ciekawy przepis. Zainteresowało mnie jego wykonanie. Ciasto i ser pieczone są oddzielnie i dopiero po upieczeniu połączone ze sobą za pomocą pysznego kremu czekoladowo- rumowego z dodatkiem rodzynek. Warstwa kremu nie jest gruba, jak w sam raz. Sernik jest bardzo smaczny i efektownie prezentuje się na stole. Przepis pochodzi z miesięcznika Babeczka nr 1/2007. Trochę zmodyfikowałam.        Składniki ciasta (forma o wym. 28x40cm): 2¼ szklanki mąki pszennej 1 szklanka cukru 1 kostka masła (200 g) 6 jajek 6 płaskich łyżek kakao 3 płaskie łyżeczki proszku do pieczenia ¹⁄³ szklanki mleka    Składniki masy serowej:  1 kg białego półtłustego sera 1 szklanka cukru ¾ szklanki oleju 6 jajek 1 opakowanie budyniu śmietankowego bez cukru (40g ) 1 łyżeczka proszku do pieczenia 1-2 łyżeczki aromatu śmietankowego Składniki kremu czekoladowo-rumowego:  250g masła ²⁄³ szklanki cukru 2 jajka 3 łyżki kakao 50- 70 ml rumu 100g rodzynek Składniki polewy czekoladowej:  2 tabliczki gorzkiej czekolady (2x100g) 4 łyżki mleka       Wykonanie ciasta: Masło ucieramy mikserem do białości. Dodajemy porcjami cukier i wbijamy po 1 jajku stale miksując. Gdy składniki połączą się, stopniowo dodajemy mąkę wymieszaną z kakao i proszkiem do pieczenia. Wlewamy strumieniem mleko. Całość dokładnie miksujemy. Ciasto przekładamy do formy i pieczemy w temp. 180°C ok. 45 minut. Po ostudzeniu wykładamy na deseczkę i przekrawamy wzdłuż na dwie części (piękę dzień wcześniej, a przekrawam tuż przed przełożeniem ciasta).   Wykonanie masy serowej: Ser przepuszczamy dwukrotnie przez maszynkę. Żółtka ucieramy z cukrem do białości. Nie przerywając ucierania  dodajemy porcjami zmielony ser, budyń zmieszany z proszkiem do pieczenia, aromat śmietankowy, a następnie cienkim strumieniem olej. Białka ubijamy na sztywną pianę i delikatnie porcjami łączymy z masą serową. Przekładamy do formy o tych samych wymiarach co na ciasto  i pieczemy w temp. 180°C ok. 50 minut.   Wykonanie kremu czekoladowo-rumowego: Rodzynki przepłukujemy wrzątkiem i osączamy na sitku. Jajka ubijamy z cukrem w kąpieli wodnej. Gdy kryształki cukru rozpuszczą się, a masa jajeczna utraci smak surowizny i stanie się puszysta i gęsta, wyjmujemy naczynie z kąpieli wodnej i ubijamy do chwili ostygnięcia. Masło ucieramy mikserem "na puch" i dodajemy porcjami masę jajeczną, a następnie rum i kakao. Miksujemy do połączenia się składników. Do utartej masy dajemy rodzynki i całość lekko mieszamy. Przekładanie ciasta: Spód ciasta smarujemy połową kremu czekoladowo-rumowego. Na to wykładamy sernik*, który smarujemy pozostałym kremem. Całość przykrywamy drugą częścią ciasta i lekko ją dociskamy. Na wierzch ciasta dajemy polewę czekoladową. Wykonanie polewy czekoladowej: Czekoladę łamiemy na kawałki i rozpuszczamy w gorącej kąpieli z dodatkiem 4 łyżek mleka. Wyjmujemy z kąpieli i mieszamy do chwili schłodzenia i zagęstnienia polewy.   * Obawiając się, że sernik podczas przekładania na warstwę kremu przełamie mi się, wykonałam te czynności nieco odwrotnie. Umieściłam sernik wraz z papierem, na którym się piekł, na deseczce. Posmarowałam połową kremu i dałam na to jedną część ciasta. Przykryłam formą, w której piekł się sernik  i zręcznym ruchem odwóciłam  całość o 180°C. W taki sposób na dnie formy znalazło się ciasto, a na wierzchu sernik. Polecam również: 