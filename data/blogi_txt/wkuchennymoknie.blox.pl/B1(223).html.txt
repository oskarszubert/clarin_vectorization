Dzisiaj wystawiam w swoje kuchenne okno sernik. Myślę, że amatorów na to bardzo popularne ciasto nie zabraknie. Sernik jest  pyszny, nie za słodki, dość puszysty, z zatopionymi bakaliami (rodzynki, skórka pomarańczowa). Spód stanowi warstwa herbatników. Wykonanie jest szybkie i nie wymaga wielkich umiejętności kulinarnych. Przepis pochodzi z zeszytu kulinarnego mojej Mamy.         Składniki (na tortownicę o średnicy 27 cm): ok. 100g herbatników ( u mnie szkolne krakuski ) 1kg sera póltłustego trzykrotnie mielonego ( u mnie wiejski) 8 jajek  300 g cukru pudru 50 g mąki ziemniaczanej 100 - 150 g masła 50 g rodzynków 50 g kandyzowanej skórki pomarańczowej 1 łyżka mąki pszennej 1 łyżeczka aromatu cytrynowego    Wykonanie: Rodzynki płuczemy i zostawiamy do wyschnięcia. Skórkę pomarańczową drobniutko kroimy. Tortownicę natłuszczamy i wykładamy papierem do pieczenia. Na spodzie układamy herbatniki. Luki uzupełniamy pokruszonymi herbatnikami. Masło roztapiamy i odstawiamy do przestudzenia. Żółtka ucieramy z cukrem pudrem na puszysty krem. Do naczynia dajemy po 3-4 łyżki mielonego sera i kremu żółtkowego, miksujemy ręcznym robotem. Czynność tą powtarzamy do wyczerpania składników, dodając również stopniowo płynne, ale przestudzone masło i  mąkę ziemniaczaną. Dodajemy aromat cytrynowy i jeszcze przez chwilę mieszamy. Białka ubijamy na sztywno i delikatnie mieszamy z masą serową. Na koniec dodajemy bakalie obtoczone w mące pszennej ( zapobiega to ich opadaniu podczas pieczenia). Masę serową delikatnie przekładamy na herbatniki w tortownicy. Pieczemy w nagrzanym do temp. 180°C piekarniku ok. 50 minut. Po wyłączeniu piekarnika nie wyjmujemy sernika, pozostawiamy na ok. 15 minut. Wyjmujemy z piekarnika i odstawiamy do wystudzenia. Przed podaniem posypujemy cukrem pudrem i ewentualnie polewamy odrobiną musu owocowego. Najlepiej upiec wieczorem i odstawić na noc do wystudzenia. Polecam również: 