To ciasto można praktycznie robić bez względu na porę roku. Jabłka można zastosować świeże, bądź gotowe, już uprażone. Ciasto jest delikatne, półkruche, ze słodko- winnym nadzieniem. Dodatek rozdrobnionych orzechów bardzo dobrze komponuje się z jabłkami i bitą śmietaną. Wykonanie nie jest trudne i nie pochłania dużo czasu, szczególnie wówczas, gdy mamy do dyspozycji gotowe uprażone już jabłka. Ciasto robiłam wielokrotnie i często do niego wracam, gdyż zawsze się udaje i jest pyszne! Najlepiej smakuje na następny dzień po zrobieniu. Przepis pochodzi z miesięcznika Babeczka nr 11/97. Składniki na blaty orzechowe:  200 g masła  3 jajka 200 g cukru 350 g mąki pszennej 2 łyżeczki proszku do pieczenia starta skórka z 1 cytryny 2 łyżeczki cukru z naturalną wanilią lub 16 g cukru wanilinowego 150 - 200 g orzechów włoskich lub laskowych Składniki na nadzienie jabłkowo-śmietanowe:  1,50 kg jabłek ( 1,20 kg obranych i pokrojonych w kostkę) lub 1 litr uprażonych 1 galaretka wiśniowa sok z 2 cytryn (ok. 100ml) 3 łyżki wody  4 łyżki cukru kryształu 500 ml śmietanki kremówki 2 łyżki cukru pudru 1 - 2 łyżeczki cukru z naturalną wanilią lub 16 g cukru wanilinowego     Wykonanie blatów: Masło ucieramy mikserem do białości, dodajemy cukier, cukier z wanilią. Nadal ucierając wbijamy po jednym żółtku. Do utartej na krem masy dodajemy porcjami mąkę wymieszaną z proszkiem do pieczenia i starta skórką z jednej cytryny (uprzednio umytą i sparzoną w gorącej wodzie). Całość dokładnie mieszamy. Białka ubijamy na sztywną pianę i delikatnie łączymy z ciastem. Wykładamy na dwie formy o wym. 28x40cm wyścielone papierem do pieczenia. Wierzchy obu ciast posypujemy drobno posiekanymi lub zmielonymi orzechami. Pieczemy w nagrzanym do temp. 180°C piekarniku przez ok. 15 minut na złoty kolor. Blaty można upiec w przeddzień wykonywania ciasta.   Wykonanie nadzienia: Jabłka obieramy, kroimy na ósemki i wydrążamy gniazda nasienne. Wkładamy do rondelka, wlewamy sok wyciśniety z 2 cytryn, 3 łyżki wody, 4 łyżki cukru i prażymy, od czasu do czasu mieszając, aby się nie przypaliło. Gdy jabłka będą częściowo rozprażone (pozostaną jeszcze małe ich kawałeczki), zdejmujemy z ognia, wsypujemy galaretkę i dokładnie mieszamy. Pozostawiamy do ostudzenia. Schłodzoną śmietanę kremówkę ubijamy na sztywno mikserem, pod koniec ubijania dodajemy cukier puder i cukier z wanilią.   Wykonanie ciasta: Na jednym placku układamy "kupkami" przy pomocy łyżki tężejące uprażone jabłka. Przestrzeń między jabłkami wypełniamy ubitą śmietanką, ewentualnie pozostałą dajemy na jabłka. Układamy drugi placek orzechami do wierzchu i delikatnie go uciskamy. Wierzch ciasta posypujemy cukrem pudrem i wkładamy do chłodziarki. kroimy schłodzone, ale zjadamy gdy osiągnie temperaturę pokojową, wówczas jest najsmaczniejsze. 