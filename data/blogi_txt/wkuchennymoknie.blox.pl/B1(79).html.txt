To przekładane ciasto serowe, sernik harataniec jest łatwe do przygotowania, zawsze się udaje i jest bardzo smaczne. Przepis, który nieznacznie zmodyfikowałam pochodzi z ulubionej przeze mnie Babeczki nr 5/2003.          Składniki ciasta (na formę o wym. 32 x 24 cm):  3 szklanki mąki pszennej 1/2 szklanki cukru 2 żółtka 200 g masła 2 łyżeczki proszku do pieczenia 2 -3 łyżki gęstej i kwaśnej śmietany 2 łyżki kakao     Składniki masy serowej:  500 g sera półtłustego 4 żółtka ¾ szklanki cukru pudru 100 g masła 1 łyżka mąki ziemniaczanej 16 g  cukru wanilinowego lub własnej roboty z naturalną wanilią     ponadto:  6 białek 1 szklanka cukru 1 kisiel brzoskwiniowy (bez cukru na  1/2 l wody) drobno pokrojone i osączone z syropu brzoskwinie (z 1 puszki 850 g)     Wykonanie ciasta: Mąkę przesiewamy do miski lub na stolnicę, ścieramy na tarce o drobnych oczkach dobrze schłodzone masło i delikatnie mieszamy składniki. Rozcieramy dłońmi lub siekamy nożem, bądź specjalnym przyrządem, tak aby masło połączyło się z mąką. Dodajemy cukier, proszek do pieczenia  i dokładnie mieszamy. Dodajemy żółtka, 2 łyżki śmietany i zarabiamy  ciasto. Jeżeli okaże się za suche dodajemy jeszcze 1 łyżkę śmietany.  Ciasto dzielimy na trzy części  - do jednej dodajemy kakao. Wszystkie trzy części owijamy w folię spożywczą i dobrze schładzamy w lodówce.   Wykonanie masy serowej: Ser mielemy w maszynce do mięsa 2 - 3 krotnie. Masło ucieramy z cukrem pudrem i cukrem wanilinowym. Ciągle ucierając dodajemy po jednym żółtku. Stopniowo dajemy ser, a następnie mąkę ziemniaczaną i dobrze ucieramy.   Układanie warstw ciasta:  Do formy wyłożonej papierem do pieczenia ścieramy na tarce o dużych oczkach jedną część jasnego ciasta. Z drugiej części jasnego ciasta ścieramy jeszcze ok. ¼ ilości ciasta. Na cieście rozkładamy połowę drobno pokrojonych i osączonych z syropu brzoskwiń. Na brzoskwinie ścieramy na dużych oczkach ciasto kakaowe.  Na ciasto kakaowe wykładamy delikatnie masę serową i "posypujemy" pozostałymi drobno pokrojonymi brzoskwiniami. Białka ubijamy na sztywną pianę, dodając pod koniec cukier, a następnie kisiel. Otrzymaną sztywną masę wykładamy równomiernie na brzoskwinie. Na wierzch  ścieramy pozostałą część ciasta jasnego. Ciasto pieczemy w piekarniku nagrzanym do temp. 190°C przez ok. 45 minut. Sprawdzamy patyczkiem, czy upieczone, jeżeli tak, wyłączamy piekarnik, po 3 - 5 minutach  uchylamy drzwiczki, a po ok. 10 minutach wyjmujemy z piekarnika i odstawiamy do całkowitego ostudzenia.                Polecam również: 