Czytając jakiś czas temu przepis na te placuszki nie spodziewałam się , że będą aż tak pyszne. Zależało mi raczej na wykorzystaniu sera żółtego, wędliny i ugotowanych ziemniaków, które zalegały w lodówce i stąd takie poszukiwania, aby zrobić z tym porządek, a jednocześnie nakarmić rodzinę.  Spodziewałam się, że placuszki będą miały ziemniaczany smak, a tu miłe zaskoczenie. Bardziej odczuwało się smak jajeczny z serową nutą, smak ziemniaków nie był w ogóle wyczuwalny. Podałam je jako drugie danie obiadowe. Dobrze smakowały z sokiem pomidorowym. Przepis pochodzi z miesięcznika "Dania za grosik" nr 6/2011. Nieznacznie zmodyfikowałam.      Składniki:   500g ugotowanych ziemniaków 200g cienkiej kiełbasy 5-6 jajek 100g startego sera żółtego sól, pieprz, świeżo starta  gałka muszkatołowa do smaku olej do smażenia     Wykonanie: Ziemniaki przepuszczamy przez praskę.  Kiełbasę kroimy w plasterki.  Żółtka miksujemy  z serem, dodajemy porcjami ziemniaki.  Dosmakowujemy solą, pieprzem i gałką muszkatołową. Białka ubijamy na sztywno i delikatnie mieszamy z masą ziemniaczaną. Na patelnię z rozgrzanym olejem kładziemy niewielkie porcje masy , formujemy placki i na wierzch lekko wciskamy po 2-3 plasterki kiełbasy. Smażymy dość intensywnie z obu stron na złoty kolor. Podajemy z drobno pokrojonym szczypiorkiem i cząstkami pomidorów. Można dać na placuszki kleksy keczupu.                    Polecam również: 