Wykwintny i dość szybki w wykonaniu sernik nie wymagający pieczenia. Tego typu  słodkości są bardzo cenione zwłaszcza przez tych, którzy nie mają zbyt wiele czasu na jego spędzanie w kuchni, bądź ochoty korzystania z piekarnika, ale mają wielką ochotę na delektowanie się czymś smacznym i oryginalnym. Drobno pokruszone wafelki  i chałwa w połączniu z roztopionym masłem i schłodzeniu stanowią zwarty, aromatyczny spód. Na tym spoczywa warstwa serowa z dodatkiem kakao. Druga warstwą jest bita śmietana z zanurzonymi w niej drobno pokrojonymi brzoskwiniami. Wierzch sernika posypany jest wiórkami mlecznej czekolady. Przepis pochodzi z ulubionej przeze mnie "Babeczki"  nr 11/96. Jak to zwykle się u mnie zdarza zmodyfikowałam, dostosowując do własnych upodobań. Sernik ten robiłam już multum razy, ale ostatnio jakoś tak odstawiony został do lamusa. Wreszcie doczekał się zasłużonego wznowienia.          Składniki na spód (duża tortownica o średnicy 30cm):  200 g wafelków o smaku śmietankowym lub waniliowym 200 g chałwy o smaku orzechowym lub waniliowym 100 g masła    Składniki masy serowej:  750 g  serka śmietankowego kremowego 4 żółtka 150 g masła 250 ml śmietanki kremowej 1 szklanka cukru pudru 16 g cukru wanilinowego lub z naturalną wanilią 3 łyżki ciemnego kakao 4 - 5 łyżeczek żelatyny + ok. ¼ zimnej wody + ¼ wrzątku     Składniki masy śmietanowo - brzoskwiniowej:  500 ml śmietanki kremowej 2 łyżki cukru pudru 2 łyżeczki cukru wanilinowego lub z naturalną wanilią  3 łyżeczki żelatyny + ok. ¼ zimnej wody + ¼ wrzątku  1 puszka brzoskwiń dodatkowo:  wiórki czekolady mlecznej     Wykonanie spodu: Drobno pokruszone wafelki mieszamy z pokruszoną chałwą i roztopionym masłem. Całość dokładnie mieszamy i wykładamy do dużej tortownicy wyścielonej papierem do pieczenia. Odstawiamy w chłodne miejsce ( nie schładzamy zbyt mocno).   Wykonanie masy serowej: Masło ucieramy robotem ręcznym do białości. Dodajemy cukier puder i wanilię. Jajka sparzamy wrzątkiem i dodajemy po jednym żółtku, dalej ucieramy. Gdy składniki się połączą dodajemy po 1 łyżce serka śmietankowego. W trakcie dodawania serka wsiewamy małymi porcjami kakao. Śmietanę ubijamy na sztywno i delikatnie łączymy z masą serową. Żelatynę zalewamy zimną wodą do napęcznenia, po czym rozpuszczamy ją w jak najmniejszej ilości wrzątku. Jeszcze ciepłą wlewamy cienkim strumieniem do masy serowej,  mieszając robotem na najmniejszych obrotach. Masę serową wykładamy na waflowo- chałwowy spód, równomiernie rozprowadzamy po całej powierzchni i odstawiamy do zatężenia w chłodnie miejsce ( np. do lodówki).    Wykonanie masy śmietanowo - brzoskwiniowej: Brzoskwinie dokładnie odsączamy z zalewy i kroimy w drobną kostkę. Śmietanę ubijamy na sztywno mikserem, dodajemy cukier, wanilię. Wlewamy cienkim strumieniem rozpuszczoną we wrzątku żelatynę i delikatnie mieszamy robotem ręcznym na najmniejszych obrotach. Dodajemy pokrojone w kostkę brzoskwinie, mieszamy i natychmiast wykładamy na warstwę serową. Równomiernie rozprowadzamy i ponownie wstawiamy do lodówki. Przed podaniem posypujemy wiórkami mlecznej czekolady.                 Polecam również:          W kuchni na wesoło: Właściciel przydrożnej gospody mówi do żony: - Porcja zająca dla tego starszego pana! - Może lepiej zaproponować mu coś innego? - Dlaczego? - Słyszałam jak mówił do faceta, który siedzi za nim przy stoliku, że jest myśliwym. Jeszcze pozna, że nasz zając to kot! 