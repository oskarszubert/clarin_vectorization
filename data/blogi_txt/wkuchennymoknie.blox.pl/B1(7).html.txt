Bakaliowiec to  wykwintne ciasto na kruchym spodzie, bogate w bakalie, bardzo smaczne i dość szybkie w przygotowaniu. Warstwa nadzienia nie powinna być zbyt wysoka. Ciasto będzie smaczne i miękkie, gdy użyjemy  miękkich, nie wysuszonych bakalii. Jest trwałe i może poleżeć, wówczas  zyskuje na smaku. Ciasto wykonałam  z niewielką modyfikacją na podstawie przepisu zamieszczonego w ulubionej przeze mnie Babeczce nr 5/97. Składniki ciasta (na formę o wym. 28 x 40 cm):   3 szklanki mąki 5 żółtek 200 g masła dobrze schłodzonego  1/2 szklanki cukru 3 - 5 łyżek kwaśnej śmietany     Składniki nadzienia  :   600 g bakalii ( w oryginale: rodzynki, orzechy*, migdały, figi, suszone morele, daktyle w równych ilościach) 1 szklanka kwaśnej śmietany 3 łyżki kakao 300 g gotowych galaretek ( mogą być w czekoladzie lub cukrze)  ok. 300 g powideł śliwkowych pokruszony jeden z blatów ciasta    ponadto:  gotowa polewa czekoladowa lub własnej roboty  wiórki białej czekolady  lub wiórki kokosowe * ostatnio zastąpiłam orzechy, migdały i figi suszonymi śliwkami kalifornijskimi (250g)    i mieszanką kandyzowanych owoców ananasa, papai i melona (100g).    To połączenie jest równie smaczne jak oryginał.    Wykonanie ciasta: Do przesianej mąki (na stolnicy lub w misce) ścieramy dobrze schłodzone masło, delikatnie mieszamy, a następnie rozcieramy dłońmi, aż nie będzie widocznych grudek. Jeżeli robimy na stolnicy możemy siekać nożem. Ja  rozcieram dłońmi, ale warunkiem udanego ciasta jest bardzo dobrze schłodzone masło. Dodajemy cukier i dokładnie mieszamy.  Następnie dodajemy żółtka, 3 łyżki kwaśnej śmietany i zagniatamy ciasto. Jeżeli okaże się za suche dodajemy jeszcze 1-2 łyżki śmietany i ponownie zagniatamy. Ciasto dzielimy na dwie równe części, okręcamy w folię spożywczą i schładzamy ok. 60 minut w lodówce. Ciasto rozwałkowujemy na stolnicy posypanej mąką i wykładamy na dwie formy jednakowej wielkości, wyścielone papierem do pieczenia (ja osobiście dzielę ciasto na małe kawałki, równomiernie rozkładam w formach i rozwałkowuję małym wałkiem z rączką). Pieczemy pojedynczo, jeden po drugim w piekarniku  nagrzanym do temp. 200°C na złoty kolor ok. 15 minut.   Wykonanie nadzienia:  Orzechy oraz sparzone i obrane migdały (można użyć słupków lub płatków migdałowych, wtedy odchodzi nam sparzanie i obieranie) rozdrabniamy najlepiej w rozdrabniaczu kuchennym. Rodzynki przepłukujemy na sitku gorącą wodą i odstawiamy do osączenia. Podobnie czynimy z morelami, figami, daktylami i śliwkami. Opłukane bakalie odstawiamy do osączenia z wody. Wszystkie bakalie oprócz rodzynek drobno kroimy (najlepiej kroić na przemian wszystkie bakalie, wówczas łatwiej się przemieszają).   Następnie kroimy galaretkę i mieszamy z bakaliami. Kruszymy jeden placek ciasta a otrzymane okruszyny dokładnie mieszamy z bakaliami i galaretką. Dodajemy kakao, mieszamy, dodajemy śmietanę i jeszcze raz wszystko dokładnie mieszamy. Jeżeli składniki nie chcą się połączyć dodajemy jeszcze trochę śmietany (nadzienie jednak nie może być zbyt rzadkie, powinno być zwarte)  Drugi placek kruchego ciasta smarujemy powidłami śliwkowymi i wykładamy przygotowane nadzienie równomiernie  je rozprowadzając, lekko ugniatamy. Wierzch ciasta smarujemy polewą czekoladową i ewentualnie posypujemy wiórkami czekoladowymi lub kokosem.  Ciasto schładzamy w lodówce.                Polecam również: 