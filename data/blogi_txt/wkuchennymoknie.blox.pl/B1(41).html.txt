To mocno kakaowe ciasto jest ciemne jak noc, stąd zapewne jego nazwa "NOCKA". Wbrew pozorom ciasto jest łatwe w przygotowaniu i nie pochłania zbyt wiele czasu. Ten dość długi wpis nie wynika z dużej ilości wykonywanych czynności, ale z dodatkowych informacji, które dla początkujących mogą okazać się niezbędne. Ciasto NOCKA jest bardzo smaczne, delikatne, niezbyt słodkie, a połączenie  smaków czarnej porzeczki i czekolady jak najbardziej trafne.  Przepis, który nieznacznie zmodyfikowałam  pochodzi z ulubionego przeze mnie miesięcznika Babeczka nr 2/2008. Składniki ciasta biszkoptowego (forma o wym. 28x40 cm):  3 jajka 3 łyżki cukru 1½ łyżki mąki pszennej 1½ łyżki mąki ziemniaczanej 1 łyżka kakao ½ łyżeczki proszku do pieczenia    Składniki kremu:  1l śmietanki  kremowej do ciast i deserów 30% 5 - 6 łyżek cukru pudru  5 - 6 łyżek kakao  5 łyżeczek żelatyny 1/3 szklanki zimnej przegotowanej wody    Składniki warstwy galaretkowej:   4 opakowania galaretki o smaku czarnej porzeczki 1½ l wrzącej wody    dodatkowo:   1 tabliczka gorzkiej czekolady Wykonanie ciasta biszkoptowego: Obie mąki dokładnie mieszamy z kakao i  proszkiem do pieczenia. Oddzielamy żółtka od białek. Białka ubijamy robotem ręcznym na sztywną pianę, powoli wsypujemy cukier, a następnie po 1 żółtku. Pod koniec wsiewamy małymi porcjami przygotowaną wcześniej mieszankę mączno-kakaową i delikatnie mieszamy łyżką lub robotem ręcznym na zmniejszonych obrotach. Ciasto wylewamy do prostokątnej formy (28x40cm) wyłożonej papierem do pieczenia i równomiernie rozprowadzamy po całej powierzchni. Pieczemy w piekarniku nagrzanym do temperatury 180°C przez ok. 25 minut. Sprawdzamy patyczkiem czy upieczone, jeżeli tak, to wyłączamy piekarnik, uchylamy drzwiczki i po 2 - 3 minutach wyjmujemy z piekarnika. Następnie wyjmujemy z formy, odciągamy brzegi papieru (ciasto wówczas nie kurczy się) i po lekkim przestudzeniu zdejmujemy papier do pieczenia.   Przygotowanie galaretki: 4 opakowania galaretki rozpuszczamy  w 1½ litra wrzącej wody i odstawiamy w chłodne miejsce do przestudzenia. Rozlewamy do dwóch naczyń (np. słoików) po równej części. Zwracamy uwagę, aby za dużo nie stężała. Powinna być gęsta, ale dająca się wylać i rownomiernie rozprowadzić.    Wykonanie kremu: Schłodzoną śmietankę ubijamy na sztywno, pod koniec dodajemy porcjami cukier, wsiewamy porcjami kakao i dokładnie mieszamy. Krem dzielimy na dwie równe części.   Żelatynę zalewamy zimną wodą i odstawiamy na 5 minut, aby napęczniała. Następnie dodajemy jak najmniejszą ilość wrzątku (ok. ¼ szklanki) i mieszamy do rozpuszczenia się żelatyny, jeżeli się nie rozpuści, podgrzewamy delikatnie, stale mieszając ( nie gotujemy!), aż do całkowitego rozpuszczenia. Przekładanie ciasta:  Ciasto ponownie umieszczamy w formie wyłożonej papierem do pieczenia. Na ciasto wylewamy galaretkę z jednego słoika (naczynia). Do jednej części kremu wlewamy cienkim strumieniem połowę jeszcze ciepłej żelatyny i dokładnie, a zarazem delikatnie mieszamy robotem na małych obrotach. Wykładamy krem na warstwę galaretki i schładzamy w lodówce, tak, aby warstwa kremu na tyle stężała, aby można było wylać galaretkę. Na krem wylewamy galaretkę z drugiego naczynia i równomiernie rozprowadzamy. Do pozostałego kremu wlewamy cienkim strumieniem drugą połowę ciepłej żelatyny (podgrzanej, bo zapewne stężała) i tak jak jak wcześniej mieszamy, wykładamy na galaretkę i schładzamy w lodówce. Przed podaniem posypujemy grubą warstwą tartej czekolady.                  Polecam również: 