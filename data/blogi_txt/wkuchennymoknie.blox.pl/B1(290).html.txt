Bardzo   smaczna  zupa   i   rzeczywiście   sycąca.    Przepis na   jej   wykonanie   pochodzi  z miesięcznika dania za grosik 2/2010.  Jest warta zainteresowania, bo jest po prostu pyszna i łatwa do wykonania. Na pozór wydaje się pracochłonna, ale tylko na pozór.   Z przyjemnością ją gotowałam i ugotuję jeszcze nie raz.  A to dlatego, że zniknęła z garnka w mgnieniu oka, a na domiar tego rodzinka już dopytuje się kiedy będzie replay. Składniki (na 4 porcje):  30 dag mielonego mięsa z indyka 2 duże pory 30 dag pieczarek 2 serki topione śmietankowe (2 x 25 g) 2 serki topione ziołowe (2 x 25g) 1 łyżeczka vegety ½ szklanki słodkiej śmietany 36% sól, pieprz czarny mielony do smaku  2 szczypty suszonego oregano 1 l wody gorącej  ponadto:  20 dag makaronu gniazdka olej do smażenia  drobno posiekana natka pietruszki        Wykonanie: Mięso mielone przyprawiamy solą , pieprzem i suszonym oregano. Przyprawione mięso wyrabiamy i wilgotnymi dłońmi formujemy małe kulki. Wyszło mi 24 sztuki , czyli po 6 kulek na głowę. Na patelni rozgrzewamy olej i podsmażamy je (nie za mocno) z obu stron.    Oczyszczone i pokrajane w talarki pory dajemy do smażących się kulek. Dodajemy oczyszczone  i pokrojone w drobne plasterki pieczarki. Całość jeszcze podsmażamy do zeszklenia się składników. W rondlu zagotowujemy ½ wody i przekładamy całą zawartość patelni. Dodajemy do gotującej się zupy pokrojone na cząstki serki topione stale mieszając. Wlewamy następne  ½ l gorącej wody i jeszcze krótki czas gotujemy. Dodajemy vegetę i do smaku sól oraz pieprz. Zestawiamy z ognia i zabielamy słodką śmietanką. Makaron gotujemy wg. przepisu na opakowaniu. Dajemy na dno naczynia i zalewamy zupą. Podajemy posypane drobno posiekaną natką pietruszki. 