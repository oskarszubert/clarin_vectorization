Kolejny sernik na zimno z dodatkiem sezonowych owoców. Jakoś tak się układa, że poszukując przepisu na coś słodkiego z wybranymi owocami, niemal za każdym podejściem najbardziej przypada mi do gustu sernik.  I tak też  było teraz! Mając do dyspozycji czarną porzeczkę wybrałam sernik na zimno. Bardzo spodobał mi się przepis na tenże na blogu Dorotki Moje wypieki.  I w tym miejscu składam wielkie dzięki autorce tegoż przepisu.   Ta apetycznie prezentująca się słodkość okazała się rewelacyjna, pyszna i szybko zniknęła ze stołu. Uwaga: dokonałam w przepisie pewnych zmian ze względu na użycie większej formy.        Składniki na spód (tortownica o średnicy 26 cm):  220 g ciastek maślanych 100 g masła  Składniki masy serowej:  ok. 1000 g twarogu półtłustego lub tłustego zmielonego dwukrotnie 2 łyżki soku z cytryny 200 - 250 ml śmietany kremówki (można zastąpić jogurtem naturalnym) 250 g drobnego cukru 8 - 10 płaskich łyżeczek żelatyny  300 g czarnej porzeczki, odszypułkowanej + dodatkowo 150 g drobnego cukru do dosłodzenia warstwy z porzeczką    Wykonanie spodu: Ciastka kruszymy na pył, dodajemy roztopione masło i mieszamy. Tortownicę o średnicy 26 cm wykładamy papierem do pieczenia. Masę ciasteczkową wciskamy w dno i wyrównujemy powierzchnię ( robiłam za pomocą elastycznej, plastikowej łopatki). Wkładamy do lodówki do czasu przygotowania masy serowej.   Wykonanie masy serowej: Czarną porzeczkę miksujemy blenderem (można przetrzeć przez sitko). Twaróg miksujemy z cukrem, śmietaną i sokiem z cytryny. Żelatynę zalewamy jak najmniejszą ilością zimnej wody do napęcznienia, po czym rozpuszczamy w jak najmniejszej ilości wrzątku, stale mieszajac. Jeszcze ciepła wlewamy do masy serowej cienkim strumyczkiem cały czas miksując (na zmniejszonych obrotach robota), aby nie powstały grudki.Połowę masy serowej wylewamy na przygotowany uprzednio spód ciasteczkowy i natychmiast wkładamy do lodówki. Do pozostałej masy wlewamy małymi porcjami zmiksowane z cukrem porzeczki, dokładnie mieszamy łyżką lub robotem na zmniejszonej mocy  i gdy jasna warstwa serowa zatężeje, wylewamy na nią masę serowo - porzeczkową. Ponownie umieszczamy w lodówce do całkowitego zatężenia obu warstw serowych ( najlepiej na noc ). Przed podaniem dowolnie dekorujemy.             Polecam również: W kuchni na wesoło:    Ludożerca nie może usnąć, męczą go wyrzuty sumienia, brak perspektyw, możliwość wojny z sąsiednim plemieniem.... Przewraca się z boku na bok, budzi żonę i żali się jej... A ona spokojnie stwierdza: - A mówiłam, nie jedz na kolację  filozofa.... 