Ciasto znane jest mi od kilku lat. Często do niego wracam, bo jest bardzo smaczne, nie za słodkie. Bakaliowe placki w połączeniu z kremem budyniowo- brzoskwiniowym i zatopione w nim delicje nasączone kawą ze spirytusem tworzą bardzo wykwintną kompozycję smakową. W minione Święta Bożego Narodzenia królowało na naszym stole. Pozostały tylko zdjęcia ;).   Przepis na ten rarytas generalnie znany jest. Można spotkać go na kulinarnych stronach internetowych, bądź w wielu publikacjach. Ja robię wg. przepisu zamieszczonego w książce "Nowe ciasta Siostry Leonilli". Nieznacznie zmodyfikowałam.        Składniki  placków bakaliowych (na formę o wym. 28x40cm):  8 białek 200g cukru 3 żółtka 200g orzechów mielonych (włoskich lub laskowych) 100g wiórków kokosowych 100g rodzynek 3 łyżki mąki pszennej 1 łyżeczka proszku do pieczenia    Składniki  kremu budyniowo- brzoskwiniowego:  sok z 1 puszki brzoskwiń 1½ - 2 kostki masła (300 - 400g) 5 łyżek cukru 2 budynie śmietankowe bez cukru ( 2x40g) 1 łyżka mąki pszennej 1½ szklanki wody 5 żółtek ponadto:  2 paczki ciastek delicja o smaku pomarańczowym (24 szt.) ¼ szklanki mocnego naparu kawy naturalnej ¼ szklanki spirytusu osączone brzoskwinie (1 puszka) 2 galaretki brzoskwiniowe    Wykonanie placków bakaliowych: Rodzynki przelewamy wrzątkiem i odstawiamy do osiąknięcia z wody. Orzechy mielimy. Mąkę mieszamy z proszkiem do pieczenia, dajemy zmielone orzechy, wiórki kokosowe i rodzynki. Całość dokładnie mieszamy. Białka ubijamy, dodajemy porcjami cukier, żółtka i  suchą mieszankę. Z tak przygotowanego ciasta pieczemy dwa placki w piekarniku nagrzanym do temp. 160°C przez ok. 35 minut. Wykonanie kremu budyniowo-brzoskwiniowego: Sok z brzoskwiń zagotowujemy z cukrem i ¾ szklanki wody. Budynie mieszamy z mąką pszenną i rozpuszczamy w ¾ szklanki wody, dodajemy żółtka. Dokładnie miksujemy i wlewamy na wrzący sok. Stale mieszając trzymamy na ogniu do zagotowania (do utraty surowizny), po czym odstawiamy pod przykryciem do ostudzenia. Masło ucieramy do białości i dodajemy stopniowo przestudzony budyń ( najlepiej gdy jest jeszcze lekko ciepły , ale na tyle przestudzony, aby nie rozpuszczał masła).   Wykonanie ciasta: Na placek bakaliowy wykładamy połowę kremu. Na to układamy delicje (czekoladą do dołu) nasączone kawą ze spirytusem, lekko  wciskając je w krem. Nasączamy jeszcze raz pozostałym ponczem. Na ciastka wykładamy drugą część kremu, zostawiając kilka łyżek. Przykrywamy plackiem i cieniutko smarujemy pozostałym kremem.. Na to układamy na dachówkę pokrojone w plasterki brzoskwinie. Całość zalewamy przygotowaną wcześniej galaretką (rozpuszczamy 2 galaretki w 3 szklankach wody). Wstawiamy do lodówki. Ciasto jest najsmaczniejsze na drugi dzień i gdy osiągnie temp. pokojową. 