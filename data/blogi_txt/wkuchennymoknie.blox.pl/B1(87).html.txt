Latem kiszę kapustę w małych ilościach w garnku, a gdy już się ukisi przekładam  do słoików i przechowuję w lodówce, bądź w piwnicy. Warto robić sobie taką domową, swoją, bo przynajmniej wiadomo, że jest zdrowsza od kupionej. W zasadzie można w ten sposób kisić przez cały rok, gdy kończy się jedna porcja, natychmiast pomyśleć o ukiszeniu kolejnej, tak aby stale mieć ją do spożycia. Gdy nie ma się możliwości szatkować większej ilości kapusty i jest problem z przechowywaniem, to właśnie ten sposób uważam za dość praktyczny.            Składniki:  5 kg kapusty białej szatkowanej 1 marchewka ( ok. 100g) 70 - 80 g soli kamiennej niejodowanej    Wykonanie: Główki kapusty oczyszczamy, zdejmujemy wierzchnie liście, myjemy, kroimy na pół i drobno szatkujemy. Obraną i umytą marchewkę ścieramy na tarce o dużych oczkach, mieszamy z kapustą wraz z solą. Układamy partiami w dużym garnku, dobrze ubijając pięścią lub drewnianym tłuczkiem, aż powstanie sok. Przykrywamy dużym talerzem, obciążamy ciężkim kamieniem i przykrywamy garnek ściereczką. Jeżeli proces fermentacji będzie zbyt intensywny, co będzie się objawiać charakterystycznym zapachem, należy umieścić garnek w chłodniejszym miejscu. Gdy po 1-2 dniach powstanie piana zbieramy ją wraz z nadmiarem soku (trochę soku zostawiamy, tak aby przykrywał w całości talerz). Możemy przez kilka dni przekłuwać warstwę zbitej kapusty zaostrzonym, drewnianym patyczkiem, aby ułatwić odprowadzenie gazów z dolnych warstw ( przy małej ilości kapusty nie jest to konieczne). Po upływie ok. 1 tygodnia kapustę (próbujemy jej smak, czy jest już kwaśna) przekładamy do słoików, mocno ugniatamy i zamykamy nakrętkami. Przechowujemy w lodówce lub w piwnicy. Przechowywana w lodówce tak ukiszona kapusta nie podlega dalszej fermentacji, natomiast w wyższej temperaturze np. piwnicy niezbyt chłodnej może dalej fermentować, a to może z kolei powodować wyciekanie soku ze słoików. Warto w takiej sytuacji podłożyć pod słoiki folię, aby zabezpieczyć przed zabrudzeniem półek. Polecam również: 