Pikle to świetne rozwiązanie na wykorzystanie ogórków nasienników. Przerośnięte ogórki corocznie pojawiają się na moich grządkach, gdy nie zerwę wszystkich na czas. Ale nie ma problemu, gdyż można je przerobić na pyszny dodatek do wędlin, mięs czy też drugiego dania.   Przepis pochodzi z miesięcznika Babeczka nr 9/2006. Według tego przepisu robię pikle ogórkowe już od kilku lat.        Składniki :  3 kg ogórków nasienników 5 szklanek wody 1 szklanka octu  10% 1¹⁄³ szklanki cukru 1 łyżka soli 1 liść laurowy 5 ziaren ziela angielskiego 1 łyżka gorczycy 1-2 łyżeczki sosu paprykowego TABASCO (bardzo ostre!) lub 5 łyżek musztardy    Wykonanie: Ogórki obieramy, kroimy wzdłuż na ćwiartki, usuwamy nasiona i układamy ciasno w słoikach. Wszystkie składniki zalewy, oprócz musztardy lub  sosu tabasco gotujemy razem. Gdy zalewa lekko się ostudzi dodajemy 1 łyżeczkę tabasco, jeżeli chcemy mieć pikantne pikle lub 5 łyżek musztardy dla wersji o smaku łagodnym. Całość zalewy dokładnie mieszamy, szczególnie po dodaniu musztardy. Przygotowane w słoikach ogórki zalewamy, zakręcamy i pasteryzujemy 15 - 20 minut. 