Już od dłuższego czasu te paszteciki były w polu mojego zainteresowania. Apetyczne zdjęcie, prosty przepis zamieszczony w książeczce "Z kuchennej półeczki 120 wypieków" bardzo zachęcały do ich zrobienia. I przyznam, że warto było je upiec. Jest to szybka w wykonaniu i smaczna przekąska, a najlepiej smakuje tuż po upieczeniu.  Paszteciki można również przygotować wcześniej, zamrozić i upiec tuż przed podaniem. Składniki:  2 opakowania (2 x 275g) gotowego ciasta francuskiego 100 g drobno posiekanej szynki 250 g tłustego białego sera 4 łyżki posiekanego szczypiorku 1 jajko 4 łyżki startego parmezanu sól, pieprz do smaku     Wykonanie:  W misce mieszamy drobno posiekaną szynkę, ser i posiekany szczypiorek. Doprawiamy do smaku solą i pieprzem. Oba płaty ciasta francuskiego dzielimy na 12 równych  prostokątów.  Rozsmarowujemy farsz pośrodku 12 kawałków ciasta, pozostawiając dookoła brzeg ok. 1,5 cm. Rozmąconym jajkiem z dodatkiem niewielkiej ilości wody smarujemy za pomocą pędzelka brzegi ciasta. Pozostałe 12 kawałków ciasta oprószamy delikatnie mąką i składamy wzdłuż na pół. Pośrodku ciasta robimy nożem równoległe nacięcia co 0.5 cm pozostawiając brzegi ok. 1,5 cm.  Rozkładamy plastry ciasta i przykrywamy nimi wcześniej przygotowane prostokąty z farszem. Dociskamy brzegi, aby zakleić paszteciki, smarujemy rozmąconym jajkiem i posypujemy parmezanem. Wstawiamy na ok. 30 minut do lodówki. Pieczemy w piekarniku nagrzanym do temp. 200°C  ok. 20 minut. Podajemy zaraz po upieczeniu, bo takie są najsmaczniejsze. 