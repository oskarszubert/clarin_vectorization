Obecnie, zimową porą na naszym stole bardzo często królują jako przystawki do obiadu  marchewka z groszkiem (klik) i buraczki, które robię w kilku wersjach zarówno na zimno jak i na ciepło. Na zimno buraczki bardzo smakują nam pod postacią sałatki(klik) lub jako marynowane(klik), które podaję w połówkach. Buraczki na ciepło zasmażane robię według wypróbowanego, tradycyjnego przepisu mojej Babci i Mamy. Robiłam również według przepisów zamieszczonych w literaturze kulinarnej, ale ten nasz rodzinny, pokoleniowy, prosty, bez dodatków przepis najbardziej nam odpowiada.           Składniki:  1 kg buraków czerwonych ugotowanych i obranych ( 1,5 kg surowych) 50 g smalcu wieprzowego 3 - 4 łyżki soku z cytryny 1 łyżka cukru  1 łyżeczka soli  1 łyżka mąki pszennej  ok. ½ szklanki przegotowanej letniej wody  ewentualnie pieprz czarny mielony do smaku ( przeważnie  nie dodaję)     Wykonanie: Buraki dokładnie myjemy (najlepiej używając szczoteczki). Gotujemy do miękkości (w zwykłym garnku ok. 2,5 godziny). Przestudzone buraki  obieramy i ścieramy na tarce o drobnych oczkach ( ścieram rownież częściowo na jeszcze drobniejszych, przeznaczonych do ziemniaków lub tylko na tych do ziemniaków). Na patelni rozgrzewamy smalec, dajemy buraczki i mieszajac zasmażamy na średnim ogniu  do odparowania soku (trwa to zazwyczaj kilka minut), dajemy sok z cytryny, sól, cukier i stale mieszając (aby nie przywarły do dna patelni i nie przypaliły się)  zasmażamy ok. 1 minuty, po czym wsiewamy mąkę i dalej stale mieszając trzymamy na ogniu jeszcze przez chwilę, do utraty surowizny mąki.  Wlewamy wodę porcjami, dalej stale mieszamy i ewentualnie dajemy jeszcze do smaku sól, cukier, sok z cytryny i pieprz (opcjonalnie). Podajemy na ciepło. Buraczki na ciepło zasmażane świetnie smakują do kotletów, bitek, gulaszy mięsnych.               Polecam również: 