Ostatni dzień karnawału postanowiłam zaakcentować tym, co w czasie jego trwania królowało na wielu stołach, a  także i tutaj na wielu blogach. Do ich wykonania skorzystałam z przepisu zamieszczonego w ostatnim numerze tygodnika "Niedziela". Spodobał mi się ten przepis chociażby z tego względu, że nie trzeba było tłuc ciasta wałkiem.  Takie "tortury" wykonuje  się na   tym cieście w wielu książkowych przepisach, niejednokrotnie i na stronach internetowych. Może to i dobry sposób, z pewnością pomaga odreagować niepotrzebne emocjonalne napięcia. Ale jak sobie pomyślałam, że trzeba okładać wałkiem to ciasto, to jakoś mnie to zniechęcało do ich smażenia i tak mnie zastał koniec karnawału.  Tak więc sięgnęłam po wspomniany przepis i narobiłam cały stos chrustów. Wyszły bardzo, bardzo kruchutkie, Trzeba było delikatnie obchodzić się z nimi, bo bardzo łamały się.  A co najważniejsze były bardzo smaczne.      Składniki:       3 szkl. mąki pszennej   7 żółtek   4 łyżki śmietany ( ja dałam 7 łyżek)   2 łyżki octu lub spirytusu (dałam spirytus)   szczypta soli        dodatkowo:      cukier puder do obsypania faworków smalec lub olej do smażenia ( użyłam smalcu jaki pozostał mi ze smażenia pączków, był jeszcze w dobrym stanie)      Wykonanie: Do mąki dałam żółtka, spirytus, sól i mieszałam całość robotem, końcówkami do wyrabiania ciasta, do równomiernego rozprowadzenia żółtek.  Powoli dodawałam śmietanę stale mieszając ok. 5-6 minut. Dodałam  jeszcze dodatkowo 3 łyżki  śmietany, tak jak było sugerowane w przepisie, w przypadku gdy ciasto okazałoby się za gęste.  Przełożyłam ciasto na stolnicę i rękami wyrabiałam jeszcze ok. 3 minut ponieważ zauważyłam, że  żółtka nie były równomiernie rozprowadzone w cieście. Ciasto podzieliłam na kilka porcji, każdą z nich rozwałkowałam i pokroiłam radełkiem na paski.  Środek każdego paska przecięłam i przełożyłam jednym końcem przez wykonane nacięcie. Smażyłam na dobrze rozgrzanym smalcu jaki mi pozostał ze smażenia pączków, dość intensywnie, wtedy najlepiej rosły.  Każdą porcję usmażonych faworków odsączałam z tłuszczu  na papierze.  W końcu posypałam cukrem pudrem, by wreszcie można było je zjeść. 