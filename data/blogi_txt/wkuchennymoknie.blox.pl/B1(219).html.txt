Warto zrobić sobie  domową przyprawę do piernika. Sporządzona ze świeżo zmielonych składników jest znacznie  bardziej aromatyczna, niż ta zakupiona w sklepie. Warto eksperymentować w doborze ilości składników jak również użyć tylko tych, które nam smakowo odpowiadają.  Moja przyprawa do piernika właśnie w ten sposób powstała. Zachęcam do takiego domowego jej sporządzania, a piernikowe wypieki odpłacą się nam wspaniałym smakiem i niepowtarzalnym aromatem :)       Składniki:  4 łyżeczki mielonego cynamonu ( 2 - 3 kawałki kory ok. 14 g)  3 łyżeczki mielonych goździków ( 2,5 łyżeczki całych) 3 łyżeczki mielonego imbiru 3 łyżeczki  świeżo startej gałki muszkatołowej (ok. 2 gałki) 2,5 łyżeczki kardamonu  ( 1,5 łyżeczki wyłuskanych nasion)  1 łyżeczka mielonego ziela angielskiego (ok. 20 dużych ziaren ) 1 łyżeczka mielonej kolendry ( 3/4 łyżeczki nasion ) 1/5 łyżeczki mielonego kminku (4 szczypty)  3 - 4 szczypty mielonego anyżu ( 2 - 3 ziarnka wyłuskane z gwiazdek ) Wykonanie:  Cynamon owijamy w ściereczkę i rozgniatamy za pomocą wałka lub rozbijamy tłuczkiem. Nasiona kardamonu wyłuskujemy z łupinek. Z gwiazdki anyżu wyłuskujemy ziarenka, owijamy w ściereczkę i rozbijamy tłuczkiem. Gałkę muszkatołową ścieramy na tarce o bardzo drobnych oczkach. Pozostałe składniki mielemy kolejno za pomocą młynka ręcznego lub rozcieramy w moździeżu. Możemy również posłużyć się elektrycznym młynkiem do mielenia kawy, pamietając jednak o tym, że jego wnętrze nabiera intensywnego aromatu mielonych przypraw. Ale jeżeli lubimy kawę z nutą piernikową, to  po sprawie. Z czasem aromat zanika. Możemy również zmielić nieco ryżu, który częściowo eliminuje zapach. Jeżeli korzystamy z moździeża, wówczas  roztarte składniki przesiewamy przez sitko i to co nam zostanie na nim ponownie rozcieramy. Zmielone składniki dokładnie mieszamy, przesypujemy do słoiczka i szczelnie zamykamy. Z podanych wyżej ilości otrzymujemy 45g przyprawy (7 łyżek). Polecam również: 