Jest to jedno z ciast, które gościło ostatnio na moim rodzinnym stole wielkanocnym. Dawno nie robiłam tego ciasta, dlatego też po krótkiej naradzie rodzinnej postanowiłam je upiec na tegoroczną Wielkanoc. Przepis dość stary, pochodzi z książki Przepisy Czytelników - jesień wydanej w 1994r. Ciasto jest bardzo smaczne i dekoracyjne. I dodam, że zastępuje u nas tradycyjny, wielkanocny mazurek, gdyż ten ostatni jakoś się nie przyjął w mojej kuchni.            Składniki na ciasto:  30 dag mąki pszennej 25 dag masła 10 dag cukru pudru 4 jajka 4 łyżki śmietany 1 łyżka proszku do pieczenia 1 cukier waniliowy (16 g) 30 dag powideł śliwkowych 30 dag rodzynek 20 dag moreli suszonych 15 dag orzechów włoskich drobno mielonych 15 dag migdałów drobno mielonych    Składniki na krem:  4 żółtka 4 łyżki cukru pudru 1 cukier waniliowy (16 g) 2 łyżki mąki pszennej 1 łyżka mąki ziemniaczanej ½ litra mleka 200g masła sok z 1 cytryny skórka otarta z połowy cytryny    ponadto na bezę: 4 białka 3 łyżki cukru pudru     Wykonanie ciasta: Mąkę mieszamy z proszkiem do pieczenia i siekamy z ochłodzonym masłem do uzyskania "drobnej kaszki". Dodajemy cukier, żółtka, śmietanę i cukier waniliowy. Ciasto dokładnie wyrabiamy. Powinno być dość luźne, nie za gęste. Rozprowadzamy równomiernie na dwóch identycznych blachach ( 28 x 40 cm ) wyłożonych papierem do pieczenia ciast. Oba ciasta smarujemy powidłami. Na powidła dajemy  pianę z 4 białek ubitą na sztywno z 3 łyżkami cukru pudru. Oba placki posypujemy obficie rozdrobnionymi bakaliami. Pieczemy ok. 20 minut w temp. 180°C. Bakalie można przykryć folią aluminiową, aby zabezpieczyć przed ich nadmiernym wysuszeniem lub przypaleniem.   Wykonanie kremu: Żółtka ucieramy z cukrem pudrem i cukrem waniliowym, dodajemy mąkę pszenną, ziemniaczaną, i mieszamy z 1 szklanką mleka zimnego. Drugą szklankę mleka zagotowujemy, wlewamy zaprawę żółtkowo-mączną i stale mieszając zagotowujemy do zagęstnienia i utraty surowizny. Masło ucieramy do białości i dajemy porcjami przestudzony budyń żółtkowy. Do utartego kremu dodajemy sok z cytryny i startą skórkę cytrynową, dokładnie mieszamy.   Wykończenie: Bakaliową warstwę jednego z placków smarujemy równomiernie kremem. Przykrywamy drugim plackiem tak, aby na wierzchu były bakalie. Lekko dociskamy na całej powierzchni. Ciasto jest lepsze, gdy poleży co najmniej 1 dobę w chłodnym miejscu. 