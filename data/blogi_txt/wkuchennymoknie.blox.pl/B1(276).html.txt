Surówkę jak sama nazwa wskazuje robię głównie w okresie wiosennym.  Wykorzystuję do jej wykonania warzywa, które sukcesywnie pojawiają się na moich ogródkowych grządkach i w tunelu. Jak na razie, do jej wykonania, ogórka i pomidora kupiłam. Ale gdy tylko pojawią się w moim ogrodzie z chęcią zrezygnuję z kupnych.  Taka surówka ze świeżych warzyw jest smaczna i zdrowa.  Zresztą nie muszę chyba wspominać. Każdy o tym wie, jakie to witaminy kryją w sobie młode warzywa, szczególnie  z własnych, nieschemizowanych upraw. Składniki:  1 główka sałaty 1 pęczek rzodkiewki 1 pęczek szczypiorku 1 ogórek  1 pomidor kilka gałązek koperku 4-5  łyżek oleju słonecznikowego sok z cytryny lub kwasek cytrynowy do smaku  sól, pieprz do smaku       Wykonanie: Warzywa oczyszczamy i płuczemy. Sałatę rwiemy na małe kawałki. Szczypiorek drobno kroimy. Rzodkiewkę i obranego ogórka ścieramy na tarce o dużych oczkach. Koperek drobno siekamy. Pomidora polewamy wrzątkiem, ściągamy skórkę i kroimy w kostkę. Tak przygotowane warzywa mieszamy, dajemy sok z cytryny, sól, pieprz do smaku i olej. Całość jeszcze raz mieszamy. Podajemy do dań obiadowych. 