Pyszny, delikatny i nie za słodki jest ten tort. Połówki gruszek zatopione są w czekoladowym kremie serowo - budyniowym z nutą pomarańczy. Spód ciasta stanowi placek biszkoptowy delikatnie nasączony sokiem pomarańczowym. Ciasto jak w sam raz na długie, szare jesienne wieczory.  Porcja tej słodkości z pewnością poprawi nam nastrój.   Przepis pochodzi z czasopisma "Pieczenie jest proste - śliwki, jabłka i gruszki" nr 4/2010. Trochę zmodyfikowałam.          Składniki spodu biszkoptowego * ( na tortownicę o średnicy 30 cm):    ¾ szkl. cukru 4 jajka 80 g mąki pszennej 50 g mąki ziemniaczanej  1 łyżeczka cukru z naturalną wanilią ½  łyżeczki proszku do pieczenia 1 łyżka soku z cytryny *UWAGA: Ciasto możemy wykonać bez użycia piekarnika, wykorzystując gotowy spód tortowy. Zazwyczaj ma on średnicę 24 cm, a więc robimy nadzienie z ¾ ilości składników podanych w przepisie.      Składniki kremu czekoladowego:   400 ml mleka 1 op. budyniu waniliowego ( na 500 ml mleka) 3 - 4   łyżki kakao 400 - 500 g twarogowego serka śmietankowego o kremowej konsystencji  400 ml śmietany kremówki 1 pomarańcza (250 - 300 g) 3 łyżki cukru kryształu 150 g cukru pudru 6 - 7 łyżeczek żelatyny       Oprócz tego:  ok. 1 kg gruszek soczystych i miękkich ( u mnie odmiana Generał) ** ok. 50g gorzkiej czekolady ** można zastąpić gruszkami w syropie lub z kompotu (należy je dokładnie osączyć przed  ułożeniem  na blacie biszkoptowym) Wykonanie biszkoptu:Białka oddzielamy od żółtek i ubijamy na sztywną pianę. Pod koniec ubijania dodajemy porcjami cukier, cukier z wanilią, a następnie utarte z 1 łyżką soku z cytryny żółtka. Obie mąki i proszek do pieczenia dokładnie mieszamy i powoli wsiewamy małymi porcjami do masy jajecznej za pomocą sitka, delikatnie mieszając łyżką. Ciasto wylewamy do dużej formy. Pieczemy w temp. 180°C ok. 30 min. Po ostudzeniu odcinamy cienko wierzchnią warstwę.   Pomarańczę myjemy szczoteczką i polewamy wrzątkiem. Skórkę ścieramy na tarce, z pomarańczy wyciskamy sok. Połową soku nasączamy biszkopt. Pozostałą część odstawiamy. Na biszkopt układamy połówki gruszek obrane ze skórki i pozbawione gniazd nasiennych.     Wykonanie kremu czekoladowego:  Budyń mieszamy w ¼ szklanki zimnego mleka. Pozostałe mleko gotujemy z 3 łyżkami cukru. Kakao rozcieramy w niewielkiej ilości wrzątku i dajemy do gotującego się mleka. Gotujemy ok. 2 minut, po czym wlewamy rozprowadzony w mleku budyń i stale mieszając  gotujemy  do utraty surowizny. Odstawiamy do całkowitego ostudzenia pod pokrywką (aby na powierzchni nie utworzył się kożuch).   Mikserem ręcznym mieszamy serek, dodajemy porcjami cukier puder, przestudzony budyń, startą skórkę pomarańczową i pozostały sok. Wszystkie składniki dokładnie mieszamy na jednolitą masę.   Śmietanę ubijamy na sztywno. Żelatynę zalewamy niewielką ilością zimnej wody i odstawiamy do napęcznienia, po czym rozpuszczamy  w jak najmniejszej ilości wrzątku. Cienkim strumieniem wlewamy rozpuszczoną żelatynę do masy serowo - budyniowej, stale mieszając ręcznym mikserem na zmniejszonych obrotach. Ubitą śmietanę delikatnie łączymy z kremem najlepiej za pomocą dużej łopatki lub łyżki. Natychmiast  wylewamy na biszkopt z gruszkami i wyrównujemy powierzchnię. Wstawiamy do lodówki na co najmniej 4 godziny ( najlepiej na noc). Przed podaniem dekorujemy w dowolny sposób czekoladowymi wiórkami*   * Czekoladę dzielimy na kostki, wkładamy do naczynia. Naczynie zanurzamy w gorącej kąpieli i podgrzewamy do chwili rozpuszczenia czekolady. Natychmiast wylewamy na duży płaski półmisek, rozprowadzamy łopatką i wstawiamy do lodówki. Gdy czekolada stwardnieje za pomocą skrawaka do sera żółtego wiórkujemy ją. Polecam również:           W kuchni na wesoło:   Mówi gospodyni do gospodarza: - Popatrz mężu jaka ta kura smutna. Może by ją tak wziąć na rosół, co? - Sądzisz, że to ją rozweseli ? 