Tak się rozsmakowaliśmy w smażonej wątróbce drobiowej, że szukam przeróżnych, ciekawych przepisów z nią związanych. Ostatnio natknęłam się na ciekawą propozycję podania smażonej wątróbki *. Kawałeczki wątróbki umieszczone są na podsmażonym na maśle krążku jabłka i polane sosem musztardowym. Całość prezentuje się dość efektownie i zachęca do jedzenia nawet tych, którzy wątróbki nie lubią. Dokładnie!  tak właśnie się zdarzyło, gdy podałam ją na stół!     * żródło:   "Dania za grosik" nr 7/2010. Przepis zmodyfikowałam, zwłaszcza sos.      Składniki:  1 kg wątróbek drobiowych 4 cebule (ok. 300 g) 2 łyżki masła 4 - 5 łyżek oleju sól, pieprz do smaku   2-3 jabłka ( u mnie rubin) 2 łyżki mąki   2 łyżki masła do smażenia jabłek    Ponadto na sos musztardowy:  ½ szklanki bulionu 4 łyżeczki musztardy 3 łyżki śmietany ¼ łyżeczki tymianku ¼ łyżeczki cząbru 1 łyżeczka mąki pszennej 1 łyżeczka masła sól, pieprz, papryka słodka i chili w proszku do smaku    Wykonanie: Wątróbkę płuczemy, oczyszczamy z błonek i kroimy na kawałki. Cebule obieramy, kroimy w piórka i smażymy na maśle na dużej patelni. Gdy zeszkli się i zacznie delikatnie przyrumieniać przekładamy do miseczki, a na patelnię wlewamy olej i dajemy pokrojoną wątróbkę. Smażymy bez pokrywki do miękkości, mieszając od czasu do czasu.   Gdy odparuje już znaczna część wody, a wątróbka utraci surowiznę, dodajemy podsmażoną cebulę i dalej smażymy, pamietając o mieszaniu. Zestawiamy z ognia, gdy wytworzony podczas smażenia sos zagęści się. Dodajemy do smaku sól i pieprz.    W tym samym czasie gdy wątróbka smaży się przygotowujemy jabłka i sos. Jabłka myjemy, wydrążamy gniazda nasienne (nie obieramy), tniemy w grube krążki, oprószamy mąką. Smażymy na maśle z obu stron do chwili lekkiego zmięknięcia ( ale nie za długo), odkładamy na półmisek i trzymamy w cieple.    W małym rondelku robimy zasmażkę z 1 łyżeczki masła i 1 łyżeczki mąki. Wlewamy stopniowo bulion stale mieszając i gotujemy przez chwilkę. Wlewamy śmietanę  wymieszaną z musztardą, cząbrem, tymiankiem i stale mieszając doprowadzamy do wrzenia. Dodajemy   sól, pieprz, paprykę słodką i chili w proszku do smaku.   Wątróbki układamy na krążkach jabłek, dekorujemy piórkami cebuli i polewamy sosem. Podajemy z ziemniakami z wody i ulubioną surówką. Dobrze smakuje z surówką z kiszonej kapusty lub ogórkiem kiszonym z papryczką chili. Polecam również: 