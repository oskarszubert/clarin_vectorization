Delikatne i smaczne danie obiadowe. Dobrze smakuje z ryżem na sypko. Polecane jest też z ziemniakami z wody, ale z tym dodatkiem jeszcze nie robiłam. Przepis pochodzi z Dań za grosik nr 10/2010. Trochę zmodyfikowałam.        Składniki:  500g mięsa mielonego z łopatki wieprzowej 1 jajko 1 cebula (ok. 50g) 1 łyżeczka płynnej przyprawy maggi 1 łyżka bułki tartej  1 łyżka masła 1 świeża żółta papryka (ok. 200g) 4 marchewki (ok. 600g) 2 szklanki bulionu warzywno-drobiowego ( ew. 2 kostki bulionu z indyka z warzywami + 500 ml wrzątku)  sól, pieprz do smaku Wykonanie: Mięso mielone łączymy  z jajkiem, bułką tartą i przyprawą maggi. Dodajemy do smaku sól i pieprz.  Drobno posiekaną cebulę smażymy na  maśle do zeszklenia i łączymy z masą mięsną. Dokładnie wyrabiamy, aż składniki dobrze połączą się. Zwilżonymi wodą dłońmi formujemy kulki wielkości orzecha włoskiego. Gotujemy w osolonym wrzątku  7 minut  od wypłynięcia. Wyjmujemy łyżką cedzakową na talerz. Paprykę kroimy w paski, marchew w słupki. Warzywa zalewamy bulionem ( w przypadku kostek rosołowych rozpuszczamy je w 500 ml wrzątku) i gotujemy do miękkości. Do wywaru wkładamy kulki mięsne, podgrzewamy chwilę razem na małym ogniu, by smaki połączyły się. Ewentualnie dosmakowujemy solą i pieprzem. Podajemy z ryżem ugotowanym na sypko lub z ziemniakami z wody. Możemy posypać posiekaną zieleniną. 