Dynia jest bardzo bogata w witaminy i składniki mineralne, szczególnie ta o pomarańczowym miąższu. Im bardziej intensywna barwa tym więcej witamin.  Ze wzgledu na dobroczynne właściwości dietetyczne i lecznicze dyni warto ją spożywać w jak największej ilości w okresie jej wegetacji, a na okres późniejszy przetworzyć do słoików. Jest to wspaniały dodatek do ciast, ciasteczek, zup i wielu innych potraw. Polecam!      Składniki: dowolna ilość dojrzałej dyni ( u mnie odmiana bambino) Wykonanie: Dynię myjemy, osuszamy i kroimy na pół. Usuwamy gniazda nasienne*.  Jeżeli dynia jest duża kroimy na ćwiartki lub więcej kawałków.  Układamy na blasze wyścielonej papierem do pieczenia skórką do góry i wkładamy do piekarnika nagrzanego do temperatury 200°C. Pieczemy ok. 60 minut. Wyjmujemy z piekarnika i odstawiamy do ostudzenia. Wydrążamy miąższ, miksujemy, ewentualnie przecieramy przez sitko. Przekładamy do wyparzonych niedużych słoików, zamykamy i dwukrotnie pasteryzujemy. Pierwszego dnia pasteryzujemy w kąpieli wodnej w temp. 80 - 90 °C przez 60 minut, po czym wyjmujemy z garnka i trzymamy pod kocykiem ok. 1 dobę. Następnego dnia powtarzamy tą czynność, pasteryzując krócej, bo 40 minut. Ponownie dajemy słoiki pod kocyk. Po całkowitym ostudzeniu przenosimy w chłodne miejsce. Taka dwukrotna pasteryzacja jest konieczna ze względu na zawarte w dyni białko.   * Pestek nie wyrzucamy, bo są też bardzo wartościowe. Oczyszczamy je, płuczemy i dokładnie suszymy. 