Nutella śliwkowa to po prostu powidła śliwkowe z dodatkiem kakao lub czekolady.  Generalnie ten przysmak znany jest od wielu lat również pod inną nazwą jako czekośliwka. Trudno się oprzeć, aby go nie zrobić przy okazji domowego przerobu węgierek na powidła. Tego pysznego dodatku do pieczywa, podpłomyków, wafli, ciast czy deserów nie może zabraknąć każdego roku i w mojej kuchni.  Robię więc  tyle nutelli śliwkowej, aby moi najbliżsi  mogli do woli delektować się  jej wspaniałym smakiem przypominającym śliwki w czekoladzie.        Składniki:   2 kg odpestkowanych śliwek wegierek kilka łyżek wody  300 - 400 g   cukru 32 g cukru wanilinowego 100 g ciemnego kakao + trochę wrzątku    Wykonanie: Śliwki myjemy, przepoławiamy i usuwamy pestki. Garnek (najlepiej z grubym dnem) ustawiamy na płytce zabezpieczającej przed przypaleniem, wlewamy trochę wody, tak aby przykryła dno (ok. ¼ szklanki). Wsypujemy odpestkowane śliwki i ogrzewamy bez pokrywki na małym ogniu, od czasu do czasu mieszając (dokładnie szurając o dno) drewnianą łopatką.Trzymamy na małym ogniu ok. 1,5 godziny. Po tym czasie śliwki rozpadają się i w znacznym stopniu zagęszczają. Wyłączamy ogrzewanie i pozostawiamy do całkowitego ostudzenia (nie przykrywamy, aby mogła odparować woda). Robię to zwykłe wieczorem i pozostawiam do ostudzenia na noc.Ponownie stawiamy na płytkę i ogrzewamy na małym ogniu, tym razem częściej mieszamy, aby dość zagęszczone powidła nie przywarły do dna. Zwykle po ok. 1 godzinie powidła są wystarczająco gęste.  Dajemy cukier, dokładnie mieszamy. Kakao wraz z cukrem wanilinowym rozprowadzamy w jak najmniejszej ilości wrzątku, tak aby uzyskać papkę o konsystencji gęstej śmietany i wlewamy do powideł, stale mieszając drewnianą łopatką, szurając dokładnie po dnie garnka. Trzymamy na ogniu jeszcze  5 - 10 minut, prawie stale mieszając. Gorącą nutellę śliwkową przekładamy do wyparzonych słoików, zamykamy i odwracamy do góry dnem. Po 5 minutach odwracamy i po całkowitym wystudzeniu przenosimy w chłodne miejsce.  Uwaga: jeżeli do garnka dajemy większą ilość śliwek, to czas ogrzewania podany w przepisie może okazać się niewystarczający dla uzyskania pożądanej gęstości i należy go zwiększyć. Polecam również: 