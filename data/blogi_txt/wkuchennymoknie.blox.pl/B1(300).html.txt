Pyszny i ładnie prezentujący się na stole deser. Na letnie upały... jak najbardziej... polecam! Zrobiłam go jak na razie z brzoskwiń z puszki, ale gdy tylko te owoce będą w moim zasięgu, zrobię z pewnością ten smakowity deserek ponownie. Inspiracją do jego wykonania był przepis na terrinę truskawkową zamieszczony w miesięczniku "Moje gotowanie - ciasta i desery" - wydanie specjalne nr 7/2010. Trochę zmodyfikowałam.         Składniki: 50 dag porzeczek czerwonych ok. 1,5 kg świeżych brzoskwiń lub z puszki (2 x po 825 g netto)  sok z 1 cytryny 500 ml śmietany kremówki 30% 5 łyżek cukru pudru  5 łyżeczek żelatyny + ¼ szklanki zimnej wody + ¹⁄³ szklanki wrzątku Wykonanie: Keksówkę o długości 34 cm wykładamy folią aluminiową. Brzoskwinie osączamy z zalewy. Połowę owoców miksujemy z dodatkiem cukru pudru i soku z cytryny.  Pozostałe kroimy na kawałki, większe do wyłożenia dna i mniejsze do masy. Porzeczki myjemy i osączamy. Kawałki brzoskwiń układamy po obu brzegach dna. Środek  uzupełniamy częścią porzeczek. Żelatynę zalewamy zimną wodą do napęcznienia, po czym rozpuszczamy we wrzątku. Śmietanę ubijamy na sztywno, dodajemy porcjami papkę brzoskwiniową  i wlewamy przestudzoną żelatynę, stale mieszając. Część masy wylewamy na owoce w keksówce, ale tylko tyle , aby je przykryć. Do reszty masy dajemy pozostałe owoce i delikatnie mieszamy. Gdy masa zacznie tężeć wykładamy do keksówki. Odstawiamy do lodówki , aby dobrze zesztywniała. Wykładamy całość na tackę odwracając keksówkę do góry dnem i zdejmujemy delikatnie folię aluminiową. Kroimy na dość szerokie paski. Dobrze smakują z rurkami waflowymi. 