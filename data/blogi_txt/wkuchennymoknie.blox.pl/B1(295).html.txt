Ten przekładany piernik jest szybki i łatwy w wykonaniu, bardzo smaczny, aromatyczny, miękki i wilgotny. Przełożony jest masą krówkową i cienką warstwą  powideł śliwkowych. Te oba składniki bardzo dobrze komponują się z lekko korzennym smakiem ciasta i polewą czekoladową. Piernik tuż po upieczeniu jest bardzo puszysty i można się pokusić o szybkie jego przełożenie, gdy niejako zmuszają nas do tego okoliczności. Jednakże sugeruję, aby piernikowi dać trochę  wolnego czasu, aby sobie poleżał i dojrzał, a wówczas zachwyci nas swoim niepowtarzalnym smakiem i aromatem.  Ciasto upiekłam według receptury na piernik, zamieszczonej w Wielkiej Księdze Ciast Siostry Anastazji. Ciasto wzbogaciłam dodatkowo wspomianymi już powidłami i masą krówkową według własnej koncepcji. Polecam zwłaszcza na okres Świąt Bożego Narodzenia :)      Składniki ciasta (u mnie keksówka 36x12 cm):  3 jajka 1½ szklanki cukru  3 szklanki mąki pszennej 200 g miodu naturalnego płynnego 1 szklanka kwaśnej śmietany 2 łyżki zimnej wody 200 g masła 1 łyżeczka sody oczyszczonej 1 op. gotowej przyprawy do piernika (u mnie 2 łyżki przyprawy do piernika własnej roboty ) 1 łyżka kakao    Składniki masy krówkowej:  260g krówek mlecznych (u mnie Wawel) ½ szklanki mleka 100 g masła   dodatkowo:  300 - 350 g powideł śliwkowych gotowa polewa czekoladowa (u mnie własnej roboty (klik) ) Wykonanie ciasta: Masło ucieramy z cukrem, dodajemy żółtka, ucieramy do połączenia się składników. Kolejno dodajemy miód, wodę, śmietanę stale ucierając. Mąkę mieszamy z sodą, kakao i przyprawą do piernika. Wsiewamy za pomocą sitka do utartej masy stale ucierając. Białka ubijamy na sztywno i delikatnie mieszamy z ciastem. Wykładamy do formy i pieczemy w piekarniku nagrzanym do temperatury 160°C ok. 50 minut. Sprawdzamy za pomocą patyczka, czy ciasto jest upieczone, jeżeli tak wyłączamy ogrzewanie, uchylamy drzwiczki i po 5 minutach wyjmujemy z piekarnika. Piernik możemy przełożyć od razu (jeżeli chcemy podać do stołu po 1 - 2 dniach)   lub później po kilku dniach. Przed przełożeniem piernik kroimy wzdłuż na 4 blaty. Wykonanie masy krówkowej: Krówki dzielimy na kawałki, dajemy do rondelka, zalewamy mlekiem i ogrzewamy na średnim ogniu, stale mieszając. Gdy krówki rozpuszczą się, zdejmujemy z ognia i dalej mieszamy do ostudzenia i zagęszczenia się masy. Masło ucieramy do białości i dajemy stopniowo całkowicie ostudzoną masę krówkową.   Przekładanie piernika:  Dolny blat  piernika smarujemy połową ilości powideł śliwkowych, najlepiej własnej roboty (klik), dajemy drugi blat, lekko dociskamy, rozprowadzamy równomiernie po całej powierzchni masę krówkową, dajemy trzeci blat, lekko dociskamy, smarujemy pozostałymi powidłami śliwkowymi, dalemy górny blat, lekko dociskamy. Jeżeli masa i powidła trochę nam wydostały się na zewnątrz, rozsmarowujemy szpatułką na powierzchni  ciasta. Piernik polewamy polewą czekoladową, niekoniecznie od razu, np. w przeddzień podania do stołu.                    Polecam również: 