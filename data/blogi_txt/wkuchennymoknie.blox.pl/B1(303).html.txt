Torcik ten jest smaczny i dekoracyjny. Robię go już od paru lat. Teraz postanowiłam również zrobić, a to ze względu na obecność w zamrażalniku pojemnika z  wiśniami. Wiadomo, że nie ma sensu dłużej przetrzymywać zamrożonych  owoców. Stąd zrodził się pomysł przypomnienia zarówno sobie jak i moim najbliższym smaku tego apetycznego ciasta.  Przepis pochodzi z wydania specjalnego Sól i Pieprz nr 2/99.  Jak widać wydanie dość stare, ale zapewniam, że wartościowe. Przepis zmodyfikowałam m.in. zastąpiłam czereśnie wiśniami.                   Składniki na ciasto:  20 dag masła 15 dag cukru 1 cukier waniliowy (16 g)  3 jajka 30 dag mąki pszennej 75g mąki ziemniaczanej 3 płaskie łyżeczki proszku do pieczenia 30 g kakao 6 łyżek mleka 150 ml likieru czekoladowego 1 łyżeczka esencji migdałowej    Składniki na masę wiśniową:       75 dag wiśni świeżych lub mrożonych 500 ml soku wiśniowego       3 pełne łyżki cukru        ½ laski cynamonu       skórka z małej cytryny aromatyczna , dobrze wyszorowana i sparzona wrzątkiem        5 dag mąki ziemniaczanej + ½ szklanki zimnej wody         Składniki na masę serową: 60 dag serka homogenizowanego       15 dag cukru       1 cukier waniliowy (16g)       600 ml śmietany kremówki       1½ opakowania czekoladowej kawy cappucino w proszku (165g)       3 łyżeczki naturalnej kawy rozpuszczalnej       6 łyżeczek żelatyny namoczonej w niewielkiej ilości wody + ¼ szklanki wrzątku      kakao do posypania wierzchu torcika Wykonanie ciasta: Masło ucieramy na puch. Wsypujemy porcjami cukier wymieszany z cukrem waniliowym  i dalej ucieramy. Dodajemy szczyptę soli i kolejno po 1 żółtku stale ucierając. Mąkę pszenną mieszamy z proszkiem do pieczenia i  dodajemy porcjami nie przerywając mieszania. Dodajemy mleko, a następnie mąkę ziemniaczaną wymieszaną z kakao. Na końcu dodajemy pianę z białek i delikatnie mieszamy całość do uzyskania jednolitej masy.  Przekładamy do prostokątnej formy o wym. 28x40 cm wyłożonej pergaminem i pieczemy ok. 25 minut w temp. 180°C. Ciasto dobrze jest upiec w przeddzień wykonywania torcika. Wierzch ciasta delikatnie ścinamy i nasączamy likierem wymieszanym z esencją migdałową.  W przepisie oryginalnym zastosowano zamiast likieru czekoladowego i esencji migdałowej 3 łyżki likieru migdałowego.   Wykonanie masy wiśniowej: Wiśnie myjemy i wypestkowujemy.  Jak już wspomniałam na wstępie użyłam wiśni z zamrażarki, w przeddzień je rozmrażając.  Sok wiśniowy* gotujemy z dodatkiem cukru, cynamonu i skórki cytrynowej  ok. 5 minut na wolnym ogniu.  Skórkę  wyrzucamy do kosza i dodajemy mąkę ziemniaczaną wymieszaną  z ½ szklanki zimnej wody. Zagotowujemy stale mieszając. Dodajemy wiśnie i nie przerywając mieszania trzymamy na ogniu do chwili aż masa będzie jednolicie gorąca. Zestawiamy z ognia do przestudzenia, po czym rozprowadzamy równomiernie na powierzchni ciasta.  * użyłam soku jaki uzyskałam po odsączeniu rozmrożonych wiśni, uzupełniając do obj. 500 ml  wodą.   Wykonanie masy serowej: Śmietanę ubijamy na sztywno i dodajemy porcjami obie kawy tzn. cappucino  i rozpuszczalną, mieszając robotem na najmniejszej mocy. Napęczniałą w zimnej wodzie żelatynę rozpuszczamy w ¼ szklanki wrzątku. Jeżeli nie rozpuści się to lekko podgrzewamy.  Serek miksujemy z cukrami i wlewamy cienkim strumyczkiem przestudzoną, ale jeszcze ciepłą żelatynę. Dodajemy do serka ubitą  z kawą śmietanę, dokładnie mieszamy  i rozprowadzamy na masie wiśniowej. Czynność tą wykonujemy pośpiesznie , gdyż masa serowa dosyć szybko tężeje. Wierzch torcika posypujemy kakao za pomocą siteczka. Porada: torcik kroimy na porcje nożem uprzednio intensywnie polanym wrzątkiem, wówczas łatwiej się kroi i uzyskujemy ładne brzegi ciasta. 