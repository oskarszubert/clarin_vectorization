Rosół gotuję nie za często, zwykle na niedzielny obiad. Mam już opracowany własny przepis  i tego się trzymam. Nie to, że uważam swój za najlepszy ze wszystkich przepisów na świecie, ale dlatego, że nam taki ugotowany wg tej receptury po prostu smakuje.  Gdy mam go w planie gotować  kupuję dość dużego kurczaka, odcinam udka, piersi i je zwykle zamrażam do późniejszego wykorzystania. Natomiast z tego co mi zostaje gotuję rosół dodając oczywiście jeszcze to co zapisałam w składnikach.        Składniki:  1 korpus z kurczaka (ok. 60 dag) 1 skrzydło indycze extra ( ok. 50 dag) 25 dag szpondra 15 dag żołądków kurzych 2 średnie marchewki (ok.15 dag) 1 średnia pietruszka (ok.6 dag) kawałek selera (ok.7 dag) mały kawałek pora (ok. 4 dag)  pół średniej cebuli (ok. 3 dag)  1 duży liść laurowy 5 ziaren ziela angielskiego sól i pieprz do smaku ok. 4 l wody  dodatkowo:  makaron nitki  natka pietruszki Wykonanie: Szponder oczyszczamy, myjemy i gotujemy ok. 30 minut w małym garnku w niewielkiej ilości wody. W tym czasie kurczaka oczyszczamy, myjemy, odcinamy udka, piersi i odkładamy je do wykorzystania na inną potrawę. Żołądki i skrzydło dokładnie oczyszczamy, myjemy i wraz z korpusem wkładamy do garnka o poj. 6 litrów. Zalewamy do połowy wodą i gotujemy. Wlewamy wywar ze szpondrem, uzupełniamy prawie do pełna wrzącą wodą i gotujemy na wolnym ogniu ok. 2 godzin. Warzywa oprócz cebuli obieramy, myjemy i wrzucamy do  rosołu na 40 minut przed zakończeniem gotowania. Dajemy 1 płaską łyżkę soli, liść laurowy i ziarna ziela angielskiego. Cebulę myjemy, nie obieramy (łupina cebuli nadaje rosołowi żółty kolor). Jej połowę podpiekamy na ogniu i wrzucamy przed końcem gotowania do rosołu. Podajemy z makaronem nitki, pokrojoną w talarki marchewką i drobno posiekaną natką pietruszki. 