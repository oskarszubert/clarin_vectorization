Dzisiaj wystawiam w swoje Kuchenne Okno coś mocniejszego i rozgrzewającego :) Przepis dostałam przed laty od koleżanki z pracy i tak polubiliśmy to wino, że od tamtej pory nie może go brakować w naszym domu. Gdy tylko kończy się zapas nastawiam kolejną porcję. To domowe wino ciociosan jest bardzo smaczne, półsłodkie, o lekko cytrynowym aromacie i barwie. Ciociosan lekko się pije, ale trzeba uważać z ilością, bo jego moc ujawnia się dopiero po spożyciu :)         Składniki (na balon co najmniej 10 litrowy):  3 kg cukru 1½ kg ryżu 6½ litra wody 3 dag świeżych drożdży piekarskich 2 duże cytryny 2 gałki muszkatołowe 2 płaskie łyżki tymianku 10 dag rodzynek szczypta piołunu Wykonanie:  Ryż płuczemy w zimnej wodzie minimum 14 razy mieszając intensywnie dłonią i tak oczyszczony umieszczamy w balonie na wino. Gotujemy 6½ litra wody i odstawiamy do ostudzenia. Gdy będzie lekko ciepła rozpuszczamy w niej cukier i odstawiamy do całkowitego ostudzenia. Wlewamy do balona. Dodajemy drożdże roztarte z 1 łyżką cukru ( uwaga: woda musi mieć temp. poniżej 37°C, w wyższej drożdże giną) .  Cytryny sparzamy wrzątkiem (najlepsze są, gdy podczas polewania gorącą wodą wydziela się charakterystyczny przyjemny aromat limonenu). Kroimy w ósemki i wrzucamy do balona. Wsypujemy pokruszoną gałkę muszkatołową, tymianek, opłukane wrzątkiem rodzynki i szczyptę piołunu. Całość dokładnie mieszamy, zataczając kręgi balonem (oczywiście w poziomie :) ). Zamykamy korkiem ze szklaną rurką fermentacyjną i odstawiamy w ciepłe miejsce na ok. 54 dni, do chwili, aż przestanie pracować. Zwracamy uwagę, aby w rurka stale była napełniona wodą. Fermentacja nie powinna przebiegać zbyt burzliwie. Gdyby jednak, to należy postawić balon w nieco chłodniejsze miejsce, ale takie, aby nie zatrzymać fermentacji. Po tym czasie zlewamy wino do butelek. Butelki zamykamy i odstawiamy w chłodne miejsce. Gdy wino stanie się klarowne ponownie zlewamy je ostrożnie znad osadzonego na dnie osadu i wlewamy do czystych, suchych butelek. Czynność dekantacji powtarzamy lub przesączamy przez papierowy filtr np. do kawy (w ten sposób łatwiej usunąć jest ewentualne resztki ziół pływajacych po powierzchni wina). Gdy wino stanie się już klarowne jest gotowe do spożycia. 