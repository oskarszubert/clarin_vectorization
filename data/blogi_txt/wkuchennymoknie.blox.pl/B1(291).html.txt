Najprostsza szarlotka jaką znam. Wykonanie jej jest szybkie, choć trochę rozciągnięte w czasie, ze wzgledu na schładzanie kruchego ciasta w lodówce. Ale lubię takie etapowe robienie wypieków.  Ciasta z jabłkami piekę teraz dość często ze względu na pojawiające się systematycznie pod moimi jabłoniami spady. Przerabiam również jabłka do słoików, ale to temat na inną okazję.   Przepis na szarlotkę pochodzi z miesięcznika "Ciasta domowe" nr 172.        Składniki ciasta kruchego:  3 szklanki mąki pszennej ¾ szklanki cukru 250 g masła 2 żółtka 1 jajko 2 łyżeczki proszku do pieczenia    Składniki masy jabłkowej: 1800g winnych jabłek 1 szklanka cukru 1 op. galaretki cytrynowej Wykonanie ciasta kruchego: Mąkę mieszamy z proszkiem do pieczenia. Mocno schłodzone masło ścieramy na tarce o drobnych oczkach i dokładnie mieszamy z mąką. Dodajemy pozostałe składniki i zagniatamy. ¹⁄³ część ciasta dajemy do zamrażalnika, pozostałą do chłodziarki na ok. 1 godz.   Wykonanie masy jabłkowej: Obrane jabłka ścieramy na tarce o grubych oczkach. Sok odciskamy, ale tak umiarkowanie. Dodajemy cukier, galaretkę i dokładnie mieszamy.   Wykonanie szarlotki: Większą część ciasta tą z chłodziarki wykładamy do formy o wymiarach 24 x 40 cm, wyłożonej papierem do pieczenia. Na ciasto wykładamy mase jabłkową. Ciasto z zamrażalnika ścieramy na tarce o grubych oczkach i przykrywamy nim masę  jabłkową. Wkładamy do piekarnika nagrzanego do temp. 180°C i pieczemy ok. 60 minut. Przestudzoną szarlotkę posypujemy cukrem pudrem. 