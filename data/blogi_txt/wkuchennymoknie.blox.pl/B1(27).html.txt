Bardzo pyszne ciasteczka. Piekłam je wielokrotnie od czasu kiedy to zainspirował mnie w tina Przepisy nr 11/2007 wypiek pod nazwą placuszki ananasowe. Dodatkową inspiracją były Lemon dimples na blogu Moje Wypieki. Przepis nieco zmodyfikowałam  i nadałam swoim ciasteczkom inną nazwę.  Są kruchutkie, lekko winne z wyraźnym akcentem kokosu i pomarańczy.         Składniki:  25o g mąki pszennej 150 g masła  200g cukru pudru 80 g wiórek kokosowych 80 g kandyzowanej skórki pomarańczowej 7 żółtek szczypta soli 400g konfitury ananasowej     dodatkowo:  2 łyżki śmietany 1 żółtko  2 łyżki kokosu do posypania       Wykonanie: Kokos, dobrze schłodzone masło i kandyzowaną skórkę pomarańczową rozdrabniamy za pomocą przystawki siekającej.  Można  nie rozdrabniać kokosu, masło zetrzeć na tartce o drobnych oczkach, a skórkę pomarańczową drobno posiekać nożem.   Mąkę przesiewamy do naczynia, wsypujemy cukier puder, masło, skórkę z pomarańczy, kokos, szczyptę soli i mieszamy. Dodajemy żółtka. Całość zagniatamy ręcznie lub   końcówkami do wyrabiania ciasta.  Gdy ciasto będzie gładkie owijamy w folię i schładzamy w lodówce co najmniej 30 minut.   Schłodzone ciasto dzielimy na ok. 50 porcji wielkości orzecha włoskiego i robimy kuleczki. Ciasto z łatwością formuje się. Jest plastyczne jak plastelina. Każdą kulkę ugniatamy grzbietem nakrętki plastikowej tak aby utworzyć zagłębienie ok. 5-7 mm. Ciasteczka bardzo łatwo przybierają właściwy kształt. Ta czynność jest expresowa.   Konfiturę ananasową miksujemy i  lekko podgrzewamy.  Przestudzoną nakładamy w utworzone zagłębienia  po ½ łyżeczki na każde ciasteczko. Rozkładamy w odstępach 4-5 cm na blachę przykrytą pergaminem . Pieczemy na złoty kolor ok. 15 min. w temp. 200ºC. W tym czasie śmietanę miksujemy z żółtkiem. Smarujemy nią brzegi gorących jeszcze ciasteczek i obtaczamy  wiórkami kokosowymi. Pozostawiamy do całkowitego wystygnięcia.. no chyba że nie możemy już wytrzymać to zjadamy wcześniej.. 