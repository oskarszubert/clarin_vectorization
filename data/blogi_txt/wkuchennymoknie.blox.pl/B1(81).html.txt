Sezon jagodowy trwa już od jakiegoś czasu. Na wielu blogach sukcesywnie pojawiają się różne pyszności z tymi apetycznymi leśnymi owocami. U mnie..... małe jagodowe bułeczki z kruszonką. Mają mięciutką skórkę i są bardzo pulchne. Szczególnie smakują nam ze świeżymi owocami.  Po sezonie robię je również, ale  z konfiturą. Przepis pochodzi z książki "124 nowe przepisy Siostry Leonilli" Trochę zmodyfikowałam.           Składniki na ciasto (na ok. 60 sztuk):  75 dag mąki pszennej 1 szklanka letniego mleka 10 dag drożdży + 1 łyżeczka cukru + 1 łyżka mąki pszennej + ½ szklanki mleka  15 dag masła ¾ szklanki cukru ¼ łyżeczki soli 7 żółtek    Składniki na nadzienie:  ½ l jagód ¾ szklanki cukru 1 łyżeczka mąki ziemniaczanej    Składniki na kruszonkę: 7 dag mąki pszennej 3 dag masła 3 dag cukru 1 łyżeczka cukru waniliowego     dodatkowo:  1 jajko roztrzepane w ¼ szklanki wody            Wykonanie nadzienia:  Opłukane jagody odsączamy z wody, mieszamy z cukrami i 1 łyżeczką mąki ziemniaczanej. Wykonanie kruszonki: Schłodzone masło ścieramy na tarce o drobnych oczkach, wsypujemy mąkę, cukier i cukier waniliowy. Zagniatamy ciasto i rozkruszamy palcami podsypując ewentualnie dodatkowo niewielką  ilością mąki.    Wykonanie jagodzianek: Robimy rozczyn z drożdży, cukru, mąki i mleka. Żółtka z cukrem i solą ubijamy w garnku na parze do momentu powstania  pulchnej masy. Mieszamy z rozczynem, 1 szklanką letniego mleka i mąką. Ciasto dobrze wyrabiamy. Pod koniec dajemy roztopione masło. Odstawiamy do wyrośnięcia w ciepłe miejsce. Z ciasta formujemy owalne, małe bułeczki, wkładając do środka po 1 łyżeczce nadzienia. Układamy na blasze, smarujemy jajkiem roztrzepanym z wodą i posypujemy kruszonką. Gdy trochę podrosną wstawiamy do piekarnika nagrzanego do temp. 180°C i pieczemy przez ok. 25 minut. 