Smaczna i pożywna zupa z kapustą słodką w roli głównej. Dodatek śmietanki zmiksowanej z żółtkiem i starty żółty ser są tutaj jak najbardziej trafione. Przepis pochodzi z "Dań za grosik" nr 10/2010.     Składniki:  1 mała główka kapusty białej (ok. 1kg) 5 ziemniaków ( ok. 700g)  1 skrzydło indycze (ok. 400g) 2 szczypty świeżo startej gałki muszkatołowej 2 szczypty mielonego kminku ½ szklanki słodkiej śmietany 30 % 1 żółtko 2-3 łyżeczki posiekanego koperku 50-100 g  żółtego sera sól, pieprz, cukier, sok z cytryny do smaku    Wykonanie: Oczyszczone i umyte skrzydło indycze zalewamy 2 litrami wody i gotujemy ok. 40 minut. Obrane, umyte i pokrojone w kostkę ziemniaki zalewamy 3 szklankami wywaru ze skrzydła i gotujemy ok. 10 minut. Umytą kapustę szatkujemy, wkładamy do rondla, zalewamy pozostałym wywarem, gotujemy do miękkości. ¹⁄³ ilości kapusty odkładamy, resztę miksujemy.  Zmiksowaną kapustę łaczymy z ziemniakami z wywarem, kawałkami ugotowanego mięsa indyczego oddzielonego od kości  i odłożoną niezmiksowaną kapustą. Uzupełniamy gorącą wodą do objetości 3 litrów. Przyprawiamy do smaku solą, pieprzem, świeżo startą gałką muszkatołową, kminkiem, cukrem i sokiem z cytryny. Mieszamy i zagotowujemy. Zdejmujemy z ognia. Śmietanę miksujemy z żółtkiem. Zupy w tym momencie już nie gotujemy, gdyż żółtko wówczas ścina się i powstają "farfocle". Przed podaniem posypujemy  koperkiem i startym żółtym serem. 