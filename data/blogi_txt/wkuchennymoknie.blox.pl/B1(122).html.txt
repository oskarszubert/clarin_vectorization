Ogólnie znany, prosty i smaczny dodatek do obiadu. Pasuje do wielu dań mięsnych, potraw z drobiu i ryb. Osobiście lubię ją również jeść solo. Marchewkę z groszkiem robię  wyłącznie wg. tego przepisu.      Ten przepis na marchewkę z groszkiem powstał po wielu moich zmaganiach, w których dążyłam do wysublimowania jak najbardziej odpowiedniego dla naszych upodobań smaku. Myślę, że mi się udało, bo od tej pory przepis wszedł na stałe do naszego menu i cieszy się powodzeniem :)     Składniki:  700g marchewki ½ - ¾ szklanki zielonego groszku świeżego, mrożonego lub konserwowego 1 - 2 cebule ( ok. 100g) ¼ szklanki oleju 1 płaska łyżeczka soli 1 płaska łyżka cukru 2 -3 łyżki soku z cytryny ok. 2½ szklanki wywaru z gotowania marchewki 2 łyżki mąki pszennej 2 łyżki śmietany     Wykonanie: Obraną i umytą marchewkę wkładamy do garnka i zalewamy wodą. Gotujemy ok. 25 minut. Wyjmujemy z wody i odstawiamy do przestudzenia. Wywaru nie wylewamy. Jeżeli używamy groszek świeży lub mrożony gotujemy do miękkości w oddzielnym naczyniu, odlewamy wywar i odstawiamy. W rondlu rozgrzewamy olej i wrzucamy pokrojoną w drobną kostkę cebulę. Podduszamy pod pokrywką. Gdy zeszkli się, dodajemy pokrojoną w drobną kostkę marchewkę, wlewamy ¼ - ½ szklanki wywaru z gotowania marchewki i dusimy ok. 10 min. mieszając od czasu do czasu, aby nie przywarła do dna i nie przypaliła się. Dodajemy groszek i dalej dusimy jeszcze 5 - 10 minut. Dodajemy sól, cukier, sok z cytryny. Wsiewamy mąkę i stale mieszając trzymamy na ogniu ok. 3 min. do jej zeszklenia się. Podlewamy stopniowo wywarem z marchewki do uzyskania konsystencji średnio gęstego sosu. Następnie dodajemy śmietanę i zestawiamy z ognia. Ewentualnie dodajemy jeszcze sól, cukier i sok z cytryny do smaku. Najlepiej smakuje na ciepło. Dobrze smakuje do wielu dań obiadowych, zwłaszcza do pulpetów mięsnych lub kotletów z ryby. Polecam również:           W kuchni na wesoło:    Przychodzi zajączek do sklepu metalowego i pyta: - Jest marchewka ?  - Nie ma - odpowiada sprzedawca. Następnego dnia zajączek znowu pyta: - Jest marchewka? - Nie, nie ma! Następnego dnia zajączek ponownie pyta:  - Jest marchewka?  Jeśli jeszcze raz spytasz o marchewkę to ci gwoźdźmi uszy do stołu przybiję!! - krzyczy rozzłoszczony sprzedawca.  Następnego dnia przychodzi zajączek i pyta: -  Są gwoździe?  - Nie ma!  - A jest marchewka ? 