Smaczna, sycąca zupa z dość dużą ilością ziemniaków i pora. Zupa jest łagodna, gdyż por wcześniej obgotowujemy, przez co traci swój specyficzny smak. Przepis pochodzi z miesięcznika "Dania za grosik" nr 6/2010. Trochę zmodyfikowałam.            Składniki: pół skrzydła indyczego (ok.30 dag) 50 dag ziemniaków 25 dag pora 1 cebula (ok. 5 dag) 15 dag boczku wędzonego 1-2 łyżki oleju ½ szklanki śmietany 3-4 łyżki startego żółtego sera sól, pieprz do smaku ew. kawałeczek papryczki chili ok.2 litry wody Wykonanie: Oczyszczone i opłukane skrzydło indycze zalewamy wodą i gotujemy ok. 30 minut. Obrane i opłukane ziemniaki kroimy w kostkę i wrzucamy do gotującego się wywaru. W tym czasie opłukany por kroimy w talarki i gotujemy w oddzielnym garnku ok. 2 minuty, po czym odcedzamy i wrzucamy do gotujących się ziemniaków. Do rondla z rozgrzanym olejem dajemy posiekaną cebulę, pokrojony w drobne paski boczek, smażymy stale mieszając ok. 5 minut, po czym przekładamy do gotującej się zupy. Dajemy sól, pieprz do smaku. Całość gotujemy jeszcze 5- 10 minut (sprawdzając, czy ziemniaki są miękkie). Skrzydło indycze wyjmujemy z zupy. Mięso od kości oddzielamy, rozdrabniamy i ponownie dajemy do zupy. Zabielamy śmietaną. Podajemy z tartym żółtym serem i ewentualnie jak ktoś lubi na ostro, krążkami papryczki chili. 