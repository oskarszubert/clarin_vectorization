Smaczna i pożywna zupa. Szczególnie teraz warto ją gotować, gdyż papryka ( mam na myśli tą u nas, krajową, polską) jest najtańsza lub rośnie sobie na grządkach, tak jak przykładowo u mnie. Przepis pochodzi z miesięcznika "Dania za grosik" nr 9/2010. Trochę zmodyfikowałam.        Składniki:  4 skrzydełka kurze  4 strąki papryki (ok. 60 dag)  20 dag marchewki 2 cebule (ok. 15 dag) 1 ząb czosnku 1 duży pomidor (ok.35 dag) 1 łyżka masła lub oleju ½ szklanki ryżu  ½ szklanki śmietany posiekana natka pietruszki sól, pieprz, papryka mielona  słodka do smaku papryczka chili (niekoniecznie) ok. 3 litry wody    Wykonanie: Oczyszczone i umyte skrzydełka zalewamy wodą i gotujemy. W tym czasie przygotowujemy pozostałe składniki. Wszystkie warzywa myjemy. Paprykę pozbawiamy gniazd nasiennych i  kroimy w paski. Marchewkę  kroimy w póltalarki, cebulę siekamy, czosnek przepuszczamy przez praskę i rozcieramy z solą. Pomidora kroimy na drobne kawałki i rozprażamy.  W rondlu rozgrzewamy masło lub olej, wrzucamy paprykę, marchewkę i cebulę. Smażymy pod pokrywką, aż papryka zmięknie. W tym czasie płuczemy kilkakarotnie wrzątkiem ryż i wrzucamy do gotujących się skrzydełek. Rozprażone kawałki pomidora przecieramy na sitku do wywaru. Do rondla z warzywami dajemy czosnek i jeszcze przez chwilę podduszamy. Zawartość rondla przenosimy do gotujących się skrzydełek z ryżem. Dajemy sól, pieprz, mieloną paprykę słodką do smaku. Gotujemy, aż ryż będzie miękki. Podajemy z kleksami śmietany, posiekaną natką pietruszki i ewentualnie jak ktoś lubi na ostro z krążkami papryczki chili. 