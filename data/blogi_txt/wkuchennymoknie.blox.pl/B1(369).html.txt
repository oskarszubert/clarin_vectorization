Smaczna, lekka i łatwa w wykonaniu zupa wielowarzywna z dodatkiem ryżu, gotowana na wywarze drobiowo- wołowym. Można ją ugotować również na samym drobiu, ale dodatek szpondra moim zdaniem poprawia jej smak. Znana jest mi od dzieciństwa, gotowała ją Babcia, gotuje ją Mama, no i ja również, chcąc w ten sposób ocalić tą pyszną zupkę od zapomnienia.       Składniki: 250 g skrzydła indyczego 200 g chudego szpondra wołowego 160 g marchewki 100 g pietruszki 50 g selera 300 - 400 g ziemniaków 100 g pora 100 - 200 g ryżu  2 liście laurowe, 5 - 6 ziaren ziela angielskiego sól, pieprz ziołowy do smaku  drobno posiekane natka pietruszki i koperek do smaku    Wykonanie: Szponder i skrzydło oczyszczamy, myjemy i gotujemy ok. 50 minut w garnku o obj. ok. 5 litrów. Mięso oddzielamy od kości i ponownie wrzucamy do wywaru. Warzywa obieramy, myjemy, ziemniaki kroimy w kosteczkę, por w talarki, a pozostałe warzywa ścieramy na tarce o grubych oczkach lub w słupki. Tak rozdrobnione warzywa wrzucamy do gotującego się wywaru. Dodajemy liście laurowe i ziele angielskie i  ryż opłukany kilkakrotnie w gorącej wodzie, uzupełniamy wrzątkiem do obj.4 litrów i  dalej gotujemy do miękkości warzyw i ryżu. Pod koniec dodajemy sól i pieprz ziołowy do smaku, a po  zestawieniu z ognia drobno posiekaną natkę pietruszki i koperek.                  Polecam również:             W kuchni na wesoło:   Młody mąż przychodzi głodny z pracy i siada do zupy przygotowanej przez świeżo poślubioną żonę. - Kochanie, przecież to jakaś woda! - Nie "jakaś"   tylko przegotowana. 