Ten apetyczny dodatek do ciast kandyzuję w okresie zimowym. Właśnie ten czas wydaje mi się najodpowiedniejszy na domową produkcję kandyzowanej skórki pomarańczowej. Jest ona teraz bardzo aromatyczna, smaczna i przede wszystkim nie czuje się tak bardzo chemii, która całkowicie psuje ich smak. Kandyzowaną skórkę przechowuję w szczelnych plastikowych pojemniczkach w zamrażalniku lodówki. Zachowuje świeżość przez kilka miesięcy, a nawet i dłużej. Przed użyciem rozmrażam i  kroję w drobną kosteczkę lub nadaję inne kształty w zależności od potrzeb. Składniki:  skórki pomarańczowe (z 6 sztuk średniej wielkości pomarańczy) 2 szklanki cukru 1½ szklanki wody 1 łyżka octu 10% Wykonanie: Skórki pomarańczowe dokładnie myjemy szczoteczką zanim zostaną usunięte z owoców. Moczymy w zimnej wodzie przez ok. 48 godzin, zmieniajac kilkakrotnie wodę. Po tym czasie płuczemy (nie usuwamy albedo, no chyba, że jest gruba warstwa) i gotujemy w wodzie z dodatkiem 1 łyżki octu przez 15 minut. Odlewamy wodę. W niskim rondelku zagotowujemy wodę z cukrem i wkładamy skórki. Gotujemy bez pokrywki, na wolnym ogniu  do chwili, aż staną się przezroczyste (przez ok. 45 minut, mieszając od czasu do czasu, aby się nie przypaliły od spodu). Odstawiamy do całkowitego wystudzenia. Przekładamy do plastikowych pojemniczków ze szczelnym zamknięciem i przechowujemy w zamrażalniku lodówki (na szybkie zużycie nie ma potrzeby zamrażać, spokojnie można umieścić na półce w lodówce). Można też  wraz z syropem przełożyć do słoiczków i zapasteryzować. 