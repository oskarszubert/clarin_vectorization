Smaczny, lekki owocowy torcik nie wymagający pieczenia. Jak w sam raz na letnie upalne dni.  Przepis pochodzi z miesięcznika Babeczka nr 6/2004. Trochę zmodyfikowałam dostosowując do własnych upodobań.          Składniki spodu (na tortownicę o średnicy 27 cm):   100 g czekolady mlecznej 100 g czekolady gorzkiej 150 g płatków kukurydzianych z orzeszkami i miodem 6 łyżek mleka     Składniki warstwy śmietanowo - jogurtowej z porzeczkami:  500 ml śmietanki kremowej 30%  400 g jogurtu naturalnego 500 g porzeczek czerwonych 3 łyżki cukru pudru 2 galaretki cytrynowe  1 szklanka wrzątku     Składniki warstwy owocowej:  300 g porzeczek czerwonych  1 galaretka truskawkowa lub malinowa ¾ szklanki wrzątku 2 łyżki cukru     Wykonanie spodu: Połamaną na kawałki  czekoladę z dodatkiem 6 łyżek mleka roztapiamy w kąpieli wodnej i mieszamy z płatkami kukurydzianymi. Tak przygotowaną masą wykładamy spód tortownicy wyścielonej papierem do pieczenia, równomiernie ją rozprowadzamy i schładzamy w lodówce ok. 30 minut.   Wykonanie  warstwy śmietanowo - jogurtowej z porzeczkami: Z umytych i osączonych na sitku porzeczek usuwamy szypułki, ewentualnie przepłukujemy pod bieżącą wodą. Odkładamy trochę do ozdoby (ok. ½ szklanki). Galaretki cytrynowe rozpuszczamy w 1 szklance wrzątku. Dobrze schłodzoną śmietanę ubijamy mikserem ( ok. ½ szklanki odkładamy do ozdoby), po czym dodajemy małymi porcjami schłodzony jogurt, cukier puder i dalej miksujemy na zmniejszonych obrotach. Wlewamy małymi porcjami schłodzoną galaretkę cytrynową (najlepiej lekko zatężoną), jeszcze przez chwilę mieszamy na jednolitą masę. Na koniec dodajemy  porzeczki i delikatnie mieszamy łyżką. Jeżeli masa jest rzadka na chwilę odstawiamy, aby lekko zatężała, wówczas po przełożeniu do tortownicy porzeczki nie opadają na dno. Masę przekładamy na schłodzony spód, dokładnie rozprowadzamy i wkładamy do lodówki do zesztywnienia warstwy.   Wykonanie  warstwy owocowej: Z umytych i osączonych na sitku porzeczek usuwamy szypułki, ewentualnie przepłukujemy pod bieżącą wodą.  Dokładnie miksujemy i przecieramy przez sitko.  Galaretkę rozpuszczamy w ¾ szklanki wrzątku i po przestudzeniu dodajemy do przecieru porzeczkowego. Dodajemy cukier do smaku i odstawiamy do lekkiego zatęzenia. Wylewamy na warstwę śmietanowo- jogurtowa i ponownie wstawiamy do lodówki, najlepiej na noc. Przed podaniem dowolnie ozdabiamy bitą śmietaną i kuleczkami porzeczek.                  Polecam również: 