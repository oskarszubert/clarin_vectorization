Śliwki zwłaszcza węgierki świetnie się sprawdzają we wszelkich słodkościach, zarówno tych pieczonych jak i na zimno. Przeglądając jakiś czas temu czasopisma kulinarne, zainteresował mnie przepis  na bardzo oryginalny torcik z owocami i bitą śmietaną na zimno, konkretnie  z węgierkami w roli głównej, zamieszczony w "Ciasta i desery ze śliwkami" nr 3/2011. Oryginalny, ponieważ  mus śliwkowy dla uzyskania subtelnego, niepowtarzalnego smaku wzbogacony został dodatkiem czerwonego wina, świeżego korzenia imbiru i gwiazdeczki anyżu. Przepis trochę zmodyfikowałam, dostosowując do własnych upodobań. Biszkoptowy torcik z musem śliwkowym jest prosty, dość szybki w wykonaniu, nie wymaga pieczenia i przede wszystkim jest bardzo smaczny. Polecam!           Składniki spodu i brzegów (na tortownicę o średnicy 24 cm):  400 g podłużnych biszkoptów 150 g masła    Składniki musu śliwkowego:   750 g śliwek wegierek 50 g świeżego korzenia imbiru 1 gwazdka anyżu 125 g cukru skórka z 1 aromatycznej cytryny 250 ml czerwonego wina półsłodkiego 4½ łyżeczki żelatyny 400 ml śmietany 30% do tortów  i deserów Składniki dekoracji:   400 ml śmietany 30% do tortów i deserów 1½  łyżeczki żelatyny 1  łyżka cukru pudru  1-2 łyżeczki cukru wanilinowego  40 g czekolady mlecznej     Wykonanie: Część biszkoptów (24-28 sztuk, tak aby wystarczyło na obłożenie obręczy tortownicy) przycinamy na jednym końcu i odkładamy. 200g biszkoptów rozkruszamy. Masło rozpuszczamy, przestudzamy i zagniatamy z okruchami. Tortownicę smarujemy tłuszczem i wyścielamy papierem do pieczenia. Wykładamy masę biszkoptową, równomiernie rozprowadzamy i przyciskamy do dna tortownicy. Wstawiamy do lodówki na czas wykonania musu śliwkowego. Śliwki myjemy, przepoławiamy, usuwamy pestki. Imbir obieramy i kroimy w drobną kostkę. Przekładamy do rondla śliwki, imbir, gwiazdkę anyżu, cukier i  aromatyczną skórkę z umytej i sparzonej wrzątkiem cytryny. Dodajemy wino i dusimy całość na małym ogniu przez ok. 10 minut. Odstawiamy do całkowitego ostudzenia. Wyjmujemy gwiazdkę anyżu i miksujemy. Przycięte na jednym końcu biszkopty układamy jeden przy drugim wzdłuż obręczy tortownicy. (Aby ułatwić sobie pracę i aby biszkopty łatwiej przylegały do formy, delikatnie posmarowałam bitą śmietaną zastygłą masę biszkoptową na krawędzi dna, czyli te miejsca, na których układałam biszkopty).   Ubijamy na sztywno dobrze schłodzoną śmietanę i dodajemy małymi porcjami mus śliwkowy, delikatnie mieszając najlepiej ręcznie łyżką.  Żelatynę zalewamy niewielką ilością zimnej wody odstawiamy do napęcznienia, po czym rozpuszczamy w jak najmniejszej ilości wrzątku. Jeszcze ciepłą wlewamy do musu śliwkowego, dokładnie mieszając. Jeżeli mus jest rzadki wkładamy do lodówki do lekkiego zatężenia, ale na tyle, aby można było go swobodnie wyłożyć do tortownicy z biszkoptami. Wygładzamy patką jego powierzchnię i wstawiamy na co najmniej 2 godziny do lodówki. Przed podaniem ubijamy na sztywno dobrze schłodzoną śmietanę, dodajemy oba cukry i rozpuszczoną, jeszcze ciepłą żelatynę (rozpuszczamy ją w ten sam sposób jak do musu). Całość dokładnie mieszamy i napełniamy nią rękaw. Na powierzchni ciasta wykonujemy ozdobne rozetki z bitej śmietany i zeskrobujemy na nią wiórki czekolady, bezpośrednio za pomocą obieraczki do warzyw. Do momentu podania przechowujemy w lodówce.                   Polecam również: 