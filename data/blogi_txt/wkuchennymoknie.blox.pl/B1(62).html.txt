Jogurt ten robię systematycznie odkąd usłyszałam przepis przed kilkoma laty, w programie kulinarnym Siostry Leonilli  na antenie Radia Maryja. Jednocześnie tym  wpisem inauguruję nowy cykl pt. MOJA DOMOWA MLECZARNIA. Wykonanie jogurtu naturalnego jest tak proste, że warto robić, aby było i taniej i smaczniej. Dodając do niego zmiksowane ulubione owoce, otrzymujemy smaczne jogurty owocowe. Polecam :)        Składniki:  1 litr mleka (najlepiej pełnotłustego) 4 łyżki mleka granulowanego odtłuszczonego 4 łyżki jogurtu naturalnego (u mnie z Bakomy) Wykonanie: Mleko gotujemy, studzimy do temp. 40° - 45°C. Dobrej jakości  naturalny jogurt (o temp. pokojowej, nie bezpośrednio z lodówki, bo zbyt ochłodzi nam mleko)  wlewamy do mleka i dokładnie mieszamy. Dodajemy granulowane mleko odtłuszczone, ponownie mieszamy. Przykrywamy pokrywką, okręcamy w koc i odstawiamy na ok. 5 godzin. Po tym czasie usuwamy koc i odstawiamy na ok. 2 godziny w temp. ok. 20°C, po czym wkładamy do lodówki. Po ok. 4 godzinach jogurt gotowy jest do spożycia. Odkładamy 4 łyżki jogurtu do pojemniczka, do wykonania kolejnej porcji. Jogurt przechowujemy w lodówce. 