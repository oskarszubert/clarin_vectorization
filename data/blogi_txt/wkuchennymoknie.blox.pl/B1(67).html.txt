Jedna z moich ulubionych zup. Wróć! Jedna z ulubionych zup mojej rodziny od pokoleń. Ostatnio trochę mi "dokuczali" domownicy aby ją ugotować. Pomyślałam sobie ... czemu nie! Szczerze mówiąc to sama też zaczęłam mieć na nią ochotę. W okresie zbliżającej się wiosny apetyt na takie kwaśne zupy wzmaga się z dnia na dzień. W piwnicy jest jeszcze spory zapas kiszonej kapusty, w lodówce kawałek boczku wędzonego..... Tak więc..... dziadu gotuj się! Składniki:  80 dag kapusty kiszonej 70 dag ziemniaków + 1 płaska łyżka soli 20 dag kości od schabu 20 dag boczku wędzonego 1 marchewka ( 10 dag) 1 cebula (10 dag) 1 płaska łyżka cukru 2 liście laurowe 5 ziaren ziela angielskiego tymianek, sól do smaku 2 łyżki oleju woda       Wykonanie: Kapustę płuczemy 1 raz w zimnej wodzie. Lekko odciskamy z wody. Dajemy do dużego garnka ( poj. 6 litrów). Kość oczyszczamy, myjemy dajemy do kapusty. Zalewamy 3 litrami wody i gotujemy.  Marchewkę obieramy, myjemy, ścieramy na tarce o dużych oczkach i wrzucamy do kapusty. Boczek kroimy w paski i przekładamy na patelnię z rozgrzanym olejem. Cebulę obieramy, kroimy w kostkę i dajemy do smażącego się boczku. Gdy cebula lekko zarumieni się (ale tylko lekko, nie za mocno) dajemy całą zawartość patelni do gotującej się zupy. Ziemniaki obieramy, kroimy na kawałki i gotujemy w wodzie z dodatkiem 1 łyżki soli.  Gdy będą miękkie, rozgniatamy je nieco i przekładamy wraz z wodą w której się gotowały do zupy. Uzupełniamy gorącą wodą do obj. 5 litrów.  Wrzucamy, liście laurowe, ziarna ziela angielskiego, dajemy 1 łyżkę cukru i sól do smaku. Gotujemy dalej do miękkości kapusty (w sumie zupę gotowałam 1 godz 40 minut).  Smak dziada znacząco wzbogaca dodatek tymianku (dodaję go do zupy już w talerzu czy miseczce, bo nie każdy go lubi). 