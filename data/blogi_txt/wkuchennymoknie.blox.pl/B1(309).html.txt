Ten torcik jest jak najbardziej odpowiedni na letnie upały. Ma owocowy, orzeźwiający smak. Nie wymaga włączania piekarnika, wykonujemy go na zimno.  Spód stanowi masa czekoladowo - migdałowa z zatopionymi chrupiącymi muszelkami zbożowymi o smaku czekoladowym. Na nim położona jest warstwa kremu serowo - śmietanowego z dodatkiem przetartych malin. Wierzch torcika polany jest cienką wartwą zagęszczonego przecieru malinowego, ozdobiony malinami i elementami dekoracyjnymi do tortów. Przepis pochodzi z czasopisma "Smacznego - ciasta i desery z owocami" nr 5/2005. Trochę zmodyfikowałam dostosowując do własnych upodobań.           Składniki spodu (na tortownicę o średnicy 27 cm):  150 g czekolady mlecznej 180 - 200 g migdałów mielonych 100 g płatków śniadaniowych( muszelki zbożowe) o smaku czekoladowym 6 łyżek mleka     Składniki kremu:   400 g  serka kremowego śmietankowego 500 ml śmietanki kremowej 30% ok. 150 g cukru pudru 5 - 6 łyżeczek żelatyny  300 - 400 g malin sok z ½ cytryny (ok. 20 ml)    Wykonanie spodu: Czekoladę dzielimy na małe kawałki, dodajemy 6 łyżek mleka i stale mieszając rozpuszczamy  w kąpieli wodnej. Dodajemy mielone migdały i jeszcze przez chwilkę  ogrzewamy mieszając. Wyjmujemy z kąpieli wodnej i po częściowym  przestudzeniu dodajemy czekoladowe płatki śniadaniowe. całość dokładnie mieszamy i wykładamy dno tortownicy wyścielonej (dno i  boki) papierem do pieczenia. Nie dbamy o równomiernie rozłożenie masy, wówczas  w przekroju ma fantazyjny wygląd, a poza tym krem bardziej trzyma się spodu. Wstawiamy do lodówki na czas kolejnych czynności.   Wykonanie kremu:  Opłukane i osuszone na papierowym ręczniku maliny przecieramy przez sitko odkładając kilkanaście całych, dorodnych owoców do ozdobienia wierzchu torcika. Dodajemy sok z cytryny i odstawiamy. Śmietankę ubijamy na sztywno, dodając pod koniec  2 - 3  łyżki cukru. Serek krótko miksujemy z cukrem pudrem ( ilość cukru  według własnych upodobań). Można użyć serek waniliowy wówczas w konsekwencji dajemy mniej cukru pudru. Żelatynę zalewamy niewielką ilością zimnej wody, odstawiamy do napęcznienia, po czym rozpuszczamy w jak najmniejszej ilości wrzątku. Odlewamy trochę przecieru malinowego ( ok. ¼ szklanki) i zatężamy niewielką ilością rozpuszczonej, ciepłej żelatyny ( niepełna łyżeczka). Ubitą śmietankę delikatnie mieszamy z serkiem, dodajemy małymi porcjami przecier malinowy i delikatnie mieszamy ręcznym robotem na małych obrotach. Na koniec wlewamy cienkim strumieniem ciepłą jeszcze żelatynę. I znowu dokładnie, ale delikatnie mieszamy robotem. Natychmiast wylewamy do tortownicy na uprzednio wykonany spód, wygładzamy wierzch i ponownie wstawiamy do lodówki do zatężenia kremu.   Gdy masa nieco stężeje wylewamy równomiernie cienkim strumyczkiem pozostały przecier malinowy( gdyby zbyt stężał podgrzewamy, ale wylewamy przestudzony). Przed podaniem ozdabiamy malinami i gotowymi elementami dekoracyjnymi.                       Polecam również: 