To  piaskowe  ciasto  w  połączeniu  z  masą  kokosową  i węgierkami  ma  oryginalny  smak  i dekoracyjny wygląd. Niestety sezon na śliwki w moim ogrodzie nieuchronnie kończy się.   W tym roku śliwy u mnie dość ładnie zaowocowały, ale niestety nie miały korzystnych warunków  pogodowych  i  w  rezultacie  zbiory były  niskie.  Jednakże  pozwoliłam  sobie zaszaleć  i upiekłam jeszcze jeden placek z węgierkami. Był smaczny, pozostały już tylko fotki no i przepis, którym pragnę podzielić się z Wami moi Drodzy :) Przepis pochodzi z miesięcznika "moje Gotowanie" nr 9/2010. Trochę zmodyfikowałam.            Składniki na spód:  2 szklanki mąki pszennej ½ szklanki mąki ziemniaczanej 200g cukru pudru 1 opakowanie cukru wanilinowego (16g) 4 łyżki wiórek kokosowych 250 g masła 3 żółtka  3 jajka  2 - 3 łyżki kwaśnej śmietany    Składniki nadzienia śliwkowo - kokosowego:  ok. 1 kg śliwek węgierek  400 ml śmietany kremówki 1 szklanka cukru + 3 łyżki do piany z białek 240g wiórek kokosowych sok i skórka otarta z 1 dużej cytryny  3 białka 2 łyżki mąki ziemniaczanej dodatkowo:  cukier perlisty do posypania placka (niekoniecznie) Wykonanie placka: Śliwki myjemy, kroimy na pół, usuwamy pestki. Mąkę pszenną i pół szklanki mąki ziemniaczanej przesiewamy, dodajemy cukier puder, cukier wanilinowy, 4 łyżki wiórek kokosowych i dokładnie mieszamy. Na mieszankę suchych składników ścieramy na tarce mocno schłodzone masło, dokładnie mieszamy, rozcierając palcami grudki. Dodajemy jajka, żółtka, śmietanę i mieszamy dokładnie drewnianą, masywną łyżką. Ciasto wykładamy do formy wyłożonej papierem do pieczenia i równo rozprowadzamy po całej jej powierzchni. Pieczemy ok. 25 minut w temp. 190°C na jasno złoty kolor. Sprawdzamy patyczkiem czy jest upieczone.   W czasie pieczenia ciasta wykonujemy masę kokosową. Do rondelka wlewamy 400 ml śmietany kremówki, wsypujemy szklankę cukru i podgrzewamy. Gdy cukier rozpuści się, wsypujemy wiórki kokosowe, dokładnie mieszamy i zdejmujemy z ognia. Dodajemy sok, skórkę otartą z cytryny i studzimy. Ubijamy pianę z 3 białek, dodajemy 3 łyżki cukru, wsypujemy porcjami 2 łyżki mąki ziemniaczanej, delikatnie mieszając. Równie delikatnie mieszamy z przestudzoną ( może być lekko ciepła) masą kokosową.   Na upieczony spód wykładamy równomiernie na całej powierzchni masę kokosową. Na wierzchu układamy połówki węgierek, wstawiamy ponownie do piekarnika i pieczemy  jeszcze ok. 35 minut w temp. 190 °C. Po przestudzeniu placek możemy posypać cukrem perlistym ( ale nie jest to konieczne)                   Polecam również: W kuchni na wesoło:  -Panie doktorze, moja żona wyjechała do sanatorium i zostawiła mnie z dzieckiem. Opiekuję się nim starannie - dużo przebywa na powietrzu, codziennie je kąpię, dobrze śpi, a mimo to z dnia na dzień jest słabsze i chudnie.... - A czym pan je karmi? - O rany czułem, że o czymś zapomniałem...! 