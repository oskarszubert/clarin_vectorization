W tym roku maliny w moim ogrodzie niespodziewanie bardzo obrodziły. Sezon na te aromatyczne i bardzo smaczne owoce u mnie w dalszym ciągu trwa, a gdy warunki pogodowe będą sprzyjające zbiór malin może jeszcze potrwać. Korzystam więc z tych darów natury i wykorzystuję je maksymalnie w mojej kuchni. Oczywiście nie może zabraknąć ciast z malinami. Dzisiaj wystawiam W KUCHENNYM OKNIE proste w wykonaniu, lekkie, biszkoptowe ciasto z musem malinowym i bitą śmietaną. Aby ciasto mogło uzyskać postać torcika do warstwy owocowej jak i  śmietanowej dodałam żelatyny, natomiast biszkopt przed jego upieczeniem posypałam pokruszonymi bezami dzięki czemu uzyskałam kruchą, smaczną bezową kruszonkę. Ten biszkoptowy torcik z malinami, bitą śmietaną i bezami jest moim kolejnym kulinarnym eksperymentem, który śmiało mogę zaliczyć do udanych. Jest smaczny i szybko znika ze stołu. Polecam !           Składniki biszkoptu (forma o wym.28x40cm): 6 jajek ¾ szklanki cukru 2 łyżeczki cukru z wanilią 12 dag mąki pszennej 7 dag mąki ziemniaczanej 1 łyżeczka proszku do pieczenia 1 łyżka soku z cytryny ok. 100g pokruszonych bez Składniki warstwy malinowej:  600g malin ¾ szklanki cukru 2 galaretki malinowe       Składniki warstwy śmietanowej:  800 ml śmietanki  3 łyżki cukru pudru 2 łyżeczki cukru wanilinowego 3 - 4 łyżeczki żelatyny       Wykonanie biszkoptu: Białka oddzielamy od żółtek i ubijamy na sztywna pianę. Pod koniec ubijania dodajemy porcjami cukier i 2 łyżeczki cukru z wanilią, a następnie utarte z 1 łyżką soku z cytryny żółtka. Obie mąki i proszek do pieczenia dokładnie mieszamy i powoli wsiewamy małymi porcjami do masy jajecznej za pomocą sitka, delikatnie mieszając (ja odstawiam mikser i mieszam za pomocą dużej łyżki). Ciasto wylewamy delikatnie do dużej prostokątnej formy o wym. 28 x 40 cm wyłożonej pergaminem. Wyrównujemy powierzchnię i posypujemy pokruszonymi bezami. Pieczemy w temp. 180°C ok. 40 min. Po ostudzeniu  kroimy wzdłuż na dwa blaty. Biszkopt łatwiej kroi się, gdy upieczemy go wcześniej, np. w przeddzień przekładania. Wykonanie warstwy malinowej: Maliny oczyszczamy , płuczemy i odstawiamy do osiąknięcia z wody. Przecieramy przez sitko. Przecier uzupełniamy wodą do objętości 1 litra, dodajemy cukier, zagotowujemy. Zestawiamy z ognia i natychmiast  rozpuszczamy galaretki stale mieszając.  Po dokładnym rozpuszczeniu się galaretek odstawiamy do przestudzenia. Gdy przecier malinowy zacznie wyraźnie tężeć wykładamy na dolny blat biszkoptowy i wkładamy do lodówki do całkowitego zatężenia.   Wykonanie warstwy śmietanowej:  Śmietanę ubijamy na sztywno, dodajemy pod koniec cukier  puder i cukier wanilinowy.  Żelatynę zalewamy jak najmniejszą ilością zimnej wody i odstawiamy do napęcznienia. Zalewamy jak najmniejsża ilością wrzątku  i mieszamy do rozpuszczenia się żelatyny (ewentualnie delikatnie podgrzewamy, gdyby żelatyna nie chciała się rozpuścić). Jeszcze ciepłą wlewamy cienkim strumyczkiem do ubitej śmietamy, mieszając łyżką lub robotem ręcznym na małych obrotach. Natychmiast wylewamy na zatężałą galaretkę i wkładamy ponownie do lodówki. Gdy bita śmietana wyraźnie stężeje, nakładamy delikatnie biszkoptowy blat z bezą, leciutko dociskamy palcami. Ciasto wkładamy do lodówki. Najlepiej smakuje, gdy na jakiś czas przed podaniem wyjmiemy z lodówki, aby  uzyskało temperaturę pokojową. Polecam również: 