Niebawem  tzw. tłusty czwartek. To nawet jest widoczne ostatnio na wielu blogach, forach i inych stronach internetowych, poświęconych głównie tematyce kulinarnej. Wiem, wiem, że te moje oponki nie dorównają pączkom, ale pomyślałam, że warto je wystawić w swoje kuchenne okno.  Zawsze to  jakieś wyjście awaryjne, zwłaszcza dla zapracowanych lub dla tych, co nie mają ochoty na długie spędzanie  w kuchni i smażenie bądź co bądź pracochłonnych pączków. Oponki, którymi Was dzisiaj wirtualnie częstuję są bardzo szybkie w wykonaniu, jak każde inne oponki na świecie i najsmaczniejsze zaraz po usmażeniu. Polecam :)   A tak odbiegając od tego pączkowego tematu muszę się nieco pochwalić, z pewną taką nieśmiałością ;) Otóż jestem już z Wami Moi Drodzy Czytelnicy  dwa lata ( dokładnie 8 lutego 2010r. zrobiłam pierwszy wpis).  Serdecznie Wam dziękuję, że tutaj  zaglądacie, zostawiacie miłe komentarze i korzystacie z przepisów :) Takim uwieńczeniem mojej dwuletniej działalności w blogosferze jest niespodzianka, która mnie mile zaskoczyła. Kto ma ochotę coś więcej dowiedzieć się o mnie i o moim blogu zapraszam tutaj Składniki ( na ok. 50 sztuk):  400g serka waniliowego (użyłam dość gęstego, kremowego serka Vitello z Biedronki) 1 łyżeczka sody  1 płaska łyżka cukru ½ płaskiej łyżeczki soli  2 jajka  1 niepełna łyżka rumu lub  1 łyżka soku z cytryny ok. 4 szklanek mąki tortowej (w zależności od  gęstości serka i wilgotności mąki)    dodatkowo: ok. 750 g smalcu wieprzowego  lub więcej w zależności od wielkości rondelka ( można zastąpić olejem, jednakże wolę używać smalec)   Wykonanie: Serek, cukier, sodę, sól i jajka dokładnie mieszamy w naczyniu za pomocą łyżki. Dodajemy rum, stopniowo wsiewamy 3 szklanki mąki i dokładnie mieszamy. Odmierzamy jeszcze jedną szklankę mąki. Częścią tej mąki opruszamy stolnicę i wykładamy ciasto. Zagniatamy ręcznie podsypując pozostałą mąką do uzyskania na tyle gęstego ciasta, aby można było je wałkować (im rzadsze ciasto, tym wilgotniejsze oponki, mi dokładnie wystarczyła ta odmierzona ilość mąki, ale jeżeli u Was okaże się, że ciasto jest za rzadkie  należy jeszcze trochę jej dodać ). Ciasto wałkujemy na grubość 5 - 7 mm, wykrawamy szklanką krażki, a pośrodku każdego wycinamy kieliszkiem dziurkę. Pozostałe okrawki ponownie zagniatamy i wałkujemy do wykonania kolejnych oponek ( krążki ze środka możemy pozostawić do usmażenia). Smażymy z obu stron na złoty kolor na rozgrzanym, głębokim tłuszczu ( nie ma potrzeby smażenia na  brąz), wyjmujemy na papierowy ręcznik  do osączenia z tłuszczu. Posypujemy cukrem pudrem. Dobrze smakują z dodatkiem kremu czekoladowego, konfitury owocowej lub dżemu. Polecam również:         W kuchni na wesoło:   Krzyś przyniósł do domu pączka. - Skąd masz tego pączka? - pyta mama. - Dała mi go koleżanka - odpowiada Krzyś. - A jak ci go dawała to co powiedziała? - docieka dalej mama. - Nic, tylko strasznie płakała - wyznaje pokornie Krzyś. 