Jest to wypróbowany przeze mnie od kilku lat przepis. Gdy według niego zrobiłam po raz pierwszy tą rybną potrawę zaprzestałam poszukiwań innych przepisów na nią. Właśnie ten przypadł mi bardzo do gustu. Tak podana ryba bardzo smakuje zarówno mojej rodzinie jak i  moim gościom. Przepis pochodzi z książki Aliny Stradeckiej "Dania i przysmaki świąteczne" z serii Biblioteczka Poradnika Domowego wyd. 2003r.        Składniki:  1kg filetów rybnych (z morszczuka, mintaja lub innej ulubionej ryby) 700 g marchewki  350 g pietruszki 150 g selera 350 g cebuli ¾ szklanki oleju ok. 200 g koncentratu pomidorowego 1 - 2 jajka 3 - 4 łyżki mąki 25 - 30 g mielonej papryki słodkiej sól, cukier do smaku ½ szklanki wody    Wykonanie: Filety kroimy na małe kawałki, solimy, obtaczamy w roztrzepanym jajku i mące, szybko zrumieniamy na rozgrzanym oleju (¼ szklanki). Marchewkę, pietruszkę i seler  ścieramy na tarce o dużych oczkach. Cebulę kroimy w piórka. W rondlu rozgrzewamy resztę oleju (½ szklanki) i podsmażamy cebulę do zeszklenia. Wrzucamy przygotowane pozostałe warzywa i dusimy na małym ogniu, mieszając od czasu do czasu i uważając, aby się nie przyrumieniły. Gdy zmiękną dodajemy mieloną słodką paprykę, ½ szklanki wody, koncentrat pomidorowy, doprawiamy solą, cukrem i pieprzem. Dokładnie mieszamy i łączymy z usmażoną rybą. Pozostawiamy na małym ogniu na płytce i dusimy pod przykryciem ok. 15 minut. Ostudzoną potrawę  wykładamy na półmisek i podajemy z pieczywem. Najlepiej smakuje nam po ochłodzeniu w chłodziarce. 