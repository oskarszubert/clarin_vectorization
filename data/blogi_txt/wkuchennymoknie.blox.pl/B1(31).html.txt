Efektowna, słodka propozycja na długie jesienne wieczory. Ciasto, czekolada, śliwki suszone i do tego jeszcze rum ....mmmm... to jak najbardziej trafne połączenie! Przygotowanie tego ciasta nie jest czasochłonne, co stanowi dodatkowy walor tego wypieku. W mokre i ponure listopadowe popołudnie porcyjka tej słodkości do filiżanki herbaty czy kawy z pewnością wielu smutasom poprawi nieco nastrój.   Przepis pochodzi  z książki Wandy Jackowskiej "Polska na słodko". Nieznacznie zmodyfikowałam.        Składniki:  400 g mąki pszennej 300 g cukru 200 g śliwek suszonych 200 g masła 5 jajek 5 łyżek wody 3 łyżki kakao 3 łyżki oleju 1 łyżeczka proszku do pieczenia 100 ml rumu 2 łyżeczki cukru z naturalną wanilią     dodatkowo na polewę:  2 tabliczki czekolady deserowej lub mlecznej (2x 100 g) 2 łyżki mleka 25 g startej czekolady białej    Wykonanie ciasta: Śliwki zalewamy rumem i odstawiamy na ok. 30 minut. Masło, olej, wodę i cukier podgrzewamy, stale mieszając, do roztopienia się tłuszczu i cukru, aż powstanie gładka płynna masa. Po przestudzeniu dodajemy żółtka, kakao i dokładnie mieszamy. Wsypujemy porcjami mąkę wymieszaną z proszkiem do pieczenia i cukrem z wanilią. Dokładnie mieszamy i na koniec dodajemy białka ubite na sztywną pianę, dalej delikatnie mieszając. Całość przekładamy do prostokątnej formy o wym. 28x40 cm. Śliwki osączamy z rumu, dzielimy na połówki i układamy na wierzchu ciasta. Wstawiamy do piekarnika nagrzanego do temp. 180°C i pieczemy ok. 45 minut. Po przestudzeniu dajemy polewę czekoladową* i posypujemy startą białą czekoladą. *Wykonanie polewy czekoladowej: Tabliczki czekolady łamiemy na małe kawałki i dajemy do naczynia z mlekiem, umieszczamy w drugim większym naczyniu z wrzątkiem i  mieszając od czasu do czasu trzymamy w kąpieli wodnej do chwili rozpuszczenia się czekolady (naczynie z wodą ewentualnie podgrzewamy). Wyjmujemy naczynie z kąpieli wodnej i dalej mieszamy do lekkiego przestudzenia się polewy. Dodajemy rum jaki nam pozostał z osączenia śliwek i ponownie mieszamy do uzyskania jednolitej konsystencji. 