Już od jakiegoś czasu chodziło za mną połączenie ananasa z porzeczką. Ta myśl, że może to nieźle smakować nurtowała mnie do tego stopnia, że postanowiłam je zastosować w wypieku. Po przemyśleniach wykluł się pomysł, że zrobię tartę, a owoce zatopię w kremie budyniowo-żółtkowym. Jednak znaczną część porzeczki zdecydowałam się dać na wierzch tarty, gdyż niesamowicie ozdobnie prezentują się te czerwone kuleczki.  Aby zneutralizować dość kwaśny ich smak polałam je białą czekoladą. Przyznam, że ten kulinarny eksperyment mogę zaliczyć do bardzo udanych. Dlatego też wystawiam w swoje kuchenne okno przepis na ten smakołyk, aby służył  nie tylko mi , ale być może znalazł amatorów w blogosferze.        Składniki na spód tarty:  20 dag mąki pszennej 10 dag masła 1 żółtko 7 dag cukru pudru szczypta soli 2 łyżki śmietany    Składniki na nadzienie:  1 szklanka mleka 1 duży budyń waniliowy (64 g) ½ szklanki cukru drobnego kryształu 1 łyżeczka cukru waniliowego ( najlepiej własnej roboty) 4 żółtka 5 krążków ananasa z puszki  ½ szklanki syropu z ananasa ¼ szklanki wody ( można zastąpić syropem z ananasa) 10 dag  porzeczek czerwonych    dodatkowo:  ok. 25 dag porzeczek czerwonych 1 tabliczka czekolady mlecznej + 2 łyżki mleka  ½ tabliczki czekolady białej + 1 łyżka mleka  posypka z białej czekolady (niekoniecznie)           Wykonanie spodu tarty: Schłodzone masło ścieramy na tarce o grubych oczkach wprost do mąki. Delikatnie mieszamy dłońmi, dodajemy sól, cukier, ponownie mieszamy. Dodajemy żółtka, mąkę i szybko zagniatamy. Ciasto zawijamy w folię i wkładamy do lodówki na ok. 1 godzinę. Jeżeli jest taka potrzeba, formę na tartę natłuszczamy i posypujemy bułką tartą. Ciasto dzielimy na małe kawałki i oblepiamy nim równomiernie dno i boki formy o średnicy 24 cm. Ciasto nakłuwamy na całej powierzchni widelcem. Pieczemy ok. 20 minut w piekarniku nagrzanym do temp. 200°C.   Wykonanie nadzienia: Budyń rozprowadzamy z syropem, wodą,  żółtkami i wlewamy na gotujące się mleko z cukrami. Stale mieszając gotujemy na małym ogniu do utraty smaku surowej mąki budyniowej. Zestawiamy z ognia do częściowego przestudzenia. Ananasy kroimy w drobną kostkę, porzeczki płuczemy, odszypułkowujemy i osączamy z wody. Tak przygotowane owoce mieszamy z ciepłym jeszcze budyniem (większą część porzeczek pozostawiamy) i przekładamy na upieczony wcześniej spód. Posypujemy pozostałymi porzeczkami. Brzegi tarty polewamy roztopioną w kąpieli wodnej mleczną czekoladą, natomiast porzeczki - białą czekoladą. Posypujemy jeszcze ewentualnie posypką z białej czekolady i innymi elementami ozdobnymi wg upodobań. 