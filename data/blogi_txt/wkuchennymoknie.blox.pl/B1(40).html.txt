Ciasto marchewkowe jest tak smaczne, że  gości na naszym stole dość często. Postanowiłam je ostatnio nieco wzbogacić, przekładając masą brzoskwiniową, a na wierzch dając plasterki brzoskwiń i zatapiając je w galaretce. To taki mój kulinarny eksperyment, który śmiało mogę zaliczyć do udanych. Składniki ciasta (na dużą formę o wymiarach 28x40cm):   6 jajek 250 g cukru 6 łyżek gorącej wody  1 szklanka oleju  300 g mąki pszennej 150 g rodzynek 1½ łyżeczki sody  1½ łyżeczki cynamonu ¾ łyżeczki świeżo mielonej gałki muszkatołowej  250 g marchewki startej na tarce o małych oczkach 1 - 1½  łyżki aromatycznej startej skórki z pomarańczy szczypta soli    Składniki kremu brzoskwiniowego:   syrop z 1 puszki brzoskwiń uzupełniony wodą do obj. 500 ml 1 szklanka cukru 3 - 4 żółtka 4 lekko kopiaste łyżki mąki ziemniaczanej  ½ szklanki mleka 2 kostki masła (400g) ¼ szklanki spirytusu (opcjonalnie) sok z ½ cytryny    Składniki warstwy owocowej:   dobrze osiąknięte z syropu brzoskwinie 2 galaretki pomarańczowe lub brzoskwiniowe  ¾ - 1 litr wody Wykonanie ciasta:  Rodzynki zalewamy wrzątkiem, wylewamy na sitko i ponownie przelewamy jednorazowo wrzątkiem. Pozostawiamy do osiąknięcia.  Żółtka ucieramy z cukrem i gorącą wodą do białości za pomocą robota ręcznego. Następnie cienkim strumieniem wlewamy olej i dalej miksujemy. Porcjami dodajemy mąkę wymieszaną z sodą, cynamonem i świeżo stratą gałką muszkatołową i miksujemy robotem na zmniejszonych obrotach.  Gdy składniki połączą się i powstanie gęsta masa dodajemy startą marchewkę i skórkę z pomarańczy. Białka ubijamy na sztywną pianę ze szczyptą soli i dodajemy porcjami ciasto, delikatnie mieszając łyżką.* Rodzynki obtaczamy w 1 łyżce mąki pszennej, dodajemy do ciasta i delikatnie mieszamy. Tak przygotowane ciasto wykładamy do  prostokątnej formy wyłożonej papierem do pieczenia i równomiernie rozprowadzamy. Pieczemy w temp. 180°C ok. 45 minut w środkowej części piekarnika. Gdy ciasto zacznie "odchodzić" od brzegów, a patyczek włożony do ciasta będzie suchy wyłączamy piekarnik i pozostawiamy ciasto przy uchylonych drzwiczkach przez ok. 10 minut. Po tym czasie wyjmujemy z piekarnika i po lekkim ostudzeniu okrawamy boki ciasta nożem, jeżeli nie "odeszły". Wykładamy na deseczkę i zdejmujemy papier. Po całkowitym ostudzeniu, a najlepiej następnego dnia, kroimy na dwa placki.     Wykonanie kremu brzoskwiniowego:  Syrop uzupełniamy do objętości 500 ml i zagotowujemy. Żółtka ucieramy z cukrem do białości, wlewamy mleko, miksujemy,  dodajemy mąkę ziemniaczaną i miksujemy krótko do uzyskania jednolitej mieszaniny. Tak uzyskaną zawiesinę budyniową wlewamy do gorącego syropu i ogrzewamy na małym ogniu stale mieszając do zagotowania, uzyskania gęstego budyniu i utraty jego surowizny. Należy przy tym dokładnie przesuwać łopatką lub łyżką po dnie naczynia, aby powstająca dość gęsta masa nie przywarła do dna i nie przypaliła się. Zdejmujemy z ognia i pozostawiamy do ostudzenia, najlepiej pod pokrywką,  od czasu do czasu mieszając. Masło ucieramy do białości. Dodajemy małymi porcjami przestudzony budyń stale ucierając na małych obrotach. Na koniec wlewamy sok z cytryny, delikatnie mieszamy, a następnie spirytus i ponownie mieszamy. Połowę masy lub nieco więcej niż połowę wykładamy na jeden z placków i równomiernie rozprowadzamy. Wkładamy na krótko do lodówki ( masa jest dość rzadka, ale szybko tężeje po schłodzeniu). Wyjmujemy z lodówki dajemy na to drugi placek, lekko dociskamy dłońmi i wykładamy pozostały krem. Ponownie wstawiamy do lodówki, ale teraz na dłużej, aby masa dobrze zakrzepła.    Wykonanie warstwy owocowej: Galaretki dokładnie rozpuszczamy we wrzątku. Brzoskwinie kroimy w plasterki, układamy na wierzchu ciasta i zalewamy tężejącą galaretką. Wkładamy do lodówki, aby galaretka całkowicie stężała.               Polecam również: 