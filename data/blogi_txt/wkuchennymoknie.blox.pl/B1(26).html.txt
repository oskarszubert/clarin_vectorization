Smaczne i bardzo, bardzo puszyste ciasteczka. Ta ich wyjątkowa puszystość wynikła niespodziewanie, za sprawą błędu jaki popełniłam, czytając przepis na wykonanie pewnych przekładanych ciastek. Miałam ich nie zamieszczać, bo przecież planowałam zrobić inne.  Ale gdy postawiłam na stół, to coś mnie podkusiło i chwyciłam za aparat. W rezultacie stwierdziłam, że jednak je opublikuję, bo są naprawdę pyszne, szczególnie zaraz po upieczeniu. Mój błąd tkwił w ilości dodanych drożdży. Odkryłam go dopiero wtedy , gdy chciałam wałkować ciasto , a okazało się zbyt rzadkie. Wówczas zmuszona byłam wgnieść jeszcze 1 szklankę mąki.  Wtedy coś mi nie pasowało.... przeczytałam ponownie przepis i okazało się, że trzeba drożdży nie 10 dag, a 10 g. Wcześniej byłam zdziwiona taką dużą ilością drożdży, ale w końcu uznałam, że mimo wszystko zrobię je, bo zdjęcia wyglądały bardzo kusząco. Wyszły zupełnie inne. Posypałam je obficie cukrem pudrem i dałam kleksy bitej śmietany.      Składniki (ok. 100 sztuk ciasteczek) :  2 jajka 3 szklanki mąki 20 dag zimnego masła 1 łyżka cukru 1 łyżka cukru waniliowego ½ szklanki śmietany 10 dag drożdży 2 szczypty soli    ponadto:  cukier puder do posypania  bita śmietana z dodatkiem cukru Wykonanie: Drożdże rozcieramy z  cukrami. Mocno schłodzone masło ścieramy na tartce o grubych oczkach i mieszamy z 2 szklankami mąki, aż  powstaną drobne grudki. Śmietanę miksujemy z jajkami. Wszystkie składniki łączymy i robotem zagniatamy ciasto. Wstawiamy do lodówki na 1 godzinę. Po tym czasie wykładamy na stolnicę. Wgniatamy 1 szklankę mąki. Rozwałkowujemy na cienkie placki o grubości ok. 2 mm i wycinamy szklanką krążki. Pieczemy ok. 13 minut w temp. 220°C. Jeszcze ciepłe posypujemy cukrem pudrem. Tuż przed podaniem na każde ciastko wyciskamy kleks bitej śmietany. Najsmaczniejsze są zaraz po upieczeniu. 