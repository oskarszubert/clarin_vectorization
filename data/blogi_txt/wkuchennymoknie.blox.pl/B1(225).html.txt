Jedno z prostszych i szybkich do wykonania ciast, pod warunkiem, że opanuje się umiejętność wykonania ciasta podstawowego. Zrobienie rolady jest wówczas bardzo łatwe i przyjemne. Polecam !            Składniki ciasta (forma o wym. wewnetrznych 36x36 cm):  6 jajek 6 łyżek gorącej wody 180 g cukru 100 g mąki pszennej  szczypta soli    Wykonanie ciasta: Żółtka oddzielamy od białek, posypujemy cukrem i dajemy 6 łyżek gorącej wody. Miksujemy na krem. Wsiewamy małymi porcjami mąkę, delikatnie mieszając łyżką. Białka ubijamy na sztywną pianę ze szczyptą soli i delikatnie mieszamy z ciastem. Całość wykładamy na dużą prostokątną blachę wyłożoną papierem do pieczenia i wyrównujemy powierzchnię za pomocą szpatułki. Pieczemy ok. 20 minut w temp. 180°C na środkowym poziomie piekarnika. Zaraz po upieczeniu przekładamy na delikatnie posypaną cukrem pudrem ściereczką. Powierzchnię ciasta również delikatnie posypujemy cukrem pudrem i wraz ze ściereczką rolujemy ciasto. Odkładamy do przestudzenia.           Warto wiedzieć:  Żółtka równomiernie przykrywamy warstwą cukru, wowczas gorąca woda nie styka się gwałtownie z żółtkami, co mogłoby spowodować niekorzystne "ścięcie się" ich. Dodatek gorącej wody jest ważny, rozpuszcza częściowo cukier i powoduje, że ciasto jest bardziej elastyczne, przez co daje się łatwiej rolować. Żółtka ucieramy na puszystą, kremową masę, do momentu rozpuszczenia się kryształków  cukru. Mąkę małymi porcjami wsiewamy do żółtkowej masy, mieszając przy tym delikatnie dużą łyżką lub koncówkami miksującymi robota na najmniejszych obrotach. Białka ubijamy  z dodatkiem szczypty soli, co ułatwia szybkie i dokładne ubicie ich na sztywną pianę. Ciasto dodajemy do ubitych białek, a nie odwrotnie, wówczas piana traci mniej powietrza, dzięki czemu struktura ciasta jest bardziej pulchna. Pieczemy najlepiej na dużej formie wyścielonej papierem do pieczenia. Pilnujemy procesu pieczenia, ciasto powinno być upieczone na jasnozłoty kolor. Zbyt długie przetrzymywanie w piekarniku wysusza ciasto i wówczas rolada nie daje się ładnie zwijać, nie jest elastyczna i pęka. Warto sprawdzić patyczkiem, czy ciasto jest upieczone. Po wyjęciu z piekarnika ciasto delikatnie posypujemy za pomocą siteczka cukrem pudrem (zapobiega to przyklejaniu się ciasta do ściereczki), przykrywamy najlepiej rzadką, bawełnianą ściereczką, kładziemy cienką deseczkę i odwracamy. Zdejmujemy delikatnie papier do pieczenia i posypujemy powierzchnię ciasta niewielką ilością cukru pudru. Ciasto należy zrolować prawie natychmiast po wyjęciu z piekarnika (można odczekać ok. 2 minuty) Podczas rolowania nie należy mocno ugniatać ciasta. Nadzienie nakładamy po dokładnym przestudzeniu ciasta. Nie należy dawać zbyt grubej warstwy nadzienia, gdyż to utrudnia zwijanie w roladę. Po zwinięciu roladę okręcamy ściereczką, folią spożywczą lub aluminową i delikatnie wygładzamy powierzchnię rolady, wowczas mamy pewność, że nadzienie będzie dokładnie  przylegać do ciasta. Roladę umieszczamy w chłodne miejsce, najlepiej w chłodziarce. W przypadku bardzo delikatnych kremów, czy bitej śmietany nadzienie nakładamy niemalże bezpośrednio przed podaniem do spożycia.  Powierzchnię rolady posypujemy cukrem pudrem lub innymi ulubionymi posypkami (np. kawa, kakao). Możemy również pokryć roladę polewą czekoladową. Czasami polewa nie trzyma się dobrze powierzchni ciasta, zwłaszcza gdy posypiemy zbyt dużą ilością cukru pudru. Nadmiar cukru dobrze jest wówczas usunąć za pomocą pędzelka. Można też powierzchnię ciasta powlec cieniutką warstwą rozgrzanej konfitury lub dżemu i dopiero dać polewę, wówczas ładnie przywiera i nie odchodzi od ciasta.     Do pieczenia rolady biszkoptowej używam  grubej blachy, będącej na wyposażeniu mojej kuchni gazowej z elektrycznym piekarnikiem. Ma ona wymiary zewnetrzne 39 x 40cm.  Dzięki temu, że jeden z boków blachy jest pochyły, otrzymuję  wypiek zwężony z jednej strony, przez co po zwinęciu  rolada estetyczniej wygląda.            Polecam również: 