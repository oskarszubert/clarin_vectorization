Bardzo pyszna pizza, w zasadzie taka  a'la pizza. Może być podana zarówno na śniadanie jak i kolację. Robiłam ją pierwszy raz. Dostrzegłam w niej same zalety: smaczna, niezwykle dekoracyjna i szybka do wykonania. Inspiracją do jej wykonania był przepis zamieszczony w ulubionej przeze mnie niepokaźnej broszurce Dania za grosik nr 9/2009.  Zmodyfikowałam ten przepis, chociażby z tego powodu, iż chciałam aby była pulchna. Poza tym zależało mi na wykorzystaniu tego co zalegało mi w lodówce. Zachwyciłam moją rodzinkę tym smacznym daniem. Rzekli mi, że mogłabym takową robić im codziennie.        Składniki: (porcja na patelnię o średnicy 28 cm)  4 jajka 2 łyżki mąki 2 łyżki mleka 10 dag wędliny 2 pomidory niecały pęczek szczypiorku 10 dag sera żółtego 3 łyżeczki oregano sól, pieprz do smaku  ( nie dawałam pieprzu)    ponadto:  3 łyżki masła do smażenia keczup      Wykonanie: Pomidory sparzamy, obieramy ze skórki i kroimy w plasterki o grubości ok. ½ cm. Ewentualnie, delikatnie posypujemy solą i pieprzem. Wędlinę kroimy w drobną kostkę. Szczypiorek również drobno kroimy. Białka ubijamy na sztywną pianę, dodajemy sól do smaku, żółtka i dalej ubijamy. Wsiewamy porcjami mąkę stale mieszając mikserem na najmniejszej mocy. Dajemy mleko, jeszcze raz dokładnie mieszamy. Wylewamy na rozgrzane masło na patelni. Delikatnie układamy pomidory, posypujemy wędliną, a następnie żółtym serem wymieszanym z oregano i szczypiorkiem. Patelnię przykrywamy i smażymy pizzę na małym ogniu, do ścięcia się jajek i roztopienia  sera  (ok. 15 minut ). Podczas smażenia sprawdzamy patyczkiem czy w środku jajka ścięły się. Dzielimy na porcje na patelni. Podajemy polaną keczupem. 