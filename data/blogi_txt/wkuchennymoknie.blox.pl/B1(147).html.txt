Sezon na małosolne ogórki trwa! Nie może się zdarzyć, aby teraz ich zabrakło w mojej kuchni. Podejrzewam, że u Was jest podobnie. U nas muszą być codziennie. Dlatego też konsumpcja małosolnych musi odbywać się pod moją ścisłą kontrolą, tak aby nie narażać rodziny na niepotrzebne stresy związane z ich brakiem. Tak więc  sukcesywnie, raz po raz  kiszę  kolejne ich partie.  Robię je według przepisu mojej Mamy. W zasadzie kiszenie odbywa się podobnie jak tych na zimę (przepis tutaj), z tym, że nie zalewam ich przegotowaną, gorącą wodą, a  zwykłą zimną wodą tzw. "kranówką", no i niekoniecznie daję papryczkę chili. Do kiszenia ogórków na małosolne używam  nieco mniej soli.  Robię je w wekach na gumkę (poj. 1,5 litra). Składniki:  3 kg świeżych, młodych ogórków 4 litry zimnej wody 120 g soli kamiennej   do każdego słoika o poj. 1,5 litra dajemy:  3 - 4 kwiatostany kopru*  2 - 3 duże ząbki  czosnku 3 - 4 nieduże kawałki korzenia chrzanu  ewentualnie kawałek papryczki chili  * Najlepsze są z dojrzałymi  nasionami. Daję z łodygą o długości ok. 10 cm, gdy nie mam dużo kopru.  Kiszenie możemy wykonać w większych słojach np. 5 litrowych (specjalnych do ogórków) lub w garnku kamiennym oczywiście z zachowaniem odpowiednich proporcji składników.    Wykonanie: Ogórki dokładnie myjemy.  Układamy ciasno w słojach (aby nie wypływały do wierzchu), na dnie których dajemy wcześniej kwiatostany kopru. Do każdego słoja dajemy pokrojony na kawałki czosnek i chrzan. Gdy chcemy, aby ogórki miały ostry smak wrzucamy kawałek papryczki chili. Jeżeli chcemy mieć łagodne, pomijamy ten ostry dodatek. Wodę solimy (30 g soli na 1 litr wody), dokładnie mieszamy, aby rozpuścić sól i zalewamy ogórki. Zamykamy weki i odstawiamy do ukiszenia na conajmniej 4 dni. Osobiście lubię również takie niedokiszone, po 2-3 dniach.             Aby ogórki były smaczne i twarde należy przestrzegać kilku zasad: powinny być przede wszystkim młode (małe gniazda nasienne), świeże,  najlepiej z własnego ogródka lub pewnego źródła, wówczas mamy gwarancję, że nie są schemizowane (nawożone i kropione chemicznie często podczas kiszenia robią się miękkie i gniją). Jeżeli kupujemy z niewiadomych źródeł to niestety ponosimy ryzyko, wówczas należy przynajmniej sprawdzić, czy są świeże. Jeżeli po przekrojeniu okaże się, że są już nie zielonkawe, a białe i sparciałe, to można sobie odpuścić ich kiszenie.    jeżeli ogórki są podwiędnięte warto po  umyciu zalać je zimną wodą na ok. 1 godzinę, wówczas najędrnieją używamy tylko soli kamiennej (najlepiej niejodowanej). Nie używamy NaCl (chlorku sodowego), który można spotkać w sklepach spożywczych pod nazwą "sól kuchenna, spożywcza". Taka chemicznie wyprodukowana sól psuje przetwory.   jeżeli woda w naszych kranach nie jest dobrej jakości, to należy ją przegotować i odstawić do całkowitego ostudzenia  Podczas kiszenia powstaje w pierwszej fazie na powierzchni zalewy delikatna pianka, po czym lekkie gazowanie (fermentacja mlekowa), która po pewnym czasie ustaje. Zalewa jak i ogórki stają się lekko kwaśne. Zalewa nabiera  nieco mlecznego zabarwienia. Te symptomy świadczą o prawidłowym procesie kiszenia ogórków. Po 4 - 5 dniach ogórki gotowe są do spożycia. Po tym czasie można je umieścić w lodówce, wówczas są smaczniejsze. Polecam również: 