Smaczne i zdrowe ciasto drożdżowe z dodatkiem jabłek wystawiam dzisiaj w swoje kuchenne okno :) Jak najbardziej polecam na śniadanie do kubka ciepłego kakao. W moim domu jemy również na kolację. Hmmmm.... szkoda, że moi domownicy nie dadzą się skusić na to, abym podała im również na obiad ;)) ,  wówczas z pewnością miałabym więcej czasu na publikacje tego co natworzyłam w swojej ulubionej kuchni. A przyznam, że trochę mi się tego nazbierało! Ciasto to piekę już od wielu lat. Do jego wykonania wykorzystuję przepis na drożdżówkę z kruszonką  z niepokaźnej książeczki "Ciasta Siostry Leonilli" . Kruszonki nie dodaję, lecz wspomniane już jabłka  i z tego też względu dodaję do ciasta więcej cukru.          Składniki (na formę o wym. 28x40 cm):  500g mąki pszennej 50g drożdży + 1 łyżka cukru  1 jajko i 2 żółtka  1 szklanka mleka 100g masła 1 łyżka oliwy lub oleju  ½ szklanki cukru ¼ łyżeczki soli  5 - 6 jabłek (u mnie koksa królewska) cukier puder do posypania ciasta    Wykonanie: Masło roztapiamy, dodajemy do niego łyżkę oliwy lub oleju. Mleko podgrzewamy. Drożdże rozcieramy z 1 łyżką cukru. Jajka ubijamy z cukrem, dodajemy sól i jeszcze trochę ubijamy. Wszystko to dodajemy do przesianej mąki (mleko powinno być lekko ciepłe), mieszamy grubą, drewnianą łyżką i pozostawiamy w cieple do wyrośnięcia nakrywając ściereczką. W tym czasie obieramy jabłka, usuwamy gniazda nasienne i kroimy je na szesnastki. Gdy ciasto podrośnie i przynajmniej podwoi swoją objętość, wykładamy do prostokątnej natłuszczonej formy ewentualnie z papierem do pieczenia. Wciskamy w ciasto kawałeczki jabłek i odstawiamy do ponownego wyrośnięcia ok. 30 minut. Pieczemy w temperaturze 190°C ok. 40 minut ( gdy wierzch ciasta uzyska złoty kolor sprawdzamy patyczkiem czy jest już upieczone). Przed podaniem posypujemy wierzch ciasta cukrem pudrem. Polecam również:            W kuchni na wesoło:    Naukowiec zwraca się do swojej żony: - Czy możesz kochanie podzielić się sekretem wypieku tego ciasta, które upiekłaś na moje urodziny? Zrobiłbym wielką rewolucję w produkcji cegły. 