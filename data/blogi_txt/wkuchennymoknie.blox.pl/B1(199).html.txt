Ten przecier robię każdego roku, z tych pomidorów, które nie da się zjeść na bieżąco. A przyznam, że  tego roku obrodziły, z czego się bardzo cieszę, bo zimową porą zapotrzebowanie na tak przetworzone pomidory jest u nas duże. Przecier jest bez dodatków. Nadaje się jak najbardziej do napojów, zup i wielu innych potraw.        Składniki:  dowolna ilość dojrzałych pomidorów    Wykonanie: Umyte pomidory kroimy na małe cząstki. Wrzucamy do garnka, rozprażamy je mieszając drewnianą łopatką od czasu do czasu i  doprowadzamy do wrzenia (niekoniecznie). Odstawiamy do przestudzenia. Przecieramy drewnianą pałką przez durszlak i pozbywamy się skórek. Następnie przecieramy przez sitko i pozbywamy się pestek. Można od razu przetrzeć przez sitko mechanicznie, nakładając na końcówkę miksującą robota tarczę przecierającą. Jednakże ja  wolę dawną metodę stosowaną przez moją babcię i mamę, gdyż tak sporządzony przecier wydaje mi się smaczniejszy. Przecier zagotowujemy i rozlewamy do wyparzonych wcześniej słoików ( u mnie o poj. 1 litra). Zakręcamy nakrętką i odwracamy do góry dnem na ok. 10 minut, po czym odwracamy i odstawiamy do całkowitego przestudzenia. Przechowujemy w chłodnym miejscu ( u mnie w piwnicy). 