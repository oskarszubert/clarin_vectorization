Pomidory zjadamy na bieżąco ile się da, te duże i te malutkie koktajlowe. Ale to co zbywa, rozdaję znajomym lub robię z nich przetwory na zimę. Jednakże jak się okazuje, nie tylko na zimę, ale raczej na znacznie wcześniej! Na teraz! Robiąc przetwory z pomidorków koktajlowych, po prostu nie wytrzymałam i chcąc zaspokoić ciekawość, jaki mają smak, spróbowałam po 2 dniach ich bytowania w słoikach. Są smaczne! Te pomidorki, do których dałam całą papryczkę były zupełnie nie ostre, natomiast te z papryczką przekrojoną zdążyły po dwóch dniach zyskać ostry smak. Ale takie lubię!  Taki ostry dodatek do wędliny lub mięsa. Domownikom również smakowały. Oby dotrwały do zimy!   Przepis pochodzi z miesięcznika "Moje Gotowanie"  wrzesień 2010. Troszeczkę zmodyfikowałam.        Składniki (na słoik ¾ l):  500 g małych czerwonych i żółtych pomidorków 1 mały strączek papryczki chili 1 duży ząb czosnku 1 szklanka białego octu winnego 6% 1 łyżka ziaren gorczycy 3 liście laurowe 2 łyżki cukru 1 łyżeczka soli 1 łyżeczka suszonych ziół prowansalskich    Wykonanie: Pomidorki i papryczkę myjemy, czosnek obieramy. Ocet zagotowujemy z pokrojonym na małe kawałeczki czosnkiem, gorczycą, liśćmi laurowymi, papryczką*, cukrem i solą. Słoik wyparzamy, układamy w nim pomidorki i oprószamy ziołami prowansalskimi. Zalewamy gorącą marynatą** i zakręcamy nakrętką. Odwracamy słoik dnem do góry na ok. 10 minut. Odstawiamy w ciemne i chłodne miejsce. Stosujemy do mięs i kanapek. * Przekroiłam paryczkę chili na pół dla uzyskania bardziej ostrego smaku pomidorków. ** Przerabiałam wielokrotną ilość pomidorków i dlatego marynatę przelałam przez sitko, a pozostałe na nim przyprawy dodałam po równo do każdego słoika. Marynatę ponownie zagotowałam i rozlałam do słoików. Uwaga: Jak wskazuje nazwa pomidorki są ostre,  ale to jest przekąska do wędlin czy mięs, więc dla smakoszy ostrych dodatków jest jak w sam raz.  Dla osób preferujących raczej delikatne przekąski polecam zrobić z wiadomych względów delikatniejszą zalewę rozcieńczając ją wodą według własnych upodobań, no i oczywiście bez ostrej papryczki. 