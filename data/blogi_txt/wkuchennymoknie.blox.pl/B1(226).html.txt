Jedno z najprostszych i najszybszych w wykonaniu ciast wystawiam dzisiaj w swoje kuchenne okno. Krem stanowi bita śmietana z dodatkiem musu malinowego. Biszkoptowa rolada z tym owocowym, lekko kwaśnym i aromatycznym nadzieniem jest w smaku delikatna i szybko znika ze stołu.       Składniki ciasta (na blachę o wym. 28x40 cm):  4 jajka 120 g cukru 4 łyżki gorącej wody 75 g mąki pszennej szczypta soli   Składniki kremu:  250 ml śmietany 30% 3 łyżki cukru pudru 300g malin (250 ml przecieru lub soku malinowego) 2 - 3  łyżki cukru kryształu 3 łyżeczki żelatyny dodatkowo:  cukier puder kilka malin do ozdoby  listki melisy lub mięty do ozdoby    Wykonanie ciasta: Żółtka oddzielamy od białek, posypujemy cukrem i dajemy 4 łyżki gorącej wody. Miksujemy na krem. Wsiewamy małymi porcjami mąkę, delikatnie mieszając łyżką. Białka ubijamy na sztywną pianę  ze szczyptą soli i delikatnie mieszamy z ciastem.  Całość wykładamy na blachę  wyłożoną papierem do pieczenia i wyrównujemy powierzchnię za pomocą szpatułki. Pieczemy ok. 15 minut w twmp. 180°C na środkowym poziomie piekarnika. Zaraz po upieczeniu przekładamy na delikatnie posypaną cukrem pudrem ściereczką. Powierzchnię ciasta również delikatnie posypujemy cukrem pudrem i wraz ze ściereczką rolujemy ciasto. Odkładamy do przestudzenia, najlepiej  na noc.   Wykonanie kremu: Maliny (kilka odkładamy do ozdoby) przecieramy przez sitko, dodajemy 2 - 3  łyżki cukru kryształu i mieszamy do rozpuszczenia cukru ( możemy zagotować, ale nie jest to konieczne). Śmietanę ubijamy na sztywno, dodajemy porcjami cukier puder, mieszając delikatnie łyżką. Małymi porcjami wlewamy przecier malinowy i dalej mieszamy łyżką. Żelatynę zalewamy jak najmniejszą ilością zimnej wody i odstawiamy do napęcznienia, po czym rozpuszczamy w jak najmniejszej ilości wrzątku i mieszamy. Gdyby się nie rozpuściła lekko podgrzewamy, uważając, aby nie  doprowadzić do wrzenia. Jeszcze ciepłą wlewamy cienkim strumyczkiem do kremu, stale mieszając. Umieszczamy w lodówce, by zatężał, ale nie na długo, tak aby można było go rozprowadzić na cieście. Kremem równomiernie smarujemy  rozwinięte ze ściereczki ciasto i rolujemy je, delikatnie naciskając dłońmi na jego zewnętrzną powierzchnię, aby uzyskać dokładne rozłożenie się kremu. Roladę okręcamy ściśle (ale z wyczuciem) folią aluminiową, delikatnie "prasujemy" dłońmi i wkładamy do lodówki na co najmniej 3 godziny, a najlepiej na noc. Przed podaniem posypujemy cukrem pudrem, kroimy na porcje i ozdabiamy malinami oraz listkami melisy lub mięty.                          Polecam również: 