Młoda biała kapusta  już od dłuższego czasu gości w mojej kuchni. Jeszcze się nam nie znudziła, więc robię z niej różne potrawy. Tym razem wystawiam w swoje kuchenne okno smaczną zupę. Przepis pochodzi z najnowszego numeru "Dań za grosik" -  lipiec 2010. Trochę zmodyfikowałam.        Składniki:  1 główka młodej kapusty (ok.1 kg) 60 dag ziemniaków 2 marchewki (ok.20 dag) 1 cebula (10 - 15 dag) 2 łyżki masła 20 dag boczku wędzonego 1 łyżeczka soku z cytryny szczypta mielonego kminku pęczek koperku ½ litra bulionu z kurczaka lub bulion z 1 -2 kostek rosołowych z kury  sól, pieprz do smaku           Wykonanie: Umytą kapustę szatkujemy. Ziemniaki i marchew obieramy, myjemy i kroimy (ziemniaki w drobną kostkę, a marchew w cienkie półplasterki).W rondlu o poj. ok. 5 litrów podsmażamy na łyżce masła marchewkę wraz z ziemniakami przez ok. 3 minuty. Dodajemy posiekaną cebulę i poszatkowaną kapustę. Smażymy chwile razem, stale mieszając. Wlewamy gorący bulion z kurczaka ( Miałam wcześniej ugotowany ze świeżego drobiu. Taki bulion można zastąpić bulionem z rozpuszczonych kostek rosołowych, choć zdaję sobie sprawę z tego, że mają one zarówno swoich zwolenników jak i przeciwników). Na pozostałym maśle podrumieniamy pokrojony w kostkę boczek. Dodajemy do zupy, uzupełniamy gorącą wodą do obj. ok. 4 litrów i gotujemy jeszcze ok. 15 minut. Przyprawiamy do smaku sokiem z cytryny, kminkiem, solą i pieprzem. Po zestawieniu z ognia wrzucamy posiekany koperek. 