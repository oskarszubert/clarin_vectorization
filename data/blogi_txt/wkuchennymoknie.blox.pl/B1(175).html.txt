Lubię placuszki i lubię kaki (persymonę). Pomyślałam więc .... dlaczego by nie połączyć ich ze sobą i powiększyć  swój jadłospis o kolejny wariant placuszków na słodko. Tak też zrobiłam i mogę śmiało rzec, że wyszły mi całkiem niezłe! Ponieważ kaki jest owocem dość słodkim, a nawet trochę mdławym, skropiłam już pokrojone w talarki sokiem z cytryny (być może sok z pomarańczy byłby też dobry). No i  miałam na uwadze to, że owoce powinny być dobrze dojrzałe, bo tylko wtedy są smaczne. Tak więc po zakupieniu ich poleżały sobie ze 3 dni zanim je użyłam do wykonania tychże placuszków.        Składniki (na 12 placuszków) :  3 jajka 2 łyżki cukru ½ łyżeczki soli  100 g mąki pszennej 2 łyżki śmietany 2 łyżki wody  kilka kropli esencji cytrynowej 1-2 dobrze dojrzałe owoce kaki sok z cytryny dodatkowo:  konfitura brzoskwiniowa olej do natłuszczenia patelni    Wykonanie: Kaki obieramy, kroimy na cienkie talarki i skrapiamy sokiem z cytryny. Białka ubijamy mikserem na sztywną pianę, dodajemy cukier, a następnie po 1 żółtku. Wsiewamy małymi porcjami mąkę, stale mieszając. Dodajemy śmietanę, wodę i esencję cytrynową. Całość delikatnie mieszamy na jednolitą masę. Na rozgrzaną, natłuszczoną niewielką ilością oleju patelnię (najlepiej do jaj sadzonych, wówczas placuszki mają ładniejszy kształt)  kładziemy łyżką małe porcje ciasta. Na każdą dajemy cienki talarek kaki i ponownie ciasto, tylko tyle, aby przykryć owoc. Smażymy na złoty kolor z obu stron. Podajemy polane podgrzaną konfiturą brzoskwiniową. Najlepsze są zaraz po usmażeniu. 