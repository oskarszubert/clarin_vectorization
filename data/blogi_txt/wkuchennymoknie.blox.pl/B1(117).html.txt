Super szybka propozycja obiadowa. Gdy pora obiadu tuż, tuż, a tak się składa, że nie mieliśmy sposobności wcześniej coś przygotować,  to te kluski mogą być bardzo dobrym rozwiązaniem dla zgłodniałej rodzinki wołającej papu. Przepis pochodzi z "Przyślij przepis" nr 12/2007.     Składniki:  500g twarogu półtłustego 2 jajka 1½ szklanki mąki pszennej ½ łyżeczki soli 1 łyżeczka cukru (opcjonalnie)    dodatkowo:   2 łyżki masła 1½ łyżki bułki tartej ewentualnie 1 łyżeczka cukru    Wykonanie: Do twarogu wbijamy jajka, dodajemy sól, cukier, wsypujemy mąkę i tłuczkiem do ziemniaków rozgniatamy do chwili uzyskania jednolitej gładkiej masy. Łyżką umoczoną w zimnej wodzie nabieramy niewielkie porcje ciasta twarogowego i wrzucamy na osolony wrzątek. Po wypłynięciu na powierzchnię kluski gotujemy jeszcze  ok. 4 minuty. Wyjmujemy łyżką cedzakową, osączamy i wykładamy na półmisek.  Masło roztapiamy, wsypujemy bułkę tartą, dodajemy ewentualnie cukier i cały czas mieszając chwilę podgrzewamy do napęcznienia tartej bułki. Polewamy nim ciepłe jeszcze kluski. 