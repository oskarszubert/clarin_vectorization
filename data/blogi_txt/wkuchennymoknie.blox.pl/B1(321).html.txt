Smaczne, delikatne i tylko na pozór trudne w wykonaniu ciasto. Jedynym większym problemem może być wykonanie roladek, ale jeżeli tą czynność mamy opanowaną, wykonanie tortu jest proste i mogę śmiało powiedzieć, że nawet ku mojemu zaskoczeniu nie jest pracochłonne. Szczególnie polecam na przyjęcia dla dzieci. Będą z pewnością zachwycone, gdy ten malinowy torcik pojawi się przed nimi na stole :) Przepis pochodzi z czasopisma "Ciasta i desery" nr 4/2011. Trochę zmodyfikowałam dostosowując do własnych upodobań.          Składniki roladek (forma o wym. 36x36 cm):  6 jajek 6 łyżek gorącej wody 180 g cukru 100 g mąki pszennej ok. 200 g konfitury malinowej (u mnie dżem malinowy)     Składniki kremu:  750 ml śmietany 30% 390 g jogurtu naturalnego 300-400 g malin 100 g cukru drobnego kryształu ( lub wg uznania) 150 g konfitury malinowej (u mnie dżem malinowy) 10 łyżeczek żelatyny 5 łyżek cukru pudru     dodatkowo:  ok. 100g masy marcepanowej (użyłam batonik marcepanowy w polewie czekoladowej, oczywiście dokładnie usuwając polewę)  2-4 łyżki drobno mielonych pistacji 6 słupków migdałowych     Wykonanie roladek: Żółtka oddzielamy od białek, posypujemy cukrem i dajemy 6 łyżki gorącej wody. Miksujemy na krem. Wsiewamy małymi porcjami mąkę, delikatnie mieszając łyżką.Białka ubijamy na sztywną pianę ze szczyptą soli i delikatnie mieszamy z ciastem. Całość wykładamy na dużą prostokątną blachę  wyłożoną papierem do pieczenia i wyrównujemy powierzchnię za pomocą szpatułki.Pieczemy ok. 18 minut w temp. 180°C na środkowym poziomie piekarnika. Zaraz po upieczeniu przekładamy na delikatnie posypaną cukrem pudrem ściereczką.Powierzchnię ciasta również delikatnie posypujemy cukrem pudrem i wraz ze ściereczką rolujemy ciasto. Odkładamy do przestudzenia. Ciasto rozwijamy ze ściereczki, nakładamy na jego całą powierzchnię cienką warstwę konfitury malinowej (u mnie dżem malinowy) i  rolujemy je, delikatnie naciskając dłońmi na jego powierzchnię. Roladę okręcamy ściśle (ale z wyczuciem) folią aluminiową, delikatnie "prasujemy" dłońmi i wkładamy do lodówki na co najmniej 3 godziny. Kroimy na wąskie 1 cm krążki tuż przed przygotowaniem kremu. Układamy na dnie i bokach tortownicy wyścielonej folią aluminiową ( 3 sztuki odkładamy na wykonanie ślimaczków).   Wykonanie kremu:  Maliny przecieramy przez sitko, dodajemy 100 g  cukru kryształu i mieszamy do jego rozpuszczenia się ( możemy zagotować, ale nie jest to konieczne). Śmietanę ubijamy na sztywno, dodajemy porcjami cukier puder, mieszając delikatnie łyżką. Jogurt miksujemy z konfiturą malinową (dżemem malinowym) i małymi porcjami, mieszając delikatnie łyżką dodajemy do ubitej śmietany. Małymi porcjami wlewamy przecier malinowy i dalej mieszamy łyżką.Żelatynę zalewamy jak najmniejszą ilością zimnej wody i odstawiamy do napęcznienia, po czym rozpuszczamy w jak najmniejszej ilości wrzątku i mieszamy. Gdyby się nie rozpuściła lekko podgrzewamy, uważając, aby nie doprowadzić do wrzenia. Jeszcze ciepłą wlewamy cienkim strumyczkiem do kremu, stale mieszając. Umieszczamy w lodówce, by lekko zatężał, ale nie na długo, tak aby można było go rozprowadzić na roladkach. Wykonanie tortu: Wylewamy  krem do wcześniej przygotowanej tortownicy obłożonej roladkami (roladki powinny ściśle przylegać do boku tortownicy) i wyrównujemy szpatułką powierzchnię. Wkładamy do lodówki do zatężenia masy, najlepiej na noc. Przed podaniem tort dekorujemy. Z masy marcepanowej  formujemy tułowia 3 ślimaczków, czułki robimy z migdałowych paseczków (zrobiłam z marcepanu). Plecy ślimaczków smarujemy dżemem i nakładamy na nie odłożone roladki ( można wzmocnić drewnianymi wykałaczkami, ale dla małych dzieci ze wzgledu na ich bezpieczeństwo, raczej nie polecam). Powierzchnię tortu posypujemy drobno mielonymi pistacjami.                Polecam również: 