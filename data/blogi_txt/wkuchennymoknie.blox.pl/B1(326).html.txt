Pyszny, delikatny w smaku tort z kremem śmietanowo - ajerkoniakowym i kawałeczkami brzoskwiń. Blaty tortu stanowi ciasto ucierane, babkowe z dodatkiem drobno mielonych migdałów. Bezowa kruszonka  bardzo dobrze komponuje się z kremem i wzbogaca smakowo tort. Przepis pochodzi z czasopisma "Pyszne ciasta" nr 1/ 2012. Jak to się u mnie często zdarza przepis zmodyfikowałam, dostosowując do upodobań oczywiście tej dorosłej części moich domowników. W wersji dla dzieci bez ajerkoniaku też jest smaczny. Właśnie otworzyłam edycję, aby opublikować wpis po dłuższej niespodziewanej przerwie, a tu obok cieplutki, pełen zatroskania komentarz Madzi z bloga Majanowe pieczenie. Dopisuję więc jeszcze parę słów:  Dziękuję Ci Madziu, takie słowa baaardzo krzepią i motywują do dalszego działania :))  Ta poniżej porcyjka tortu dla Ciebie :))         Składniki ciasta (na dużą tortownicę o śrenicy 30 cm):  200g masła 1 szklanka cukru szczypta soli 200 g drobno mielonych migdałów  6 jajek 300 g mąki pszennej 1½ łyżeczki proszku do pieczenia  4 - 5 łyżek kwaśnej śmietany 3 łyżki likieru migdałowego np. amaretto (niekoniecznie)    Składniki kremu śmietanowo - ajerkoniakowego: 1 l śmietanki 30% do kremów 32 g cukru wanilinowego lub z naturalną wanilią 5 łyżeczek żelatyny  500 ml ajerkoniaku Oprócz tego:  1 puszka brzoskwiń (ok. 800ml)  4 - 5 łyżek dżemu z czerwonej porzeczki (malinowego, truskawkowego)  ok. 200 g bezowych ciastek* gotowe elemnety ozdobne do tortów     * Można użyć gotowe bezy lub własnej roboty. Ja wykorzystałam białka, które miałam w lodówce. Takie swoje są kruchutkie i o wiele smaczniejsze od kupnych.  A wykonałam je w prosty sposób: 3 białka ubiłam na sztywno z 200g drobniutkiego cukru z dodatkiem szczypty soli. Masę wyłożyłam do wyścielonej papierem prostokątnej formy i piekłam w rozgrzanym do temperatury 150°C piekarniku przez ok. 60 minut. Po tym czasie nie wyjmowałm z piekarnika (przy wyłączonym dosuszały się).  Po całkowitym przestudzeniu pokruszyłam na drobne kawałeczki.   Wykonanie ciasta: Masło ucieramy do białości z cukrem. Dodajemy drobno mielone migdały, szczyptę soli, po jednym jajku i dalej ucieramy. Wsiewamy mąkę z proszkiem do pieczenia, rozrzedzamy śmietaną. Na koniec dodajemy ewentualnie likier. Ucieramy w dalszym ciagu na jednolitą masę. Ciasto przekładamy do formy i pieczemy w  piekarniku nagrzanym do temperatury 180°C  przez ok. 50 minut. Ciasto najlepiej jest upiec w przeddzień przekładania kremem. Boczna powierzchnię ciasta leciutko ścinamy dzięki temu krem będzie miał możliwość pokryć boki tortu podczas jego nakładania w tortownicy. Ciasto kroimy w poziomie na dwa blaty. Spód smarujemy dżemem i ukladamy dokładnie osączone z zalewy i pokrojone na drobne kawałki brzoskwinie.    Wykonanie kremu: Śmietanę ubijamy na sztywno, dodajemy cukier wanilinowy i wlewamy cienkim strumieniem ajerkoniak, mieszając łyżką lub mikserem ręcznym na małych obrotach. Żelatynę zalewamy niewielką ilością zimnej wody i odstawiamy do spęcznienia. Dodajemy do niej jak najmniejszą ilość wrzątku i mieszamy aż się całkowicie rozpuści. Odkładamy troche kremu , mniej więcej ¾ szklanki (umieszczamy w lodówce), a do pozostałej ilości wlewamy cienkim strumyczkiem jeszcze ciepłą żelatynę, stale mieszając na najmniejszych obrotach ręcznego miksera. Natychmiast przystępujemy do przełożenia tortu   Przekładanie tortu: Ciasto otaczamy obręczą tortownicy wyścielonej papierem do pieczenia. Natychmiast po wykonaniu kremu dajemy na brzoskwinie trochę więcej niż połowę ilości, dokładnie rozprowadzamy na całej powierzchni i przykrywamy drugim blatem. Lekko dociskamy krazek ciasta, tak aby krem wypłynął na boki. Rozprowadzamy równomiernie na wierzchu ciasta pozostały krem i odstawiamy w chłodne miejsce do lekkiego zatężenia, po czym posypujemy delikatnie pokruszonymi bezami i wstawiamy do lodówki najlepiej na noc. Na drugi dzień zdejmujemy obręcz, smarujemy odłożonym kremem bez żelatyny  boczną powierzchnię tortu i posypujemy pokruszonymi bezami całą powierzchnię tortu ( boki i ponownie wierzch). Ozdabiamy dowolnie gotowymi elementami do tortów. Polecam również:         W kuchni na wesoło:   Co dziś będzie na obiad? - pyta żołnierz kucharza. - Jeszcze nie wiem. - Obiad ma być za pół godziny, a ty nie wiesz co ugotować?! - Bo my nazwy nadajemy dopiero  wtedy, gdy potrawy są już gotowe. 