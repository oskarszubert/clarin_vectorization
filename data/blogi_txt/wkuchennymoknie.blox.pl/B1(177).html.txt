Późna już pora jak robię ten wpis. Zapewne wiele osób, które zamieszkują w tej samej strefie czasowej,  już smacznie sobie śpi, by jutro  przystąpić do swoich codziennych zajęć, pracy, nauki...etc. A ja tymczasem wystawiam w swoje kuchenne okno kolejną wersję placuszków. To jest taka moja propozycja  dla Was na śniadanie. Czynie to teraz, albowiem rankiem popędzę do ogrodu,  ponieważ chwaściory rzuciły mi się okrutnie. Częstujcie się placuszkami, są Wasze......:)            Dorzucam też przepis na ok.12 sztuk placuszków.      Składniki:      3 jajka    5 łyżek mąki pszennej    10 dag twarogu   10 dag rodzynek   1 łyżka cukru   ½ łyżeczki soli   1 łyżka śmietany ponadto:  olej do smażenia cukier puder do obsypania placuszków Wykonanie:   Białka ubijamy mikserem na sztywną pianę. Dajemy cukier, sól, po jednym żółtku i dalej ubijamy. Wsiewamy mąkę i delikatnie mieszamy łyżką. Dodajemy pokruszony twaróg, śmietanę i opłukane wrzątkiem rodzynki. Całość jeszcze raz mieszamy. Kładziemy małymi porcjami na rozgrzany olej i smażymy na złoty kolor z obu stron.  Usmażone placuszki wykładamy na papierowy ręcznik aby usunąć nadmiar tłuszczu. Posypujemy cukrem pudrem. Idealne są z sosami owocowymi szczególnie z truskawkowym. 