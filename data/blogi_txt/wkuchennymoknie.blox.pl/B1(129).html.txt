W sezonie truskawkowym to ciasto gości w naszym domu bardzo często. Jest tak szybkie w wykonaniu, leciutkie, puszyste i bardzo smaczne, że można je piec niemal codziennie.  Piekę je od wielu lat wzorując się na przepisie na "Najszybszy placek" zamieszczony w Przepisach  Czytelnków - Wiosna z 1995r.  Przepis na najszybsze ciasto z  truskawkami jest dla mnie perfekcyjny i wykorzystuję go również z innymi owocami. Polecam :) Składniki (na formę o wym 28x40 cm):   3 jajka 1½ szklanki cukru 1½ szklanki śmietany 24% 3 szklanki mąki pszennej 3 łyżki oleju 3 łyżeczki proszku do pieczenia 3 łyżki soku z cytryny ewentualnie kilka kropli aromatu cytrynowego ok. 600g truskawek (najlepiej dość dużych) cukier puder do posypania    Wykonanie: Truskawki płuczemy, odszypułkowujemy i odstawiamy do osiąknięcia z wody.  Białka ubijamy na sztywno robotem ręcznym, dodajemy porcjami cukier, żółtka i dalej ubijamy. Odstawiamy miksowanie robotem i przechodzimy na ręczne mieszanie. Wlewamy cienkim strumieniem śmietanę, olej, sok z cytryny, ewentualnie aromat cytrynowy, a następnie wsiewamy porcjami mąkę dokładnie wymieszaną z proszkiem do pieczenia, stale mieszając dużą łyżką lub pałką. Nie mieszamy zbyt długo, tylko do połączenia się wszystkich składników i uzyskania jednolitej mieszaniny. Zbyt długie mieszanie może spowodować, że uzyskamy wypiek mało puszysty. Ciasto wykładamy do formy, wyrównujemy powierzchnię i układamy przepołowione wzdłuż truskawki przecięciem do góry. Pieczemy w piekarniku nagrzanym do temp. 190°C (termoobieg 175°C), w jego środkowej części przez ok. 40 minut. Po tym czasie sprawdzamy patyczkiem, czy upieczone. Jeżeli tak, to wyłączamy ogrzewanie, trzymamy w piekarniku przy otwartych drzwiczkach ok. 5 minut, po czym wyjmujemy  do ostygnięcia. Posypujemy wierzch ciasta cukrem pudrem. Polecam również: 