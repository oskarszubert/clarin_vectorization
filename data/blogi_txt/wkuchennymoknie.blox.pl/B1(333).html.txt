Od kiedy znalazłam przepis na tak upieczone udka zrobiłam je już wielokrotnie. Morelowa marynata jest wspaniała do tej drobiowej pieczeni. Właśnie za jej sprawą upieczone w foliowej torebce do pieczenia udka  są soczyste i aromatyczne. Przepis pochodzi z niepokaźnej broszurki "Dania za grosik" nr 4/2011. Nieznacznie zmodyfikowałam. Składniki:  6 udek z kurczaka 6 łyżek dżemu morelowego 6 łyżek płynnej przyprawy typu maggi lub sosu sojowego ( dałam maggi) 1 łyżeczka  czarnego pieprzu mielonego 2 łyżeczki słodkiej mielonej papryki ¼ łyżeczki suszonego rozmarynu sól do smaku Wykonanie: Udka oczyszczamy, myjemy i odstawiamy do osiąknięcia z wody. Oprószamy solą, odstawiamy na kilka minut. W naczyniu mieszamy dżem morelowy, płynną przyprawę typu maggi, pieprz, mieloną słodką paprykę i rozmaryn. Mięso pokrywamy marynatą i odstawiamy na co najmniej 30 minut. Wkładamy wraz z marynatą do 2 torebek do pieczenia  ( po 3 sztuki do każdej), wlewamy po  5 - 6 łyżek wody zamykamy klipsem i układamy w brytfance. Pieczemy ok. 55 minut w temp. 180°C (przy włączonym termoobiegu w temp. 170°C). Jeżeli lubimy mocno przyrumienioną skórkę otwieramy torebki i podpiekamy jeszcze ok. 10 minut. Ja tego nie robiłam (skórka była lekko przyrumieniona ). Podajemy z ziemniakami z wody lub frytkami i ulubioną surówką. Moim domownikom najlepiej smakuje z surówką z marchewki z jabłkiem i chrzanem. Polecam również:           W kuchni na wesoło:   - Panie doktorze, mój mąż twierdzi, że jest koniem. Przestałam już zwracać uwagę na to, że nosi podkowy przy butach, ale ostatnio zaczął jeść siano!  - Trzeba wysłać pani męża do sanatorium, ale ostrzegam, że będzie to sporo kosztować. - Nie szkodzi, mój mąż ostatnio startował w trzech ważnych gonitwach i zdobył same pierwsze nagrody! 