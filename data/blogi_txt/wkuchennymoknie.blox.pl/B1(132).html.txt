Mam od jakiegoś czasu hopla na punkcie pasków w kolorze czekolada-krem. Nie wiem jak długo taki stan będzie trwać. Ale póki co daję sobie upust swojej wyobraźni i przekładam to na kulinarną twórczość między innymi. Był nie tak dawno tort bezowy ananasowo-cytrynowy. Teraz kolejny z moich pomysłów wystawiam w kuchenne okno licząc nieśmiało, co tu dużo mówiąc... na akceptację ze  strony zerkających przez nie.        Składniki (na 8 naleśników): ciasto:  3 jajka 13 dag mąki pszennej ½ łyżeczki soli 2 łyżki cukru ½ szklanki mleka ½ szklanki wody 1 płaska łyżka kakao    nadzienie:  ok.30 dag serka waniliowego 6 dag rodzynek    ponadto:  20 dag konfitury brzoskwiniowej lub dżemu olej do smażenia      Wykonanie: Białka ubijamy na sztywną pianę mikserem. Dodajemy kolejno sól, cukier, żółtka i ubijamy do białości. Wsiewamy porcjami połowę ilości mąki i mieszamy na małych obrotach. Wlewamy mleko, wsypujemy porcjami pozostałą mąkę i dalej mieszamy. Na końcu wlewamy porcjami wodę. Odlewamy ½  szklanki ciasta i mieszamy z 1 łyżką kakao. Na rozgrzaną patelnię z  niewielką ilością oleju wylewamy porcję białego ciasta tyle aby uzyskać cienki naleśnik. Na naleśniku  łyżką wylewamy cienkim strumieniem ciasto kakaowe, tworząc równoległe do siebie paski. Smażymy z obu stron z tym, że stronę z paskami bardzo krótko. Rodzynki myjemy i sparzamy wrzątkiem. Osiąknięte z wody mieszamy z serkiem i smarujemy równomiernie stronę bez pasków. Naleśniki rolujemy tak, aby uzyskać ukośne paski. Konfiturę podgrzewamy i po lekkim ostudzeniu polewamy naleśniki. 