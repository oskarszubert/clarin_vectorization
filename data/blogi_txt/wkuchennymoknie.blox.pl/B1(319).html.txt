Oto obiecane ciasto z morelami. Trochę to trwało zanim zrealizowałam tą obietnicę, ale czasami tak się zdarza, że są sprawy wymagające pierwszeństwa i publikacja przepisów odchodzi na drugi plan. Ale nie mogłam zawieść Majanki i Ciastelli, którym obiecałam przy wpisie o morelach, że  niebawem ciasto ukaże się w moim kuchennym oknie.    Przepis pochodzi  z "Pani domu poleca - Ciasta i desery z owocami" nr 6/2010. Nieznacznie zmodyfikowałam.         Składniki i wykonanie spodu biszkoptowego * (tortownica o średnicy 28 cm) :  wg przepisu na tort jogurtowo-truskawkowy      *UWAGA: Ciasto możemy wykonać bez użycia piekarnika, wykorzystując gotowy spód tortowy. Zazwyczaj ma on średnicę 24 cm, a więc robimy nadzienie z ¾ ilości składników podanych w przepisie lub bez zmian, wówczas uzyskamy tort nieco wyższy.       Składniki warstwy morelowej: 600 g moreli 1 szklanka soku wyciśnietego z pomarańczy sok z połowy cytryny 2 łyżeczki cukru waniliowego ( najlepiej własnej roboty) 1 szklanka cukru 2 galaretki morelowe    Składniki warstwy jogurtowej:  400 g jogurtu naturalnego 400 ml śmietanki kremowej 30% 3 czubate łyżki cukru pudru 5 łyżeczek żelatyny + ¼ szklanki zimnej wody + ¹⁄³ szklanki wrzątku 3 łyżki brandy  10 kropel aromatu arakowego     dodatkowo:  1 torebka polewy czekoladowej 3 - 4 morele płatki dekoracyjne do ciast  kilka kuleczek porzeczki czerwonej           Wykonanie warstwy morelowej: Morele myjemy, kroimy na połówki i usuwamy pestki. Owoce wkładamy do rondelka, zasypujemy cukrem, zalewamy sokiem z cytryny i z pomarańczy. Rozgotowujemy, zestawiamy z ognia, wsypujemy galaretki i miksujemy na gładką masę. Odstawiamy do przestudzenia. Przestudzoną wstawiamy do lodówki. Gdy już lekko stężeje wykładamy na przygotowany w tortownicy spód biszkoptowy. Wykonanie warstwy jogurtowej:  Żelatynę zalewamy zimną wodą do napęcznienia, po czym rozpuszczamy we wrzątku. Śmietankę kremową ubijamy na sztywno. Jogurt miksujemy z cukrem pudrem, aromatem arakowym, brendy, rozpuszczoną żelatyną i powoli wlewamy do ubitej śmietanki, delikatnie mieszając robotem na najmniejszych obrotach. Natychmiast wylewamy na warstwe morelową.   Wykonanie dekoracji: Kilka moreli obranych ze skórki kroimy na małe cząstki i ukladamy na wierzchu tortu. Torebkę z polewą czekoladową umieszczamy w kąpieli wodnej i postępujemy zgodnie z instrukcją podaną na opakowaniu. Gdy polewa rozpuści się i nieco przestudzi  nacinamy w górnym rogu torebki wąziutki otworek. Wylewamy na pergamin polewę tworząc niewielkie krateczki. Pergamin z uformowaną dekoracją umieszczamy w lodówce lub zamrażalniku, po czym delikatnie ściągamy ją z pergaminu i umieszczamy na warstwie jogurtowej w nacięciach wykonanych nożykiem. Tort posypujemy ewentualnie płatkami dekoracyjnymi do ciast. 