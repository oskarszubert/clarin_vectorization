Smaczna i prosta w wykonaniu zupa. Mam do niej sentyment, ponieważ często była gotowana przez moją babcię i mamę. Tania zupa, ugotowanie jej nie wymaga wiele czasu.  Gotuję ją od czasu do czasu, no bo trzeba podtrzymywać rodzinne tradycje również te kulinarne. Ale i nie tylko dlatego, po prostu warto ją ugotować bo smakuje całej rodzinie.        Składniki:  4  ziemniaki (25 dag) 1 marchewka (6 dag)  1  pietruszka (3 dag) 1 cebulka (3 dag) 6-8 dag słoniny lub boczku 2 l wody sól, pieprz ziołowy do smaku drobno posiekane: koperek i natka pietruszki   na kluchy: 20 dag mąki pszennej ½ łyżeczki soli woda do zarobienia ciasta Wykonanie: Warzywa  obieramy, myjemy, kroimy w drobną kostkę i wrzucamy do garnka na gotującą się wodę. W tym czasie kroimy słoninę lub boczek w kosteczkę i stapiamy na patelni. Dodajemy do niej drobno posiekaną cebulkę i podsmażamy do zeszklenia. Dajemy do gotujących się warzyw. Zupę solimy do smaku. Zagniatamy ciasto tak jak na pierogi, wałkujemy na placek o grubości ok. 1,5 mm. Gdy warzywa będą miękkie, ciasto rwiemy małymi kawałkami i wrzucamy bezpośrednio na gotującą się zupę. Dodajemy pieprz ziołowy do smaku i ew. dosalamy. Podajemy bezpośrednio po ugotowaniu, gdyż zupa z upływem czasu gęstnieje. 