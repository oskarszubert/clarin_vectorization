Krupnik to jedna z ulubionych zup moich najbliższych. Szybko znika z talerzy, z garnka również. Chętnie gotuję krupnik bo ta zupa rzec by można gotuje się sama.       Obserwuję tylko od czasu do czasu czy mi nie chce uciekać z garnka. Przy dużym ogniu lubi się pod wpływem kaszy spieniać. Ale już znając jej wybryki gotuję na średnim ogniu i jest wówczas wszystko  ok! Składniki:  15 dag kaszy jęczmiennej grubej 50 dag ziemniaków 15 dag marchewki 7 dag pietruszki 4 dag selera 7 dag cebuli 20 dag skrzydła indyczego 25 dag kości od schabu  1 liść laurowy 3 ziarna ziela angielskiego 3 l wody  drobno posiekany koperek sól, pieprz ziołowy do smaku       Wykonanie: Kość  i  skrzydło oczyszczamy,  myjemy  i  dajemy do garnka. Zalewamy 3 litrami wody i gotujemy. Kaszę płuczemy kilkakrotnie gorącą wodą  i przekładamy do gotującego się wywaru. Warzywa obieramy, płuczemy. Ziemniaki kroimy w drobną kostkę. Marchew, pietruszkę i seler ścieramy na tarce o dużych oczkach. Cebulę podpiekamy na ogniu. Tak przygotowane warzywa przekładamy do gotującej się kaszy. Dajemy ¾ łyżki soli, liść laurowy i ziele angielskie. Gotujemy jeszcze ok. 30 minut. Dosmakowujemy pieprzem ziołowym i ewentualnie solą. Podajemy z drobno posiekanym koperkiem. 