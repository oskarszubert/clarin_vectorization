Bigos według tego przepisu robię od wielu lat. Jest smaczny i sycący. Wychodzi tego spory gar, więc jest co pojeść. Z dnia na dzień zyskuje na smaku, a najlepszy jest, gdy przy nabieraniu kolejnych porcji przebłyskuje już dno tego gara. Składniki:  ok. 2 kg kapusty kiszonej ok. 1½ kg kapusty słodkiej białej  350 g mięsa wieprzowego 350 g mięsa wołowego 500-700 g kiełbasy zwyczajnej  500 g boczku wędzonego 300 g cebuli 50-60 g grzybów suszonych 100-200 g suszonych śliwek 1-2 kwaśne jabłka 1 kiszony ogórek (100- 150g) 3-5 łyżek oleju 3-4 liście laurowe 10 - 15 ziaren ziela angielskiego 10-12 jagód jałowca 2 -3 łyżki koncentratu pomidorowego cukier, sól, pieprz do smaku ok. 1½ litra wody    Wykonanie: Grzyby suszone dokładnie myjemy i moczymy w wodzie. Gdy napęcznieją gotujemy krótko w wodzie, w której się moczyły. Gdy zmiękną odstawiamy do przestudzenia, a następnie kroimy na cienkie paski ( wywaru nie wylewamy). Kapustę kiszoną płuczemy 1 raz w zimnej wodzie, wyciskamy, siekamy i przekładamy do dużego garnka. Zalewamy ok. 1 litrem wody i gotujemy.   Mięso wołowe i wieprzowe myjemy, kroimy w kostkę i podsmażamy ok. 10 minut na 2-3 łyżkach  oleju. Przekładamy do gotującej się kapusty. Dodajemy przygotowane wcześniej grzyby wraz z wywarem oraz umyte i pokrojone śliwki. Wrzucamy liście laurowe, ziele angielskie, jagody jałowca i gotujemy, co jakiś czas mieszając.   Kapustę słodką szatkujemy i gotujemy do miękkości w osobnym garnku w ok. ½ litra wody. Łączymy z kiszoną kapustą i gotujemy mieszając co jakiś czas, aby się nie przypaliła. Boczek kroimy w paseczki i podsmażamy na niewielkiej ilości oleju, dodajemy pokrojoną w kostkę cebulę, a gdy  zeszkli się cebula, to pokrojoną w półplasterki kiełbasę. Całość jeszcze jakiś czas podsmażamy( nie za długo, aby nie przyrumienić cebuli) i dajemy do gotującej się kapusty. Dalej gotujemy, nie zapominając o mieszaniu (od czasu do czasu).   Po ok. 1 godzinie gotowania dodajemy starte jabłka i startego ogórka, dokładnie mieszamy i gotujemy jeszcze ok. 1 godzinę. Pod koniec gotowania dodajemy koncentrat pomidorowy. Dosmakowujemy solą, cukrem, pieprzem i jeszcze trochę trzymamy na ogniu. Odstawiamy do "przegryzienia się" składników. 