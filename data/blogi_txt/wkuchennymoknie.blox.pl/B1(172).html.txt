Bardzo smaczne placki. Dodatek gulaszu sprawia, iż placki stają się nie tylko sytniejsze, ale i bardziej efektowne. Szczególnie teraz w okresie letnim warto je zrobić, gdy ziemniaki są jeszcze młode. Domyślam się, że generalnie znane są, ale postanowiłam je wystawić w swoje kuchenne okno, skoro  zrobiłam je na obiad. Być może znajdą one amatorów.          Składniki na placki ziemniaczane:  80 dag ziemniaków 1 jajko 1-3 łyżki mąki (w zależności od soczystości ziemniaków)  1 cebula (12 dag) sól i pieprz do smaku  1 łyżeczka octu winnego    Składniki na gulasz: ok. 75 dag wołowiny (udziec) 1 duża papryka czerwona (ok.30 dag) 1  cebula ( ok. 15 dag) 3 łyżki oleju 2- 3 łyżki mąki pszennej 1 ząb czosnku 1½ szklanki bulionu wołowego sól, pieprz do smaku Wykonanie gulaszu: Mięso myjemy, kroimy w kostkę, dajemy do rondla i zrumieniamy na 2 łyżkach oleju. Cebulę obieramy, kroimy w półplasterki, smażymy do zeszklenia na pozostałym oleju i dodajemy do mięsa. Oprószamy mąką, smażymy do chwili jej zeszklenia się, zalewamy bulionem, dodajemy przeciśnięty przez praskę czosnek, sól oraz pieprz do smaku i dusimy ok. 1 godz. 30 minut ( ja dusiłam w szybkowarze ok. 35 minut). Oczyszczoną i umytą paprykę kroimy w kostkę. Dodajemy do gulaszu i dusimy jeszcze ok. 15 minut ( w szybkowarze  ok. 5 minut).   Wykonanie placków ziemniaczanych: Ziemniaki i cebulę obieramy, myjemy, ścieramy na tarce o małych oczkach, dodajemy 1 łyżeczkę octu winnego (zapobiega ściemnianiu masy ziemniaczanej), jajko, mąkę, przyprawiamy solą oraz pieprzem i dokładnie mieszamy. Na rozgrzanym oleju rozprowadzamy cienką warstwę masy ziemniaczanej na całej powierzchni patelni i smażymy z obu stron na rumiano. Na połowę każdego placka nakładamy porcję gulaszu i przykrywamy drugą połową. Podajemy z ulubioną surówką (  podałam z surówką z białej kapusty. Dodatkowo wtarłam do niej 1 jabłko). 