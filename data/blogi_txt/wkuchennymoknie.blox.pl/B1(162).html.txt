Pierogi te robię przeważnie wtedy, gdy zostaje mi trochę gotowanego mięsa, przeważnie z zupy. Takie rozwiązanie wydaje mi się dość ekonomiczne, a obiad tak przygotowany  całkiem smaczny. Składniki na ciasto (na ok. 40 pierogów):  30 dag mąki pszennej + 5 -10 dag do podsypania ¾ - 1 szklanka wody ¾ łyżeczki soli Składniki na farsz:  ok. 30 dag mięsa gotowanego (oddzieliłam od skrzydła indyczego i kości schabowej po ugotowaniu zupy) 70 - 80 dag kapusty kiszonej sól, pieprz do smaku 1/3 łyżeczki pieprzu ziołowego 1/3 łyżeczki przyprawy do mięsa wieprzowego dodatkowo:  10-15 dag stopionego boczku lub słoniny do polania pierogów       Wykonanie ciasta: Z podanych składników zagniatamy ciasto, wałkujemy na cienki placek, podsypując go mąką i wykrawamy foremką do pierogów krążki.   Wykonanie farszu: Kapustę płuczemy jeden raz, aby pozbawić ją częściowo kwasu ( jeżeli jest zbyt kwaśna) i gotujemy do miękkości. Po ostudzeniu dokładnie ją odciskamy. Mięso oddzielamy od kości i przepuszczamy wraz z kapustą  przez maszynkę do mielenia mięsa. Dodajemy sól, przyprawy i dokładnie mieszamy.   Wykonanie pierogów: Na przygotowane krążki ciasta nakładamy porcje farszu i zlepiamy brzegi. Wrzucamy partiami na gotującą się osoloną wodę z dodatkiem 1-2 łyżek oleju (wówczas nie sklejają się ze sobą po wyjęciu z wody) i gotujemy od chwili wypłynięcia 2 - 3 minuty. Wyjmujemy łyżką cedzakową i układamy na półmisku do osiąknięcia z wody. Przekładamy na drugi półmisek. Podajemy polane stopionym boczkiem lub słoniną. 