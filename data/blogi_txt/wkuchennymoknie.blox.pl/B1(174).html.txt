Już od  dłuższego czasu chodziły za mną te placuszki. Wreszcie je usmażyłam. Można by rzec, że jakby z konieczności, bo miałam na nie chęć, ale nie chciało mi się ich robić.   Leżały w kuchni banany w ilości sztuk 2 i nikt nie miał na nie ochoty. Trzeba było je zużyć, bo w przeciwnym razie powędrowałyby do kosza. Tego raczej nie praktykuję,  więc  przemogłam swoją słabość i zabrałam się ostro do ich smażenia.   Placuszki są smaczne, puszyste o wyraźnym bananowym smaku. Robię je zwykle polane musem truskawkowym, ale na to trzeba jeszcze trochę poczekać. Składniki:  3 jajka 5 łyżek mąki  1 łyżka cukru ½ łyżeczki soli 2 łyżki śmietany 2 średnie, dojrzałe banany 5 kropel esencji pomarańczowej    ponadto:  cukier puder trochę startej czekolady olej do smażenia      Wykonanie: Obrane banany kroimy w talarki o grubości ½ cm. Białka oddzielamy od żółtek i ubijamy ręcznym mikserem na sztywna pianę. Dodajemy cukier, sól i  po 1 żółtku stale ubijając. Odstawiamy mikser i mieszając łyżką dodajemy mąkę wsiewając małymi porcjami sitkiem. Dodajemy śmietanę, esencję pomarańczową i ponownie mieszamy. Na rozgrzany olej kładziemy łyżeczką porcyjki ciasta, układamy na wierzchu po talarku banana i przykrywamy porcyjką ciasta. Smażymy niezbyt intensywnie z obu stron na złoty kolor. Podajemy posypane cukrem pudrem i startą czekoladą lub ulubionym sosem owocowym. 