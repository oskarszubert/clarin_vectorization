Tradycyjnie w tłusty czwartek smażę pączki z wypróbowanego przepisu mojej Mamy. Przepis ten zamieściłam już na blogu w ubiegłym roku. Jest tutaj. Dzisiaj wystawiam w swoje kuchenne okno pączki ptysiowe, które rzecz jasna nie dorównują tłustoczwartkowym, drożdżowym, ale mogą być całkiem niezłą alternatywą, zwłaszcza, gdy nie mamy chęci, bądź czasu wykonać tych tradycyjnych. "Ptysiaczki" są  do wykonania expresowe, pulchniutkie, leciutkie i bardzo smaczne. Z tych powodów znikają ze stołu w "tri miga". Można je posypać cukrem pudrem, albo polać sosem czekoladowym i dać kleksy podgrzanego dżemu np. truskawkowego.          Składniki ciasta ptysiowego:  3 szklanki mąki 3 szklanki wody 150 g masła 4 duże jajka 1 łyżeczka proszku do pieczenia ¼ łyżeczki soli 1 łyżeczka aromatu śmietankowego (niekoniecznie)    Składniki sosu czekoladowego:  1 tabliczka czekolady mlecznej (100g)  ¼ szklanki mleka 2 łyżki spirytusu ( niekoniecznie)   dodatkowo:  100-150g dżemu truskawkowego  olej do smażenia     Wykonanie pączków ptysiowych: Do rondla dajemy roztopione masło, sól, wlewamy 2 szklanki wody i gotujemy. Wsypujemy mąkę stale mieszając. Dokładnie rozcieramy ewentualne grudki i zaparzamy ciasto przez około 5 minut (do zeszklenia się i utraty surowizny). Po ostygnieciu wbijamy po jednym jajku i stale miksując wlewamy 1 szklankę wody, dajemy aromat oraz proszek do pieczenia. Dokładnie wyrabiamy na jednolitą masę. Do dobrze rozgrzanego głębokiego oleju kładziemy łyżką niewielkie porcje ciasta, pomagając sobie małą łyżeczką.  Ponieważ podczas smażenia znacznie powiększają  swoją objętość, nie nakładamy ich zbyt dużo. Smażymy na jasnozłoty kolor. Wyjmujemy łyżką cedzakową na papier, celem osiąknięcia z nadmiaru tłuszczu. Podajemy na ciepło, najlepiej zaraz po usmażeniu, polane sosem czekoladowym z dodatkiem kleksów lekko podgrzanego dżemu truskawkowego. Wykonanie sosu czekoladowego: W rondelku rozpuszczamy na małym ogniu połamaną na kawałki czekoladę zalaną mlekiem. Stale mieszając doprowadzamy prawie do wrzenia, po czym zdejmujemy z ognia. Po lekkim przestudzeniu dodajemy 2 łyżki spirytusu i mieszamy. 