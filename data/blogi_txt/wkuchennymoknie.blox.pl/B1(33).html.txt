To ciasto ostatnio robię na okrągło. Kończy się jedno piekę następne. Po prostu taka jest tego potrzeba, jest bardzo smaczne, więc moi najbliżsi domagają się ciągłości. Piekę je z chęcią, bo spośród ciast drożdżowych, to jest mało wymagające, przede wszystkim odchodzi żmudne jego wyrabianie, które z pewnością wielu zniechęca. To ciasto nie wymaga długotrwałego miętoszenia, lubi gdy się da mu spokój, aby mogło sobie wypocząć i wyrosnąć. Im dłużej, tym lepiej. Gdy pójdzemy na taki układ z pewnością odpłaci się nam pięknym, puszystym wypiekiem.  Od kiedy znalazłam w niepokaźnej książeczce  "Ciasta Siostry Leonilli" przepis na drożdżówkę z kruszonką od tej pory wszelkie drożdżowe wypieki robię przeważnie właśnie w poniżej przedstawiony sposób.         Składniki ciasta (na formę o wym. 28x40 cm):  500g mąki pszennej 50g drożdży + 1 łyżka cukru  1 jajko i 2 żółtka  1 szklanka mleka 100 g masła 1 łyżka oliwy lub oleju  ¾ szklanki cukru ¼ łyżeczki soli  ok.1 kg śliwek węgierek Składniki kruszonki:   100g mąki pszennej 60 g masła schłodzonego 60 g cukru pudru 2 łyżeczki cukru wanilinowego Wykonanie ciasta: Drożdże rozcieramy z 1 łyżką cukru i odstawiamy w ciepłe miejsce do wyrośnięcia. Masło roztapiamy, dodajemy do niego łyżkę oliwy lub oleju. Mleko podgrzewamy. Jajka ubijamy z cukrem, dodajemy sól i jeszcze trochę ubijamy. Wszystko to dodajemy do przesianej mąki (mleko powinno być lekko ciepłe, a masło przestudzone, ale płynne). Całość mieszamy grubą, drewnianą łyżką do równomiernego połączenia się składników i pozostawiamy w ciepłe miejsce do wyrośnięcia, nakrywając ściereczką. Ciasto powinno co najmniej podwoić swoją objętość. Osobiście nie spieszę się, pozwalam mu wyrosnąć dużo więcej. W tym czasie przygotowujemy śliwki, płuczemy, osuszamy i przepoławiamy wzdłuż i  usuwamy pestki. Gdy ciasto podrośnie i przynajmniej podwoi swoją objętość (a jeszcze lepiej, gdy więcej) ponownie mieszamy drewnianą łyżką, niekoniecznie długo tak ok. 1 minuty. Odstawiamy w ciepłe miejsce pod ściereczką do ponownego wyrośnięcia. Gdy ciasto dobrze podrośnie, wykładamy do prostokątnej natłuszczonej formy, ewentualnie z papierem do pieczenia, przykrywamy ściereczką i pozostawiamy do wyrośnięcia. Wciskamy w ciasto połówki śliwek skórkami do dołu i odstawiamy do ponownego wyrośnięcia ok. 30 minut. W tym czasie wykonujemy kruszonkę* i posypujemy równomiernie wierzch ciasta.  Ciasto pieczemy w temperaturze 190°C ok. 45 minut (sprawdzamy patyczkiem czy jest już upieczone).   * Wykonanie kruszonki: Dobrze schłodzone masło ścieramy na tarce o grubych oczkach lub drobno kroimy nożem bezpośrednio do przesianej mąki. Palcami rozcieramy grudki masła, po czym zagniatamy dłońmi, ponownie rozcieramy palcami i tak kilkakrotnie powtarzamy te czynności na przemian. Pod koniec dodajemy oba cukry jeszcze przez chwilę rozcieramy palcami. Można kruszonkę zrobić wcześniej i schłodzić w lodówce.                          Polecam również: 