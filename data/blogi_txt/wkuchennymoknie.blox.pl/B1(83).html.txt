Bardzo apetyczna potrawa z dużą ilością kalafiora i brokuła. Można ją podać na kolację, ale można też jak najbardziej zaserwować jako drugie danie na obiad.   Przepis pochodzi z numeru specjalnego "Moje gotowanie - gotowanie w mig"  nr 8/2010.        Składniki:  1 kalafior (ok. 1 kg) 1 brokuł (ok. 1 kg) 1 łyżka soli 1 łyżeczka cukru  20 dag szynki wędzonej 1 cebula (10 - 15 dag) 3 łyżki masła  2 łyżki mąki 2 szklanki mleka ½ łyżeczki świeżo startej gałki muszkatołowej  sól, pieprz do smaku 20 dag startego żółtego sera     Wykonanie: Kalafior i brokuł dzielimy na różyczki i blanszujemy w osolonym i doprawionym łyżeczką cukru wrzątku przez ok. 5 minut. Szynkę kroimy w drobną kostkę. Cebulę obieramy i tniemy w cienkie piórka. W żaroodpornym naczyniu posmarowanym łyżką masła układamy różyczki kalafiora i brokuła, posypujemy rozdrobnioną szynką i cebulą i ewentualnie posypujemy delikatnie solą i pieprzem. Pozostałe 2 łyżki masła roztapiamy w rondlu, dodajemy mąkę, podgrzewamy do jej zeszklenia się i stale mieszając wlewamy mleko (porcjami). Gotujemy, aż sos zgęstnieje. Doprawiamy solą, pieprzem i gałką muszkatołową. Sosem beszamelowym zalewamy przygotowane warzywa i zapiekamy 15 minut od chwili zawrzenia w temp. 180°C*. Pod koniec  posypujemy startym żółtym serem. *Jeżeli mamy obawy, że naczynie może nam pęknąć po włożeniu do piekarnika o tej temperaturze, wówczas wkładamy je do temp. 100°C, po ok. 5 minutach podwyższamy do 180°C i od chwili zawrzenia zapiekamy ok. 15 minut. 