Bardzo apetyczne są te kotlety. Gdy zwykłe kotlety z mięsa mielonego  uprzykrzą się, to warto je trochę uatrakcyjnić np. dodatkiem jajka sadzonego. Robiłam je wielokrotnie i co jakiś czas do nich powracam. Przepis pochodzi  z miesięcznika Przysmaki nr 1/98. Trochę go zmodyfikowałam.        Składniki: (na 5 kotletów)  35 dag szynki mielonej 1 jajko 1 mała sucha bułka namoczona w wodzie i odciśnięta 1 łyżka drobno posiekanego koperku + 1 łyżeczka do posypania jajek 1 mała cebula 1 łyżka oleju  sól, pieprz do smaku 5 jajek  ponadto:  bułka tarta do panierowania kotletów olej do smażenia          Wykonanie: Mięso, bułkę,  1 jajko,  koperek,  drobno posiekaną  i podsmażoną na 1 łyżce oleju cebulę,  sól i pieprz wyrabiamy na gładką masę. Dosmakowujemy ewentualnie solą i pieprzem. Formujemy 5 okrągłych kotletów. Układamy na bułce tartej. Szklanką robimy w kotletach zagłębienia ok. 1cm (nawilżam dno szklanki wodą wówczas mięso nie przykleja się do jej dna). Obsypujemy wierzchy kotletów  bułką tartą. Smażymy na oleju z obu stron do lekkiego zarumienienia. Kotlety przekładamy do naczynia żaroodpornego, na każde wgłębienie dajemy żółtko z niecałą ilością białka i posypujemy koperkiem. Podpiekamy pod przykryciem w piekarniku ok.35 minut od chwili włożenia do zimnego piekarnika w temp. 200°C. Podajemy z ziemniakami i dowolną surówką. Ja podaję zwykle z surówką z kapusty pekińskiej z pomarańczą, marchewką i chrzanem lub surówką wielowarzywną. 