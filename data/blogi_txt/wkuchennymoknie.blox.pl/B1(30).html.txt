Dzisiaj wystawiam w swoje kuchenne okno smaczne, lekkie i niezbyt słodkie ciasto przekładane, złożone  jak widać z kilku warstw. Zaznaczam na wstępie, że tylko z pozoru jest trudne do wykonania. W przeciągu krótkiego czasu robiłam tego przekładańca już trzykrotnie, bo domagają się powtórki moi domownicy. Nawet wówczas nie protestowałam, bo jak się okazało robi się  szybko, łatwo i przyjemnie :) Przepis pochodzi z "Nowych przepisów Siostry Anastazji"  W zasadzie nie modyfikowałam. Jedynie do masy budyniowej, aby wyostrzyć nieco smak, dodałam sok z cytryny i rum.  Ale już w wersji  dla dzieci z wiadomych względów zrezygnowałam z dodatku alkoholu. Polewę zrobiłam według własnego przepisu, ponieważ autorka nie  podała jej składu i sposobu wykonania.         Składniki na biszkopt jasny (forma o wym. 28x40 cm):  6 jajek 1 szklanki cukru 1  szklanki mąki 1 płaska łyżeczki proszku do pieczenia      Składniki na biszkopt ciemny (forma o wym.28x40 cm):   4 jajka ¾ szklanki cukru ½ szklanki mąki 2 łyżki kakao 1 łyżeczka proszku do pieczenia Składniki masy budyniowej:  1 litr mleka 4 budynie waniliowe lub śmietankowe  2 kostki masła  (400g) ¾ - 1 szklanka cukru 100 - 125 ml rumu 2 łyżki kakao sok z ½ - 1 cytryny    Składniki masy serowej:   500 g serków homogenizowanych śmietankowych lub waniliowych 2 galaretki czerwone ( dałam malinowe) 4 - 5 bananów (możemy zastąpić innymi owocami np. brzoskwiniami) 1 cytryna Składniki polewy:  5 łyżek cukru pudru 1 łyżka kakao  1 łyżka margaryny 5 łyżek wody lub mleka 100 g czekolady mlecznej lub deserowej    Wykonanie biszkoptu jasnego: Białka ubijamy na sztywno, dodajemy cukier i żółtka. Porcjami wsiewamy połaczoną z proszkiem do pieczenia mąkę i delikatnie mieszamy łyżką. Wylewamy do prostokątnej formy i pieczemy ok.  35 minut w temp. 170 - 180°C. Odstawiamy do przestudzenia. Najlepiej upiec na kilka godzin przed przełożeniem ciasta lub w przeddzień przekładania. Wierznią warstwę delikatnie ścinamy.   Wykonanie biszkoptu ciemnego:  jak biszkopt jasny, przy czym dodajemy do mąki kakao i pieczemy ok. 5 minut krócej.    Wykonanie masy budyniowej: Z mleka, cukru, proszku budyniowego gotujemy  budyń i odstawiamy do przestudzenia pod pokrywką. Masło ucieramy do białości i  porcjami dodajemy przestudzony budyń. Dodajemy ewentualnie rum i dokładnie mieszamy. Masę dzielimy na 2 części, do jednej dodajemy kakao, a do drugiej sok z cytryny.  Każdą z mas ponownie, oddzielnie mieszamy.   Wykonanie masy serowej: Galaretkę rozpuszczamy  w 1½ szklanki wody. Gdy zacznie tężeć dodajemy małymi porcjami do serków homogenizowanych i mieszamy na małych obrotach miksera. Aby zapobiec nadmiernemu stężeniu, masę przygotowujemy w trakcie przekładania ciasta. Przekładanie ciasta:  Banany obieramy kroimy w krążki o grubości biszkoptu ciemnego i skrapiamy sokiem z cytryny.   Na jasnym biszkopcie równomiernie rozprowadzamy kakaową masę budyniową. W ciemnym biszkopcie wykonujemy za pomocą np. kieliszka  28 otworków o średnicy banana (w czterech rzędach po 7 otworków). Biszkopt umieszczamy na masie, lekko dociskamy. W każdy otworek wkładamy krążek  banana i przykrywamy masą serową całą powierzchnię ciasta. Wciskamy w masę serową krążki ciemnego ciasta, najlepiej nad krążkiem banana (jeżeli masa jest rzadka schładzamy ją w lodówce , ale na tyle, aby można było wcisnąć krążki ciemnego biszkoptu). Na to rozprowadzamy równomiernie jasną masę budyniową. Ciasto umieszczamy w lodówce i po schłodzeniu pokrywamy polewą czekoladową.   Wykonanie polewy: Cukier mieszamy z kakao, wlewamy wodę lub mleko. Stale mieszając doprowadzamy prawie do wrzenia. Dajemy margarynę, a następnie po jej rozpuszczeniu połamaną na kostki czekoladę. W tym momencie można zdjąć naczynie z ognia, gdyż czekolada w tym przypadku zazwyczaj rozpuszcza się bez podgrzewania. W dalszym ciągu mieszamy do zagęszczenia i przestudzenia, po czym wylewamy równomiernie na wierzch ciasta.             Polecam również: W kuchni na wesoło:    Blondynka zamówiła pizzę. Sprzedawca pyta się, czy pokroić na sześć czy na  dwanaście części ?  Ona opowiada:  - Na sześć,  bo dwunastu to ja nie zjem ! 