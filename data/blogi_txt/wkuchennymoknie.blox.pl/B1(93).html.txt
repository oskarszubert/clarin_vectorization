Te knedle w sezonie śliwkowym pojawiają się na naszym stole dość często. Jest to dobra propozycja na piątkowy obiad. Lubię je robić, bo nie są pracochłonne i wszystkim bardzo smakują. Nauczyła mnie robić je  moja Mama, gdy byłam jeszcze nastolatką. Składniki:  600 g ziemniaków obranych ( u mnie  lordy )  2 szklanki mąki pszennej + trochę do oprószenia stolnicy 1 duże jajko ok.¾ łyżeczki soli ok. 250 g śliwek    dodatkowo do polania knedli:   ok. 100 g masła lub masła roślinnego  niecałe pół szklanki bułki tartej (najlepiej własnej roboty) 1 - 2 łyżki cukru     Wykonanie: Śliwki myjemy, osuszamy ściereczką i kroimy w poprzek na pół ( duże kroimy na 3 - 4 części). Wyjmujemy pestki i odstawiamy. Obrane ziemniaki gotujemy w osolonej wodzie. Odlewamy wodę, krótko trzymamy  na bardzo małym ogniu pod pokrywką, zestawiamy z ognia i jeszcze gorące przepuszczamy przez praskę wprost do miski. Odstawiamy do całkowitego ostudzenia. Dodajemy jajko, mieszamy łyżką z ziemniakami, wsypujemy mąkę (ok. ¼ szklanki zostawiamy) i sól. Wszystko krótko zagniatamy i przekładamy na stolnicę opruszoną mąką. Dalej zagniatamy, nie za długo do uzyskania jednolitej masy, dodając pozostałą mąkę (¼ szklanki).  Z ciasta formujemy dłońmi placek o grubości  4-5 cm i kroimy na  3- 4 paski. Z tych kawałków toczymy wałeczki o średnicy ok. 4 cm i kroimy na ok. 3 cm  kawałki. Z każdego  kawałka robimy placuszek o grubości ok. 1 cm i układamy na środku jedną połówkę lub jedną część śliwki i zalepiamy ją ciastem, opruszamy delikatnie mąką. Wrzucamy do gotującej się, lekko osolonej wody z dodatkiem 1 łyżki oliwy (oleju) i gotujemy 5 - 6 minut od chwili wypłynięcia na wierzch. Wyjmujemy łyżką cedzakową na półmisek.  Podajemy na ciepło polane bułką tartą w roztopionym maśle z dodatkiem jednej łyżki cukru. Gdy lubimy bardziej słodkie dodajemy 2 łyżki cukru. Wykonanie polewy:  Masło roztapiamy, zestawiamy z ognia, wsypujemy bułkę tartą ( tyle, aby po napęcznieniu bułki utworzyła się prawie papka), dodajemy cukier i mieszamy. Gdy bułka napęcznieje króciutko podgrzewamy i jeszcze dobrze ciepłą polewamy  knedle.                       Polecam również: 