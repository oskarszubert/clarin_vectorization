Dziecinnie proste w wykonaniu i pyszne ciastka. Przyznam się szczerze, że jakoś tak poszły w zapomnienie, a przecież przed wieloma laty wypiekane były w naszym domu niemal codziennie. Najprawdopodobniej nam się po prostu przejadły, bo jak sobie przypominam był taki czas, że najłatwiejszymi w zdobyciu bakaliami były właśnie wiórki kokosowe. Przepis wyszperałam w dawnych zapiskach kulinarnych  mojej Mamy. Polecam te ciastka zwłaszcza amatorom kokosowych słodkości.            Składniki (forma o wym. 28x40cm):    250 g wiórek kokosowych 250 g cukru pudru 3 duże jajka 1 łyżka masła  1 łyżka bułki tartej 1 - 2 płaty waflowe       Wykonanie: Włączamy piekarnik na 190°C. Masło, cukier puder i żółtka ucieramy. Dodajemy wiórki kokosowe, bułkę tartą i dalej ucieramy ( ale nie za długo, tak do dokladnego połączenia się składników). Białka ubijamy na sztywno i za pomocą łyżki delikatnie mieszamy z masą kokosową. Płaty waflowe dopasowujemy do formy i smarujemy masą wygładzając powierzchnię. Pieczemy na złoty kolor (20 - 25 minut). Po przestudzeniu kroimy na prostokąty.             Polecam również: W kuchni na wesoło:   Przy kawiarnianym stoliku siedzą dwie przyjaciółki i rozmawiają: - Przechodziłam wczoraj a propos kawiarni, wpadłam i skompromitowałam dwa ciasteczka. Siedzący obok profesor - filolog, nie wytrzymał. - Przepraszam bardzo. Właściwie nie powinienem się wtracać, ale uważam, że gdy nie rozumie się znaczenia obcych słów, to nie powinno się ich używać....  - Czy pan ma do mnie jakieś alibi? 