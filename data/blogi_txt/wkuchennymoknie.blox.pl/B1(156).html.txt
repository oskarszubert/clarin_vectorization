Prosta, szybka w wykonaniu i bardzo smaczna jarska potrawa. I cóż tu jeszcze chcieć. Nic tylko robić i jeść! Goszcząc ostatnio u jednej z kuzynek zostałam poczęstowana tym specyjałem i zaraz na drugi dzień postanowiłam sama upiec. Nie mogąc się doczekać przestudzenia tego pasztetu jadłam jeszcze ciepły ze świeżym chlebkiem,  znienawidzonym przez niektórych keczupem i piklami .... po prostu rewelacja!        Składniki:  3 szklanki startej cukinii 3 szklanki bułki tartej ½ szklanki oleju 1 starta cebula (10 - 15 dag) 1 marchewka ( 10 - 15 dag) 3 jajka 20 dag sera żółtego natka pietruszki świeżo starta gałka muszkatołowa do smaku ( ¼ - ½ łyżeczki) sól, pieprz, majeranek,  papryka mielona słodka do smaku KNORR Delikat do mięs  do smaku (niekoniecznie) Wykonanie: Cukinie, marchewkę i cebulę  obieramy i ścieramy na tarce o drobnych oczkach. Odciskamy umiarkowanie sok z cukinii. Warzywa mieszamy, dodajemy bułkę tartą, jajka, żółty ser starty na tarce o drobnych oczkach, olej,  posiekaną natkę pietruszki i przyprawy do smaku. Całość dokładnie wyrabiamy i odstawiamy na ok. 20 minut. Jeszcze ewentualnie dosmakowujemy przyprawami. Przekładamy do keksówki i pieczemy w nagrzanym do temp. 180°C piekarniku przez ok. 60 minut. Z formy wyjmujemy po przestudzeniu. 