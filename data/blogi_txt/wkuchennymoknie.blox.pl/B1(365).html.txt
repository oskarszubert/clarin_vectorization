Zupę ogórkową to chyba większość internautów  zna i wie jak ugotować.  Umieszczam ją w swoim kuchennym oknie bardziej dla własnej wygody. Tak sobie ostatnio  pomyślałam, że jednak warto i takie prozaiczne przepisy zamieszczać.  Jak mnie chwyci, co nie daj Boże, jakaś skleroza to moje internetowe okienko będzie dla mnie takim swoistym kołem ratunkowym.        Składniki:  30 dag ogórków kiszonych 40 dag ziemniaków kawałek marchwi (8 dag) 1 nieduża cebula (8 dag)  25 dag kości od schabu lub skrzydła indyczego ¼ łyżeczki vegety ¼ łyżeczki papryki słodkiej w proszku ½  szklanki śmietany wiejskiej lub kremówki  sól, cukier, pieprz do smaku  ok. 4 l wody   ponadto na zaprawę:  2 łyżki mąki ½ szklanki mleka        Wykonanie: Oczyszczoną i umytą kość wrzucamy do garnka, zalewamy wodą i gotujemy. W tym czasie obieramy warzywa, myjemy i rozdrabniamy. Marchew i ogórki ścieramy na tarce o dużych oczkach. Ziemniaki kroimy w drobną kostkę. Po 30 minutach gotowania się wywaru wrzucamy ziemniaki i marchewkę. Gdy warzywa będą miękkie wrzucamy starte ogórki. Po godzinnym gotowaniu wrzucamy podpieczoną na ogniu cebulę. Dodajemy ½ łyżki soli.  Dalej gotujemy do miękkości ogórków ( moja zupa gotowała się  w sumie ok. 2 godzin). Uzupełniamy gorącą wodą objętość zupy do 4 litrów. Robimy zaprawę z mąki i mleka, zagęszczamy zupę. Zagotowujemy, dajemy vegetę, paprykę, sól, cukier i ew. pieprz do smaku. Zabielamy śmietaną. 