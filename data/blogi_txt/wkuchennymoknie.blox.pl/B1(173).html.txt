Robiłam je po raz pierwszy. No cóż... nie będę wychwalać, że są jakieś super, jakieś rewelacyjne. Są zjadliwe, to jest pewne. Gdy studiowałam przepis w niepokaźnej broszurce pt. "Szczupło, smacznie, zdrowo" z serii Lubię gotować nr 6/2001 sądziłam, że będą lepsze.  Być może mi nie wyszły po prostu takie jak autorce tegoż przepisu. W każdym bądź razie będę jeszcze eksperymentować, licząc na to, że w końcu wyjdą mi takie jakbym sobie tego życzyła. Te wydają mi się zbyt mało puszyste.  Ale z drugiej strony czegoż tu wymagać, gdy krążek ananasa z puszki jest dość ciężki.        Składniki:  1 puszka ananasów w plastrach ¼ szklanki mąki pszennej do obtoczenia ananasów 1 jajko ½ szklanki mąki pszennej ¼ szklanki mąki ziemniaczanej  ½ szklanki mleka 2 łyżki ziarna sezamowego ¼ łyżeczki soli ponadto:  50 dag truskawek świeżych lub mrożonych cukier puder do truskawek do smaku olej do smażenia       Wykonanie: Obie mąki mieszamy, dodajemy jajko, mleko,  sól i miksujemy robotem. Ananasy osączamy z syropu, osuszamy na papierowym ręczniku i obtaczamy w mące. Maczamy w cieście i smażymy na złoty kolor na rozgrzanym oleju z obu stron. Podczas smażenia posypujemy jedną stronę placuszków sezamem*. Podajemy z polewą truskawkową. *sezam przygotowujemy tak jak do obwarzanków. 