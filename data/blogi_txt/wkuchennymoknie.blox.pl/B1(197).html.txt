Inspiracją do wykonania tego ciasta było szereg przepisów na "cytrynowca" zarówno na stronach internetowych jak i w książce "100 nowych ciast. Przepisy siostry Anastazji".   Ja nieco zmodyfikowałam przepis, nadałam temu ciastu inną nazwę, chcąc podkreślić w nim obecność ananasów. Ciasto jest lekkie i smaczne. Tak jak przypuszczałam, czytajac przepisy cytrynowca, połączenie ananasów z cytryną jest jak najbardziej trafione. Składniki biszoptu ( na dużą formę prostokątną o wym. 28x40cm.): 4 jajka  ¾ szkl. cukru   16 g cukru waniliowego   80 g mąki pszennej  50 g mąki ziemniaczanej   1 łyżeczka proszku do pieczenia  ½ łyżki soku z cytryny      Składniki masy cytrynowej:  200 g masła  ¾ szkl. cukru kryształu  2 budynie śmietankowe (2x 40 g) 2 łyżeczki mąki pszennej 1 łyżeczka mąki ziemniaczanej  16 g cukru waniliowego 5 żółtek 3 - 4 cytryny ok. 500ml zimnej wody    Składniki masy śmietankowej:  700ml śmietanki kremowej 30% 1½ łyżki cukru pudru  8 g cukru waniliowego 6 łyżeczek żelatyny + ¼ szkl. zimnej wody + ¼ szkl. wrzątku     dodatkowo:  1 puszka ananasów 100g czekolady deserowej    Wykonanie biszoptu: Oddzielamy żółtka od białek. Białka ubijamy mikserem na sztywną pianę. Pod koniec ubijania dodajemy cukier, cukier waniliowy, a następnie rozmieszane z sokiem z cytryny żółtka. Obie mąki mieszamy z  proszkiem do pieczenia. Małymi porcjami dodajemy przesiewąjąc przez sitko do masy jajecznej i  delikatnie mieszamy łyżką. Wylewamy surowe ciasto na dużą formę prostokątną o wym. 28x40cm. wyłożoną papierem do pieczenia. Pieczemy w temp. 180°C ok. 35 minut. Po ostudzeniu wykładamy na deseczkę i ścinamy cienko wierzchnią warstwę.   Wykonanie masy cytrynowej: Wyciskamy sok z cytryn i uzupełniamy do obj. 650 ml. Przelewamy do garnka, wsypujemy oba cukry i zagotowujemy. Wykonujemy zaprawę budyniową. Mieszamy obie mąki z budyniem, dodajemy ½ szklanki zimnej wody, żółtka i miksujemy całość do uzyskania jednolitej mieszaniny. Zaprawę wlewamy do gotującej się wody cytrynowej, stale mieszając. Gdy budyń zatraci smak surowizny zdejmujemy z ognia do przestudzenia. Masło  ucieramy  do  białości.   Dodajemy małymi porcjami przestudzony budyń  i  ucieramy do uzyskania kremowej konsystencji.   Wykonanie masy śmietankowej: Żelatynę moczymy do napęcznienia w zimnej wodzie.  Zalewamy wrzątkiem i mieszamy do jej rozpuszczenia (gdyby się nie rozpuściła delikatnie podgrzewamy). Śmietanę ubijamy na sztywno, dodajemy oba cukry, rozpuszczoną żelatynę i dokładnie miksujemy mikserem do uzyskania jednolitej mieszaniny.     Wykonanie przekładańca ananasowo-cytrynowego: Na biszkopt wykładamy masę cytrynową. Ananasy odsączamy z soku , kroimy w drobną kostkę i rozprowadzamy równomiernie na masie.  Na ananasy wykładamy masę śmietanową. Staramy się zrobić w miarę szybko, gdyż masa może nam stężeć zanim ją rozprowadzimy. Wierzch ciasta posypujemy starta czekoladą. 