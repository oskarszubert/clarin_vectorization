Jest to najszybszy do wykonania sernik jaki znam. Zawsze mi się udaje, a co najważniejsze jest wilgotny, puszysty i bardzo smaczny. Robię go od kilku lat, od chwili, gdy zostałam poczęstowana przez pewną sympatyczną starszą panią, która pewnego razu siedząc sobie na ławeczce, niespodziewanie zaprosiła mnie do siebie i wyjąwszy zawiniątko poczęstowała mnie małym kawałeczkiem świeżo upieczonego sernika. Sernik był tak pyszny, że poprosiłam o przepis i od tej pory robię go co jakiś czas.        Składniki na kruche ciasto:  2 szklanki mąki 18 dag masła 4 łyżki cukru pudru 2 żółtka 1 łyżeczka proszku do pieczenia     Składniki masy serowej:  1 kg sera półtłustego niezbyt odciśnietego  2 jajka 4 żółtka 1½ szklanki cukru pudru 2 budynie śmietankowe 1 szklanka mleka  ½ szklanki oleju 1 łyżeczka proszku do pieczenia 1 aromat śmietankowy     Składniki warstwy brzoskwiniowo - bezowej:  1 puszka brzoskwiń w syropie 6 białek 1½ szklanki cukru pudru 5 - 10 dag  wiórek kokosowych Wykonanie kruchego ciasta: Masło ucieramy do białości. Dodajemy porcjami cukier puder, żółtka, mąkę z proszkiem do pieczenia i dalej  ucieramy na jednolitą masę. Ciasto wkładamy do lodówki na ok 30 minut, po czym równomiernie rozwałkowujemy na dnie formy o wym. 28x40 cm.   Wykonanie warstwy serowej: Jajka, żółtka i cukier puder ucieramy do białości. Dodajemy budynie z proszkiem do pieczenia, a następnie porcjami ser. Gdy masa stanie się gęsta rozrzedzamy mlekiem i blenderujemy, dodając pozostały ser. Wlewamy resztę mleka porcjami i dalej blenderujemy do chwili uzyskania jednolitej, gładkiej masy. Na końcu dodajemy olej i aromat śmietankowy. Masa serowa powinna być rzadka. Całość dokładnie mieszamy i wylewamy na ciasto. Pieczemy w piekarniku nagrzanym do temp. 180°C przez 45 - 50 minut.   Wykonanie warstwy brzoskwiniowo - bezowej: Brzoskwinie osączamy z syropu i kroimy na małe cząstki. Białka ubijamy z cukrem pudrem na sztywną pianę. Sernik wyjmujemy z piekarnika i na wierzch dajemy brzoskwinie, a następnie rozprowadzamy równomiernie pianę z białek. Posupujemy cienką warstwą wiórek kokosowych,  wkładamy ponownie do piekarnika i zapiekamy ok. 15 minut. Po tym czasie sernik pozostawiamy w wyłączonym piekarniku na ok. 15 minut przy uchylonych drzwiczkach. 