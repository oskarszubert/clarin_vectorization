Bardzo cenię sobie w mojej kuchni mięso indycze, a szczególnie piersi. Mięso to jest chude, delikatne i kruche. Dzisiaj wystawiam w swoje kuchenne okno kotlety z nadzieniem ser żółty, szynka, papryka.  Podaję je do obiadu zwykle do ziemniaków, ale smaczne są również z ryżem.Do tego surówkę z kapusty pekińskiej z ananasem i chrzanem lub colesław. Marchewka w beszamelu też pasuje do tych kotletów.        Składniki: (na 6 porcji)  60 dag piersi indyczej 10 dag żółtego sera (gouda) 7 dag świeżej papryki czerwonej 6 plasterków szynki wieprzowej wędzonej lub gotowanej (15 dag) przyprawa do mięs, indyka lub drobiu (użyłam do mięs Knoora)    ponadto na panierkę:  mąka 1 jajko + 3 łyżki wody zimnej bułka trata olej do smażenia       Wykonanie: Pierś z  indyka  myjemy, obsuszamy i dzielimy na  porcje. Każdą porcję delikatnie rozbijamy i posypujemy z obu stron przyprawą. Na każdy kotlet dajemy kolejno plasterek szynki, małe plasterki żółtego sera i pokrojoną w drobną kostkę paprykę. Kotlety składamy na pół, obsypujemy mąką, maczamy w roztrzepanym z wodą jajku i panierujemy w bułce tartej. Smażymy na rozgrzanym, głębokim oleju z obu stron na jasnozłoty kolor. Przekładamy całą zawartość patelni do żaroodpornego naczynia  i zapiekamy pod przykryciem w piekarniku w temp. 150°C przez ok. 45 minut. Po wyłączeniu piekarnika zostawiamy jeszcze na ok. 30 minut. 