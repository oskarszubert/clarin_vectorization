Lekki torcik z sezonowymi owocami. Pyszna masa serowo - śmietanowa z zatopionymi w niej truskawkami i  wiórkami czekolady. To wszystko leży sobie na biszkopcie i czeka na łakomczuszków. A teraz.... trzymajcie się mocno na fotelu, bo obawiam się, że może powalić Was ilość użytej śmietany. Ale... spoko!.... nie bójcie! , to tylko tak z pozoru wygląda strasznie! Ta dodatkowa ilość śmietany potrzebna mi była do wyprodukowania własnego sera! Nie powiem, że ciasto jest dietetyczne, ale mimo wszystko jest lekkie w jedzeniu i pyszne! Alternatywnie, zamiast serka domowego można użyć  gotowy ser kremowy, najlepiej mascarpone (ok. 700 g).  Inspiracją do wykonania torcika były pomysłowe kostki stracciatella z czasopisma "Pyszne ciasta z owocami" nr 2 /2011. Składniki na biszkopt (na dużą formę o wym. 28 x 40 cm)) :   ¾ szkl. cukru 4 jajka 80 g mąki pszennej 50 g mąki ziemniaczanej 1-2 łyżeczki cukru z naturalną wanilią 1 łyżeczka proszku do pieczenia ½ łyżki soku z cytryny     Składniki masy serowej:   2 litry mleka 1 litr kwaśnej śmietany najlepiej wiejskiej  6 jajek 700 - 800 ml śmietany kremówki 150 g cukru 4 - 5  łyżeczek cukru z naturalną wanilią   6 łyżeczek żelatyny 1 tabliczka (100g) czekolady mlecznej wiórkowanej    dodatkowo:  ok. 1200g truskawek 1 tabliczka (100g) czekolady gorzkiej wiórkowanej Wykonanie biszkoptu:Białka oddzielamy od żółtek i ubijamy na sztywną pianę. Pod koniec ubijania dodajemy porcjami cukier, cukier z wanilią, a następnie utarte z 1 łyżką soku z cytryny żółtka. Obie mąki i proszek do pieczenia dokładnie mieszamy i powoli wsiewamy małymi porcjami do masy jajecznej za pomocą sitka, delikatnie mieszając łyżką. Ciasto wylewamy do dużej formy. Pieczemy w temp. 180°C ok. 30 min. Po ostudzeniu odcinamy cienko wierzchnią warstwę. Tuż przed  wylaniem masy serowej układamy na całej powierzchni truskawki, jedna przy drugiej odszypułkowaną stroną do spodu. Aby truskawki lepiej się układały i nie było w końcowym efekcie wolnych przestrzeni, placek smarujemy cienką warstwą masy serowej (jeszcze przed dodaniem do niej czekolady i żelatyny).   Wykonanie masy serowej:  Mleko, 1 litr śmietany i jajka miksujemy w garnku, a następnie ogrzewamy na ogniu. Mieszamy co jakiś czas tak, aby wytrącający się ser nie przywarł do dna garnka. Zagotowujemy do powstania twarogu i wyraźnego oddzielenia sie serwatki. Zestawiamy z ognia i pozostawiamy do ostudzenia w garnku. Odcedzamy, najlepiej pozostawiając na sitku na noc. Na następny dzień serek miksujemy. Kremówkę ubijamy na sztywno, dodajemy oba cukry, Do serka dajemy porcjami połowę ubitej śmietany, mieszając delikatnie łyżką lub łopatką. Odwracamy sposób mieszania sładników i tym razem dodajemy porcjami połączony serek z bitą śmietaną do pozostałej ubitej śmietany, delikatnie mieszając. Wiórkowaną czekoladę mleczną dodajemy do masy serowej.  Żelatynę zalewamy ¼ szklanki zimnej wody i odstawiamy do napęcznienia. Zalewamy ¹⁄³ szklanki wrzątku i mieszamy do rozpuszczenia się żelatyny (ewentualnie delikatnie podgrzewamy, gdyby żelatyna nie chciała się rozpuścić).   Jeszcze ciepłą wlewamy cienkim strumyczkiem do masy serowej, dokładnie mieszamy i natychmiast wylewamy na truskawki. Rozprowadzamy równomiernie i posypujemy wiórkowaną gorzką czekoladą. Ozdabiamy połówkami truskawek i listkami melisy.                      Polecam również:             W kuchni na wesoło:   Młode małżeństwo je obiad. Mąż pyta: - Kochanie, co to właściwie jest? - Kurczak w sosie cytrynowym z pomidorami. - A gdzie ten kurczak? - Ojej! - złości się żona - Tyle gadania o jeden składnik! 