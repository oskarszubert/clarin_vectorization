Soczyste truskawki kuszą barwą i zapachem.  Cieszymy się nimi póki można zerwać je z grządki lub kupić na bazarze. Sezon truskawkowy wykorzystuję na maxa.  Tym razem upiekłam ciasto z truskawkami i  dodałam do niego białą czekoladę.  Wyszło bardzo puszyste i smaczne. Szkoda tylko, że sezon na te wspaniałe, aromatyczne  owoce trwa tak krótko.       Składniki:  3 szklanki mąki 5 jajek ½ szklanki cukru 10 dag masła 2 tabliczki białej czekolady (200g) 3 łyżki kwaśnej śmietany 2 łyżeczki proszku do pieczenia ok. 60 dag truskawek cukier puder do posypania ciasta Wykonanie: Odszypułkowane i umyte truskawki osuszamy na papierowym ręczniku. Połamane na mniejsze kawałki tabliczki czekolady rozpuszczamy w gorącej kąpieli wodnej i odstawiamy do przestudzenia. Masło ucieramy z cukrem i wlewamy przestudzoną, ale jeszcze płynną czekoladę. Miksujemy ok. 10 minut. Dodajemy po 1 żółtku, a następnie wsiewamy mąkę wymieszaną z proszkiem do pieczenia. Gdy ciasto będzie już gęste rozrzedzamy śmietaną i wsiewamy pozostałą mąkę, stale ucierając mikserem. Na końcu dajemy ubitą pianę z białek. Całość dokładnie mieszamy na jednolitą masę. Wykładamy na blachę o wym. 28x40cm. Układamy na wierzchu truskawki (horyzontalnie) i pieczemy w nagrzanym do temp.200°C piekarniku przy włączonym termoobiegu. Po 10 minutach zmniejszamy temp. do 180° i pieczemy kolejne 15 minut. Po upieczeniu jeszcze ciepłe ciasto posypujemy cukrem pudrem. 