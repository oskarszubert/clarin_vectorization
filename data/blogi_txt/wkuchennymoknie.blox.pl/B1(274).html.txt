Tą smaczną surówkę robiłam już wielokrotnie. Po raz pierwszy podałam ją do obiadu gdzieś przed rokiem . Nie miałam wówczas ochoty wychodzić z domu i postanowiłam sporządzić jakąś surówkę z tego co mi leżało w warzywniku lodówki. Nie po raz pierwszy przekonałam się wtedy, że taka sytuacja mobilizuje do intensywnego myślenia, jak to wykombinować, aby mnie rodzina nie pogoniła z kuchni za takie dziwne smaki ;/    Ku mojemu zdziwieniu finał tego mojego surówkowego eksperymentu okazał się całkiem, całkiem niezły :)) Sama byłam zaskoczona smakiem tej surówki.  Nie podejrzewałam, że będzie aż tak dobra!.  I co najważniejsze rodzinka była jednomyślna w tej kwestii... ma już wejść jej receptura na stałe w nasz obiadowy jadłospis.    Tak więc wystawiam ją dzisiaj w swoje kuchenne okno.  Może wypłynie na szersze wody i będzie cieszyć podniebienia wielu smakoszom surówek :))            Składniki:  30 dag pora 20 dag kapusty białej 1 jabłko (ok. 15 dag) 3 połówki brzoskwiń z puszki ( ok. 20 dag) 2 łyżki majonezu 5 łyżek syropu z brzoskwiń 2 szczypty cukru sól, pieprz do smaku       Wykonanie: Por kroimy w drobniutkie półtalarki (celowo wykorzystuję trochę zielonej części aby surówce nadać ładniejszy wygląd ).  Kapustę i obrane jabłko ścieramy na tarce o dużych oczkach. Brzoskwinie kroimy w małe, cienkie plasterki. Całość mieszamy.  Majonez ucieramy z syropem brzoskwiniowym i dajemy do surówki.  Dajemy do smaku 2 szczypty cukru, sól i pieprz.  Całość ponownie mieszamy i odstawiamy w chłodne miejsce na 1 godz. przed podaniem. Podaję ją do drobiu, pulpetów, sosów i kotletów mięsnych. W zasadzie jest wszechstronna. 