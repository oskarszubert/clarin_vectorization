Kruchutkie ciasteczka bezowe przełożone śmietanowym kremem malinowym to smaczny deser na upalne popołudnie. Zrobiłam je, bo chciałam zagospodarować białka jakie pozostały mi z wypieku jagodzianek.  Bezowe krążki upiekłam wg przepisu  jaki znalazłam jakiś czas temu na blogu Dorotus - Moje Wypieki . Ten przepis wydaje mi się najlepszy spośród znanych mi, bo bezy zawsze się udają i są bardzo kruchutkie.        Składniki na bezy:  7 białek 440 g drobnego cukru szczypta soli    Składniki na krem malinowy:  500 ml śmietany kremowej 30% ok. 400 g malin 2,5 łyżki cukru 1-2 łyżeczki cukru z wanilią 3-4 łyżeczki żelatyny + ¼  zimnej wody + ¹⁄³ szklanki wrzątku    dodatkowo do dekoracji: ok. 200 g malin listki melisy           Wykonanie krążków bezowych: Białka z dodatkiem  szczypty soli ubijamy na sztywno mikserem. Dodajemy po 1 łyżce cukru, stale ubijając. Gdy masa stanie się lśniąca i sztywna formujemy na blasze za pomocą rękawa z ozdobną końcówką  bezowe krążki* o wysokości ok. 1 cm i średnicy  9 cm. Pieczemy w piekarniku nagrzanym do temp. 140°C ok. 45 minut** .   *  Aby uzyskać ładny kształt bezowych krążków wycięłam z białego pergaminu koła o średnicy 9 cm i przykleiłam niewielką ilością masła do brązowego pergaminu jakim wyłożyłam blaszkę do pieczenia.   **  Po tym czasie wyłączyłam piekarnik i pozostawiłam w nim bezy  celem dosuszenia.   Wykonanie kremu malinowego: Opłukane i podsuszone na papierowym ręczniku maliny przecieramy przez sitko i mieszamy z cukrami. Żelatynę zalewamy zimną wodą do napęcznienia, po czym rozpuszczamy we wrzątku. Schłodzoną śmietanę kremówkę ubijamy na sztywno mikserem. Dodajemy porcjami przetarte maliny, a następnie cienkim strumieniem wlewamy przestudzoną żelatynę. Całość dokładnie mieszamy mikserem. Odstawiamy do zatężenia masy, ale nie na długo , tak aby można było swobodnie wyciskać ją za pomocą rękawa na bezowych krążkach.   Wykonanie torcików: Na połowę ilości bezowych krążków nakładamy krem za pomocą rękawa z końcówką. Przykrywamy pozostałymi  krążkami.  Na wierzchu każdego torcika dajemy niewielką ilość masy i wykonujemy dekorację z malin i listków melisy. Podajemy bezpośrednio po przełożeniu masą, gdyż po pewnym czasie warstwa bezowa rozmięka. Wyszło mi 18 torcików. 