Przeglądając ostatnio czasopisma kulinarne zainteresowałam się tym wypiekiem. Przepis pochodzi z miesięcznika "Ciasta domowe" i został przeze mnie zmodyfikowany.  Nazwa dosyć skromnie brzmi a kryje w sobie apetyczne ciasto.  Jest lekkie i równie lekko i szybko się je zjada.                Składniki biszkoptu (na dużą prostokątną formę o wym. 28x40 cm.):    6 jajek  1 szkl. cukru 1 cukier waniliowy  120 g mąki pszennej  75 g kisielu cytrynowego  1 łyżeczka proszku do pieczenia   1 łyżka soku cytrynowego      Składniki masy śmietankowej:   700 g śmietany kremowej 30%  2 łyżki cukru pudru 100 g rozdrobnionej twardej czekolady mlecznej lub gorzkiej 10 biszkoptów podłużnych 4 łyżeczki żelatyny, ¼ szkl. zimnej wody, ¼ szkl. wrzątku Składniki masy orzechowej:  150g masła 5 łyżek zmielonych orzechów włoskich lub laskowych 5 łyżek kremu Nutella 2 łyżki cukru pudru 3 łyżeczki kawy rozpuszczalnej    dodatkowo:  40 g ryżu preparowanego 400 g dżemu z czarnej porzeczki gotowy lukier cytrynowy     Wykonanie biszkoptu: Oddzielamy żółtka od białek. Białka ubijamy mikserem na sztywną pianę. Pod koniec ubijania dodajemy cukier, cukier waniliowy, a następnie rozmieszane z sokiem z cytryny żółtka.  Mąkę mieszamy z kisielem i proszkiem do pieczenia. Małymi porcjami dodajemy przesiewąjąc przez sitko do masy jajecznej  i  stale delikatnie mieszamy łyżką.  Wylewamy surowe ciasto na dużą formę prostokątną o wym. 28x40cm. wyłożoną brązowym papierem do pieczenia. Pieczemy w temp. 180°C ok. 40 minut.  Po ostudzeniu wykładamy na deseczkę i przekrawamy wzdłuż na 2 części. Najlepiej biszkopt upiec w przeddzień a przekroić na następny dzień.   Wykonanie masy orzechowej:  Kawę rozpuszczamy w niewielkiej ilości wody. Masło ucieramy z cukrem pudrem za pomocą miksera, dodajemy orzechy, nutellę i ostudzony napar kawy. Całość dokładnie miksujemy.    Wykonanie  masy śmietankowej:   Śmietanę ubijamy na sztywno. Pod koniec dodajemy cukier puder. Żelatynę zalewamy  zimną wodą. Po napęcznieniu dodajemy wrzątek i rozpuszczamy żelatynę dokładnie mieszając. Lekko przestudzoną wlewamy powoli do śmietany i delikatnie miksujemy do równomiernego jej rozprowadzenia. Rozkruszone biszkopty mieszamy z rozdrobnioną czekoladą i  dodajemy porcjami do śmietany. Czynności te  wykonujemy szybko ze względu na tężenie masy.  Z tego też względu lepiej jest dawać ciepłą żelatynę do ubitej śmietany.   Wykonanie biszkoptu z ryżem: Jedną połowę biszkopta smarujemy dżemem porzeczkowym.  Na to wykładamy  całość masy śmietankowej. Przykrywamy drugą połową biszkopta.  Smarujemy masą orzechową i obsypujemy ryżem preparowanym. Wierzch polewamy gotowym lukrem cytrynowym. 