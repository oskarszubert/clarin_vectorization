Muffinki te są moim prezentem dla....Świętego Mikołaja. Tak...! Oczywiście...! Dokładnie tak jak napisałam w pierwszych słowach tegoż postu.        Pamiętam z dziecięcych lat jego postać, którą oglądałam wielokrotnie na obrazkach. Rokrocznie 6 grudnia miałam i ja to szczęście spotkać się ze Świętym Mikołajem, takim z mitrą na głowie i pastorałem w ręku. Z dziecięcą ufnością i przekonaniem, że to naprawdę On, ten z obrazków, przyjmowałam podarunek, choć skromny, ale wlewający w małe serce ogromną radość. Pamiętam jak moja Mama opowiadała mi o Nim. Tłumaczyła, że był biskupem i pochodził z bardzo bogatej rodziny. Gdy stracił nagle w wyniku wielkiej zarazy swoich rodziców, już jako gorliwy kapłan rozdawał majątek ubogim i potrzebującym, nie licząc na wdzięczność.    autor:Henryk Przondziono/Agencja GN -Święty Mikołaj Obraz nad ołtarzem w bielskiej katedrze pw. św. Mikołaja. Źródło:http://info. wiara.pl    Dzisiaj z perspektywy czasu tak sobie myślę, jak okrutnie zostało zszargane i sponiewierane dobre imię św. Mikołaja z Myry. W nie tak odległych przecież czasach, bo PRL-owskich został wyparty przez Dziadka Mroza ze Wschodu. Obecnie lansuje się inną marną podróbkę, a raczej pomyłkę, tym razem z Zachodu, jakże skomercjalizowaną. Postać tą, bajkową przecież, do celów reklamowych koncernu Coca-Coli, stworzył w latach dwudziestych ubiegłego stulecia amerykański artysta Fred Mizen, a krótko po nim niewielkie poprawki wprowadził Haddon Sundblom. Wyobraźnia tego ostatniego nie znała granic. Wystarczy spojrzeć na jego ostatnie dzieło. Ale to nie koniec. Oglądając w Google grafikę nt. Św. Mikołaja można wielokrotnie doznać wstrząsu. To, co podsuwa autorom rozum, a raczej jego brak jest przerażające. Zastanawia mnie fakt, jak daleko posunięta jest bezmyślność ludzka, bo bardziej przyjmuje się dzisiaj wymyślony, pękaty, o komicznym wyglądzie staruszek, odziany w czerwony uniform z przekrzywioną czapką z pomponem, niż autentyczny, święty przecież. Co taki wymyślony w minionym wieku przerośnięty, pyzaty krasnal ma wspólnego ze świętością? Dlaczego okrada z dobrego imienia Świętego Biskupa z przełomu III-IV wieku, głosząc przy tym głupawe hasła i to już od połowy listopada? I dlatego postanowiłam zrobić prezent prawdziwemu, zepchniętemu na margines przez komercję, Świętemu Mikołajowi .... chociaż taki wirtualny..... Pocieszające jest to, że można Go nadal spotykać w kościołach, gdy w takim dniu jak dzisiejszy rozdaje milusińskim prezenty. A dla czytających te słowa  mały prezencik ode mnie - przepis na tą smaczną słodkość :)     Składniki:  2 jajka 2 szklanki jogurtu naturalnego 1 szklanka brązowego cukru 1-2 łyżki cukru pudru 100 g masła sok z 1 cytryny ( 60- 80 ml) ¾ szklanki mąki razowej 1½ szklanki mąki pszennej 2 łyżeczki sody 2 łyżeczki mielonego cynamonu ½ łyżeczki przyprawy do pierników ½ łyżeczki soli 150g żurawin kandyzowanych przepłukanych wrzątkiem i osuszonych    Wykonanie: Obie mąki mieszamy, dodajemy sodę, cynamon, sól, przyprawę do pierników i kandyzowane żurawiny. Jajka ucieramy z cukrami i  masłem na puszystą masę. Nadal ucierając dodajemy jogurt, sok z cytryny, a następnie porcjami przygotowaną wcześniej mieszankę suchych składników. Całość jeszcze raz dokładnie mieszamy. Do formy wyłożonej papilotkami nakładamy porcje ciasta, wstawiamy do rozgrzanego do 220°C  piekarnika i pieczemy przez ok. 15 minut. Po 10 minutach od upieczenia muffinki wyjmujemy z formy i zostawiamy do ostygnięcia na kratce. 