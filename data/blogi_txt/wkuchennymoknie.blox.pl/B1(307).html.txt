Pyszne, lekkie ciasto z jabłkami. Kombinuję jak tylko potrafię ,aby maksymalnie wykorzystać spady jakie sukcesywnie pojawiają się pod jabłoniami naszego ogrodu. Nie tak dawno, główkując nad tym nieustannie aktualnym moim tematem kulinarnym, przypomniałam sobie o tym torciku, który nie wiedzieć dlaczego, trafił niesprawiedliwie można byłoby rzec do lamusa. Postanowiłam "odkurzyć" przepis na to apetyczne ciasto i podzielić się z Wami bodaj wirtualnie :)   Przepis pochodzi z ulubionej przeze mnie Babeczki nr 10/2000. Trochę zmodyfikowałam.        Składniki na biszkopt * (na  prostokątną formę o wym. 28 x 40 cm) :  6 jajek ¾ szklanki cukru 2 łyżeczki cukru z naturalną wanilią (najlepiej domowej roboty) 12 dag mąki pszennej 7 dag mąki ziemniaczanej 1 łyżeczka proszku do pieczenia 1 łyżka soku z cytryny    *UWAGA: Ciasto możemy wykonać bez użycia piekarnika, wykorzystując gotowy spód tortowy. Zazwyczaj ma on średnicę 24 cm, a więc robimy nadzienie z ½ ilości składników podanych w przepisie. Składniki nadzienia jabłkowego:  1 kg obranych i pokrojonych na ćwiartki winnych jabłek( szara reneta, koksa królewska) 1½ szklanki soku jabłkowego otarta skórka i sok z 1 cytryny 1 budyń waniliowy (64g) 15 dag cukru    Składniki kremu śmietankowego: 50 dag serka o smaku waniliowym ( użyłam z Mlecznej Doliny) 700 ml śmietany kremówki 4-5 łyżek cukru pudru 5 łyżeczek żelatyny + ¹⁄³ szkl. zimnej wody + ¹⁄³ szkl. wrzątku 5 - 6 łyżek rumu dodatkowo:  100 g białej startej czekolady ok. 20 sztuk dorodnych malin listki melisy    Wykonanie biszkoptu: Białka oddzielamy od żółtek i ubijamy na sztywną pianę. Pod koniec ubijania dodajemy porcjami cukier, cukier z wanilią, a następnie utarte z 1 łyżką soku z cytryny żółtka. Obie mąki i proszek do pieczenia dokładnie mieszamy i powoli wsiewamy małymi porcjami do masy jajecznej za pomocą sitka, delikatnie mieszając mikserem na małych obrotach. Ciasto wylewamy do dużej prostokątnej formy o wym. 28 x 40 cm wyłożonej pergaminem. Pieczemy w temp. 180°C ok. 35 min. Po ostudzeniu odcinamy cienko wierzchnią warstwę ciasta.   Wykonanie nadzienia jabłkowego: Obrane i pokrojone na ćwiartki  jabłka wkładamy do rondla, wlewamy ¾ szklanki soku jabłkowego, dodajemy cukier, startą skórkę i sok z cytryny. Wszystko razem gotujemy 3 - 5 minut. Jabłek całkowicie nie rozprażamy, powinny pozostać małe ich kawałeczki. W pozostałym soku rozprowadzamy budyń, wlewamy go do prażących się jabłek i jeszcze chwilę gotujemy. Gorącą masę jabłkową wykładamy na biszkopt, równomiernie ją rozprowadzamy i schładzamy. Wykonanie kremu śmietankowego: Śmietankę ubijamy na sztywno mikserem, dodajemy porcjami serek waniliowy i  po 1 łyżce rumu, stale mieszając mikserem na małych obrotach. Do żelatyny wlewamy zimną wodę i gdy napęcznieje rozpuszczamy ją we wrzątku. Wlewamy do kremu cienkim strumieniem i dokładnie mieszamy. Natychmiast wylewamy na schłodzone nadzienie jabłkowe, aby krem zbytnio nam nie zgęstniał. Lekko potrząsamy formą, jak przy przesiewaniu mąki, wówczas krem równomiernie nam się rozłoży. Formę z ciastem wkładamy do lodówki. Schłodzone posypujemy wiórkami białej czekolady, a po pokrojeniu na porcje ozdabiamy listkami melisy i malinami. 