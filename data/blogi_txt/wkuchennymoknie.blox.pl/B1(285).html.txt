Dzisiaj wystawiam w swoje kuchenne okno  surówkę, która jest jednym z naszych ulubionych dodatków do obiadu. Szczerze mówiąc ta surówka bardziej smakuje nam od tradycyjnej, której przepis i zdjęcia zamieściłam przed ponad rokiem na niniejszym blogu (klik). Surówka z kiszonej kapusty i papryki nie tylko jest bardzo smaczna, ale też szybka w wykonaniu i ładnie prezentuje się na stole. To zastosowanie papryki w trzech kolorach bardzo ubogaca ją kolorystycznie. Jest doskonała zarówno do wielu potaw mięsnych jak i ryb.           Składniki:  500g kapusty kiszonej po 100g świeżej papryki czerwonej, żółtej i zielonej 100g ogórka kiszonego nieduża cebula (ok. 50g) sól, pieprz czarny mielony, cukier do smaku 3 - 4 łyżki oliwy z oliwek lub oleju słonecznikowego    Wykonanie: Kapustę drobno kroimy (gdy ma zbyt dużo soku, delikatnie odciskamy, ale nie wylewamy go, gdyż może się okazać, że trzeba będzie jednak trochę dodać). Paprykę myjemy, oczyszczamy z gniazd nasiennych i kroimy w drobną kostkę. Ogórek kiszony ścieramy na tarce o dużych oczkach. Cebulę drobno siekamy. Wszystkie składniki mieszamy, dodajemy do smaku sól, pieprz i cukier do smaku (daję 3 a nawet 4 płaskie łyżki cukru, bo taka nam najlepiej smakuje). Na koniec polewamy oliwą i jeszcze raz mieszamy. Odstawiamy na ok. 30 minut, aby składniki "przegryzły się".               Polecam również: 