Sezon na maliny w moim ogrodzie trwa nadal. I to jest bardzo optymistyczne, wszak  maliny to przecież pyszne, aromatyczne owoce. Dzisiaj wystawiam w swoje kuchenne okno placek z malinami. Jest to ciasto ucierane, piaskowe z zatopionymi kropelkami czekoladowymi, które dodają nie tylko smaku i aromatu, ale również efektownego wyglądu. Wierzch ciasta wzbogacony jest dość gęsto usypanymi malinami, które podczas pieczenia leciutko zapadają się w głąb ciasta, ale są widoczne i tworzą charakterystyczne dołeczki. Po posypaniu cukrem pudrem ciasto bardzo apetycznie prezentuje się na stole. Przepis pochodzi z wydania specjalnego Tiny "Smacznego" nr 5/2005. Składniki ( na formę o wym. 28 x 40 cm):  500g malin 250 g masła 200g cukru 1 torebka cukru wanilinowego (16g) szczypta soli otarta skórka z 1 cytryny 5 jajek 500g mąki 3 łyżeczki proszku do pieczenia niepełna szklanka śmietany kremówki  100 - 150 g kropelek czekoladowych do wypieków cukier puder do posypania Wykonanie: Maliny przebieramy i jeżeli jest taka konieczność płuczemy i osuszamy na papierowym ręczniku. Masło ucieramy na kremową masę z cukrem, cukrem wanilinowym, szczyptą soli i otartą skórką cytrynową. Kolejno wbijamy jajka, nie przerywając ucierania. Mąkę łączymy z proszkiem do pieczenia, dodajemy do masy na przemian ze śmietaną. Wszystkie składniki dokładnie mieszamy. Na końcu dodajemy ²⁄³ kropelek czekoladowych do wypieków, ostrożnie mieszamy.  Ciasto wykładamy do formy wyłożonej papierem do pieczenia. Wierzch gładko wyrównujemy, posypujemy pozostałymi kropelkami czekoladowymi i malinami. Pieczemy w nagrzanym do temp. 180°C piekarniku przez ok. 40 minut. Po wyjęciu z piekarnika i wystudzeniu posypujemy cukrem pudrem.               Polecam również:            W kuchni na wesoło:    - Kelner, proszę spytać kucharza o przepis na ten sos. - Taki dobry? - Nie, tylko szukam porządnego kleju do tapet. 