Zupę tą dość często gotuję. Jest to jedna z ulubionych zup mojej rodziny. Ja też ją lubię i jeść  i gotować. Jest jak wiadomo prosta w wykonaniu.  Robię ją  z makaronem lub ryżem. Główny składnik w zasadzie mam osiągalny przez cały rok. W sezonie letnio-jesiennym smakuje jednak najbardziej, bo mam do dyspozycji świeże pomidory.  Teraz póki co ugotowałam ją z przecieru.  W ubiegłym roku zrobiłam znaczną jego ilość z własnej uprawy tego smacznego i bogatego m.in. w potas warzywa. Składniki:  1 litr przecieru pomidorowego własnej roboty lub kupionego w kartonach (2x500g) 25 dag kości od schabu 30 dag skrzydła indyczego ewentualnie ok. 15 dag szpondra  1 duża marchewka (ok. 15 dag) 1 średnia pietruszka (ok.8 dag) kawałek selera (ok.7 dag) kawałek pora (ok.10 dag) 1 mała cebula (ok. 5 dag) 3 płaskie łyżki mąki pszennej + ½ szklanki mleka ¾ szklanki śmietany sól, cukier do smaku 1 nieduża łodyga lubczyka  lub przyprawa maggi do zup natka pietruszki ok. 3 litry wody ponadto:  1 opakowanie makaronu (ok. 40 dag)      Wykonanie: Kość, szponder i skrzydło oczyszczamy, myjemy i gotujemy. W tym czasie obieramy marchewkę, pietruszkę, seler, por i  myjemy. W całości wrzucamy do gotującego się wywaru, po ok. 30 minutach gotowania się kości. Po upływie 20 minut wlewamy przecier pomidorowy,dajemy po 1 płaskiej łyżce soli i cukru. Wrzucamy do zupy kostki rosołowe, łodygę lubczyka i upieczoną na ogniu cebulę. Dalej gotujemy (ok. 20 minut). Robimy zaprawę mączną z 3 płaskich łyżek mąki i ½ szklanki mleka i zagęszczamy  zupę. Gotujemy jeszcze kilka minut. Zabielamy śmietaną i ewentualnie dosalamy. Podajemy z makaronem i drobno posiekaną natką pietruszki. 