Smaczna, piaskowa babka, szybka w wykonaniu i jak sama nazwa wskazuje niezawodna , bo zawsze się udaje. Takie walory bardzo zachęciły mnie do jej wykonania. Robiłam ją wielokrotnie i mogę śmiało stwierdzić ,że jest rzeczywiście niezawodna. Przepis pochodzi z niepokaźnej książeczki "70 najnowszych ciast Siostry Leonilli".        Składniki:  5 jajek 1 szklanka mąki pszennej ½ szklanki mąki ziemniaczanej  200 g masła ¾ szklanki cukru 1½ łyżeczki proszku do pieczenia  1 łyżeczka esencji cytrynowej lub pomarańczowej 100 g rodzynek + 1 łyżka mąki pszennej 1 łyżka kakao    dodatkowo na polewę:  2 tabliczki czekolady mlecznej (2x 100 g) 4 łyżki mleka     Wykonanie babki: Rodzynki płuczemy na sitku wrzątkiem, odsączamy z wody i odstawiamy do osuszenia. Całe jajka ubijajmy z cukrem na puszystą masę. Cały czas ubijając dodajemy mąkę pszenną wymieszaną z mąką ziemniaczaną i proszkiem do pieczenia. Następnie dodajemy rozpuszczone i przestudzone masło i esencję.  Ciasto wylewamy do wysmarowanej tłuszczem i wysypanej bułką tartą formy, zostawiając 2 - 3 łyżki, do którego dodajemy kakao. Dokładnie wymieszane wylewamy na wierzch białego ciasta. Rodzynki obtaczamy w mące pszennej (1 -2 łyżki) i posypujemy wierzch ciasta. Pieczemy w piekarniku nagrzanym do 170°C przez ok. 40 minut na złoty kolor. Po wyjęciu z formy i całkowitym przestudzeniu powierzchnię babki pokrywamy polewą czekoladową. Wykonanie polewy czekoladowej: Tabliczki czekolady łamiemy na małe kawałki i dajemy do naczynia z mlekiem, umieszczamy w drugim większym naczyniu z wrzątkiem i stale mieszając trzymamy w kąpieli wodnej do chwili rozpuszczenia się czekolady (naczynie z wodą ewentualnie podgrzewamy). Wyjmujemy naczynie z kąpieli wodnej i dalej mieszamy do lekkiego przestudzenia się polewy. 