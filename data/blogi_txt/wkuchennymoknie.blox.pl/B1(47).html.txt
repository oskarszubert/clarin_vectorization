Ciasto z kremem cytrynowym  to pyszny, delikatny, lekki w jedzeniu torcik biszkoptowy o wyraźnym cytrusowym, orzeźwiającym smaku i aromacie. Jest to jeden z moich kulinarnych eksperymentów, który śmiało mogę zaliczyć do udanych. Ciasta wychodzi dużo z poniższych składników, ale  warto się skusić  na taką właśnie jego  ilość. Polecam :)        Składniki ciasta biszkoptowego * (na dużą prostokątną formę o wym. 28x40cm):  1 szkl. cukru 8 jajek 160 g mąki pszennej 100 g mąki ziemniaczanej 2 łyżeczki cukru z naturalną wanilią (niekoniecznie) 1 łyżeczka proszku do pieczenia 1-2 łyżki soku z cytryny szczypta soli *UWAGA: Ciasto możemy wykonać bez użycia piekarnika, wykorzystując 3 gotowe spody tortowe. Zazwyczaj mają one średnicę 24 cm, a więc robimy nadzienie z ½ ilości składników podanych w przepisie.     Składniki kremu cytrynowego:  8 jajek 450 g cukru  (2¼ szklanki) 250 ml soku z cytryn (3-4 sztuki) 3 - 4 łyżki tartej skórki cytrynowej 1 kostka masła 1 litr śmietanki kremowej  30%  (u mnie z Gostynia 2 x 500 ml))    dodatkowo: 100 g białej czekolady zwiórkowanej plasterki cytryny do ozdoby Wykonanie biszkoptu:Białka oddzielamy od żółtek i ubijamy na sztywną pianę z dodatkiem szczypty soli. Pod koniec ubijania dodajemy porcjami cukier, cukier z wanilią, a następnie utarte z sokiem z cytryny żółtka.Obie mąki i proszek do pieczenia dokładnie mieszamy i powoli wsiewamy małymi porcjami do masy jajecznej za pomocą sitka, delikatnie mieszając łyżką. Ciasto wylewamy do dużej prostokątnej formy. Pieczemy w temp. 180°C ok. 40 min. Pozostawiamy na ok. 5 minut przy otwartym piekarniku. Wyjmujemy z piekarnika, okrawamy boki ciasta nożem, jeżeli nie "odeszły". Po całkowitym ostudzeniu (najlepiej następnego dnia) kroimy na 3 placki.     Wykonanie kremu cytrynowego:   Cytryny sparzamy wrzątkiem (najlepsze są, gdy podczas polewania gorącą wodą wydziela się charakterystyczny przyjemny aromat limonenu). Po osuszeniu ścieramy skórkę cytryny na tarce o małych oczkach, a sok wyciskamy i odstawiamy. Jajka ubijamy z cukrem na parze za pomocą robota ręcznego na dużych obrotach. Gdy będą już ubite na kogel-mogel  wlewamy bardzo małymi porcjami sok z cytryn i w dalszym ciągu stale ubijamy na parze. Gdy masa zgęstnieje ( po 10 - 15 minutach ubijania) dajemy tartą skórkę z cytryny, jeszcze przez chwilę ubijamy i zestawiamy z ognia. Po krótkim przestudzeniu, ale gdy będzie jeszcze ciepła dodajemy pokrajane w kosteczki masło  o temp. pokojowej i mieszamy do całkowitego rozpuszczenia się masła. Odstawiamy do całkowitego ostudzenia. Dobrze schłodzoną śmietanę ubijamy na sztywno, dodajemy porcjami masę  jajeczno-cytrynową i mieszamy robotem na bardzo małych obrotach lub ręcznie za pomocą dużej łyżki lub łopatki. Przekładanie ciasta:   Na dolny placek nakładamy równomiernie trochę więcej niż trzecią część kremu i wkładamy do lodówki. Gdy krem nieco stężeje dajemy środkowy placek, lekko dociskamy dłońmi,  smarujemy mniej więcej taką samą ilością kremu niż poprzednio, ponownie wkładamy do lodówki. Po lekkim zatężeniu dajemy wierzchni placek, znowu lekko dociskamy. Wierzch smarujemy pozostałym kremem, wyrównujemy powierzchnię szpatułką i ponownie dajemy do lodówki najlepiej na  noc.  Przed podaniem posypujemy wiórkami białej czekolady i ozdabiamy cieniutkimi plasterkami cytryny.               Polecam również: 