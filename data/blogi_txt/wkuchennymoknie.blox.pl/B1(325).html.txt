Smaczne ciasto z wykorzystaniem sezonowych owoców. Kończy się czas truskawek, ale zaczynają swoje królowanie równie smaczne maliny. Co prawda w moim ogrodzie mam późniejszą ich odmianę, ale nie mogłam przejść obojętnie obok wystawionych na straganach pojemniczków z tymi aromatycznymi owocami i kupiłam je. Efektem moich kulinarnych poczynań jest taki oto tort.  Na letnie upały jak w sam raz.        Składniki i wykonanie spodu biszkoptowego : wg przepisu na tort jogurtowy z truskawkami.   Składniki masy waniliowo - żółtkowej:  ½ l mleka 1 laska wanilii 4 łyżeczki żelatyny + ¼ szklanki zimnej wody + ¹⁄³ szkl. wrzątku  8 żółtek 15 dag cukru 300 ml śmietany kremówki 30%  10 dag bez ( niekoniecznie) 30 dag malin     dodatkowo do dekoracji:  płatki migdałowe kilkanaście dorodnych malin 4 dag startej czekolady białej listki mięty ewentualnie gotowe czekoladowe elementy ozdobne do ciast           Wykonanie: Maliny myjemy i przesuszamy na papierowym ręczniku. Laskę wanilii* rozcinamy wzdłuż i zanurzamy w ciepłym mleku na 40 minut. Żółtka ubijamy z cukrem i przekładamy do rondla (ok. 4 l) z grubym dnem. Powoli wlewamy waniliowe mleko, cały czas ubijając mikserem. Stawiamy na ogniu i stale miksując, ogrzewamy do wyraźnego zagęstnienia. W pierwszej fazie miksowania następuje znaczny wzrost objętości masy ( dlatego duży rondel). W trakcie zagęszczania masa znacznie zmniejsza swoją objętość. Aby uzyskać właściwą konsystencję ogrzewamy  ok. 25 minut. Tak sporządzoną waniliowo- żółtkową masę zestawiamy z ognia i odstawiamy do całkowitego ostudzenia. Żelatynę zalewamy zimną wodą do napęcznienia, a następnie rozpuszczamy we wrzątku. Śmietanę ubijamy na sztywno i dajemy porcjami przygotowaną masę. Stale ubijając wlewamy przestudzoną żelatynę. Dalsze czynności robimy szybko, aby masa nam przedwcześnie nie stężała. Na przygotowany w tortownicy ( średnica 28 cm) biszkopt wylewamy połowę masy, układamy maliny, posypujemy pokruszonymi bezami( niekoniecznie, gdyż są nietrwałe i roztapiają się po kilkunastu godzinach). Na to wykładamy pozostałą masę. Tort wstawiamy do lodówki celem schłodzenia. Gdy masa stężeje, wierzch tortu dekorujemy malinami, płatkami migdałowymi, startą czekoladą i  listkami mięty według własnych pomysłów. * po wyjęciu z mleka laskę wanilii delikatnie, ale dokładnie płuczemy letnią wodą, osuszamy i umieszczamy w fiolce do kolejnego użycia lub sporządzamy cukier waniliowy. 