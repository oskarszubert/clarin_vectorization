Szczerze ..... nie miałam ochoty czegokolwiek piec. Jednakże zbliżająca się  mała uroczystość rodzinna mobilizowała mnie z dnia na dzień  do zrobienia jakiegoś ciasta. Rozważałam nawet kupienie gotowego tortu. Rodzina jednak szybko mi ten pomysł wyperswadowała twierdząc, że jakiekolwiek nawet z zakalcem ciasto domowe będzie lepsze od tego kupionego. I tak swoisty komplement pod moim adresem zadecydował, iż postanowiłam jednak zrobić ten oto tort...   Inspiracją do jego wykonania był tort ananasowy opublikowany w miesięczniku Moja Kuchnia nr 5/2007. Przepis zmodyfikowałam i zastosowałam własną dekorację. Składniki na biszkopt *:  10 jajek 25 dag cukru drobnego kryształu 25 dag mąki pszennej 3 łyżeczki proszku do pieczenia *UWAGA: Ciasto możemy wykonać bez użycia piekarnika, wykorzystując 3 gotowe spody tortowe. Zazwyczaj mają one średnicę 24 cm, a więc robimy nadzienie z ¾ ilości składników podanych w przepisie lub bez zmian, wówczas uzyskamy tort wyższy z większą ilością nadzienia.    Składniki na nadzienie ananasowe:  1 puszka ananasów sok z 2 cytryn 1 galaretka cytrynowa 400 ml wody 4 łyżki cukru drobnego kryształu ½ łyżeczki esencji cytrynowej    Składniki na krem:  2 kostki masła 5 jajek 1 szklanka cukru drobnego kryształu 250 ml śmietanki kremowej sok z 1 cytryny 100 ml spirytusu ½ łyżeczki esencji cytrynowej    Składniki na poncz:  200 ml syropu z ananasów sok z 1 cytryny 2 łyżki cukru drobnego kryształu 2 łyżki spirytusu  ponadto:  80 g wiórek kokosowych 80 g małych bez gotowych gotowe elementy do dekoracji tortu    Wykonanie biszkoptu: Białka ubijamy na sztywną pianę mikserem. Porcjami dodajemy cukier i dalej ubijamy. Dodajemy po 1 żółtku stale miksując. Mąkę mieszamy z proszkiem do pieczenia i małymi porcjami wsiewamy do masy jajecznej, mieszając delikatnie łyżką. Ciasto delikatnie przekładamy do natłuszczonej i obsypanej bułką tartą tortownicy o średnicy 28 cm i pieczemy w temp. 180°C ok. 40 minut. Biszkopt  piekłam w przeddzień wykonania tortu. Wykonanie nadzienia ananasowego: Ananasy odsączamy z syropu. Miksujemy na papkę. Wodę zagotowujemy z sokiem z cytryny i cukrem. Zestawiamy z ognia i rozpuszczamy w tak przygotowanym syropie galaretkę cytrynową. Po rozpuszczeniu się galaretki dodajemy papkę ananasową i esencję cytrynową. Odstawiamy w chłodne miejsce do zatężenia, ewentualnie umieszczamy w lodówce.   Wykonanie kremu: Masło miksujemy do białości. Jajka z cukrem ubijamy na parze do chwili aż masa straci smak surowizny i stanie się gęsta. Do masła dodajemy porcjami przestudzoną masę jajeczną stale miksując. Śmietanę ubijamy mikserem na sztywno i dodajemy małymi porcjami do masy, uważając aby się nie zważyła. Gdyby jednak tak się stało dodajemy trochę spirytusu i dalej miksujemy. Dodajemy sok z cytryny, spirytus i esencję cytrynową. Całość dokładnie miksujemy na jednolitą masę.   Wykonanie ponczu: Syrop, sok z cytryny i cukier mieszamy i zagotowujemy. Po przestudzeniu dodajemy spirytus.   Wykonanie tortu: Biszkopt kroimy na 3 blaty. Spód nasączamy ponczem i smarujemy połową nadzienia ananasowego. Na nadzienie dajemy ¹⁄³ część masy maślano-śmietanowej i przykrywamy środkowym blatem. Lekko dociskamy. Nasączamy wierzch ponczem i smarujemy pozostałym nadzieniem. Dajemy na to ¹⁄³ masy i przykrywamy blatem. Lekko dociskamy. Boki i wierzch tortu smarujemy pozostałym kremem. Boki tortu obsypujemy wiórkami kokosowymi. Tort dekorujemy według własnych pomysłów i upodobań. 