Łatwe i dość szybkie  w wykonaniu ciasto z dodatkiem czarnych jagód. Na kruchym spodzie położona jest masa budyniowa, a na niej jagody. Całość pokryta jest drugą warstwą ciasta. Ciasto z jagodami i budyniem jest smaczne i apetycznie prezentuje się na stole. Jagody leśne zastąpiłam jagodą kamczacką, którą sukcesywnie zrywam w swoim ogrodzie. Przepis pochodzi  z czasopisma Ciasta owocowe na lato nr 5-6/2013. Trochę zmodyfikowałam.        Składniki (na formę o wym. 22x28cm): ciasto:   250g masła 2 szklanki i 5 łyżek mąki pszennej 10 łyżek cukru 3 żółtka 2 łyżeczki proszku do pieczenia  2 łyżki kwaśnej śmietany  masa:  2 opakowania budyniu malinowego z cukrem 3 szklanki mleka     ponadto:   ok. 500g jagód (u mnie jagoda kamczacka)  cukier puder do posypania garść jagód do dekoracji Wykonanie: Mąkę mieszamy z proszkiem do pieczenia. Dobrze schłodzone masło ścieramy na tarce o grubych oczkach wprost do mąki i szybko rozcieramy dłońmi, aby jak najbardziej je rozdrobnić  i połączyć z mąką. Czynność tą robimy nie za długo, aby zbytnio nie ogrzać dłońmi masła.  Dodajemy cukier, mieszamy, następnie żółtka, śmietanę i zagniatamy tylko do połączenia się składników.  Ciasto dzielimy na dwie równe części i zawijamy w folię. Jedną część  wkładamy do zamrażalnika, drugą tylko schładzamy.  Dwie szklanki mleka gotujemy. W pozostałym rozprowadzamy budyń. Wlewamy do gotującego się mleka i mieszamy, aż budyń zgęstnieje. Do formy wyścielonej papierem do pieczenia wykładamy ciasto schłodzone w lodówce. Na ciasto rozprowadzamy równomiernie jeszcze ciepły budyń, wysypujemy jagody (trochę zostawiamy do ozdoby).  Na całość ścieramy na tarce o dużych oczkach schłodzone w zamrażalniku  ciasto. Pieczemy ok. 50 minut w temp. 180°C. Po wystudzeniu posypujemy cukrem pudrem i ozdabiamy ewentualnie jagodami                    Polecam również: 