Tym razem słodkość dla amatorów daktyli. Lekki torcik owocowy z masą ananasowo- daktylową, pokryty warstwą bitej śmietany. Wierzch posypany wiórkami białej czekolady i ozdobiony kawałkami owoców.      Składniki na biszkopt (na prostokątną formę o wym. 28 x 40 cm) :  6 jajek ¾ szklanki cukru 2 łyżeczki cukru z naturalną wanilią (najlepiej domowej roboty) 12 dag mąki pszennej 7 dag mąki ziemniaczanej 1 łyżeczka proszku do pieczenia 1 łyżka soku z cytryny    Składniki na masę owocową: 2 puszki ananasów 200g daktyli 3 - 4 łyżki rumu  4-5 łyżeczek żelatyny     Składniki warstwy śmietanowej:  500 ml śmietany kremówki  2 łyżki cukru pudru 3 - 4 łyżeczki  żelatyny dodatkowo do dekoracji:  wiśnie kandyzowane  1 - 2 owoce kiwi wiórki białej czekolady     Wykonanie biszkoptu: Białka oddzielamy od żółtek i ubijamy na sztywną pianę. Pod koniec ubijania dodajemy porcjami cukier, cukier z wanilią, a następnie utarte z 1 łyżką soku z cytryny żółtka. Obie mąki i proszek do pieczenia dokładnie mieszamy i powoli wsiewamy małymi porcjami do masy jajecznej za pomocą sitka, delikatnie mieszając mikserem na małych obrotach. Ciasto wylewamy do dużej prostokątnej formy o wym. 28 x 40 cm wyłożoną pergaminem. Pieczemy w temp. 180°C ok. 35 min. Po ostudzeniu kroimy wzdłuż na dwa placki, przy czym wierzch lekko ścinamy. Placki biszkoptowe możemy lekko napączować syropem  z ananasów (ok. ½ szklanki) rozcieńczonym 2 - 3 łyżkami zimnej, przegotowanej wody. Możemy dodać również trochę rumu. Najwygodniej tą czynność wykonać podczas przekładania placków masą owocową.   Wykonanie masy owocowej: Daktyle bez pestek siekamy, ananasy drobno kroimy (trzy plasterki odkładamy do dekoracji), dodajemy rum, sok z ananasów i miksujemy. Żelatynę zalewamy niewielką ilością zimnej wody, a gdy spęcznieje dodajemy ok. ¼ szklanki wrzątku i mieszamy do jej rozpuszczenia (ewentualnie delikatnie podgrzewamy, gdyby nie chciała się całkowicie rozpuścić). Wlewamy jeszcze ciepłą do zmiksowanych  owoców, dokładnie mieszamy i wstawiamy do lodówki, a gdy masa zacznie tężeć wykładamy na jeden z placków. Masę owocową przykrywamy drugim plackiem i wierzch lekko dociskamy. Na czas wykonania masy śmietanowej ciasto wkładamy do lodówki. Wykonanie warstwy śmietanowej:   Żelatynę zalewamy niewielką ilością zimnej wody, a gdy spęcznieje dodajemy ok. ¼ szklanki wrzątku i mieszamy do jej rozpuszczenia. Śmietanę ubijamy na sztywno, dodajemy pod koniec cukier puder i cienkim strumieniem ciepłą jeszcze żelatynę. Masę wylewamy na wierzch ciasta, wyrównujemy powierzchnię i ponownie umieszczamy w lodówce do jej zatężenia. Przed podaniem posypujemy wiórkami białej czekolady i ozdabiamy owocami po pokrojeniu na porcje.            Polecam również:           W kuchni na wesoło:    Świeżo upieczona małżonka zwierza się przyjaciółce: - dzis rano pomyliłam się, zamiast płatków owsianych podałam mężowi płatki mydlane. - I co on na to? - Jeszcze nigdy się tak nie pienił! 