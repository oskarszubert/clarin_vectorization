Dobra propozycja obiadowa na szybkie danie. Przypomina wyglądem lasagne.  Zastąpienie właściwego makaronu lasagne naleśnikami wcale nie jest takie złe. Powiedziałabym więcej jest nawet lepsze. Tak bynajmniej stwierdzili moi domownicy podczas obiadu. Ciasto naleśnikowe jest pulchne, apetyczne i dobrze  komponuje się z farszem.   A co najbardziej sobie cenię w tej potrawie to szybkie wykonanie w przeciwieństwie do wykonywania oryginalnych płatów lasagne.   Przepis pochodzi z miesięcznika Dania za grosik nr 2/2010.        Składniki na naleśniki:  4 jajka 2 szklanki mąki pszennej 1 szklanka mleka 1½ szklanki zimnej wody 1 łyżka cukru 1 łyżeczka soli   Składniki na farsz:  50 dag mielonej łopatki wieprzowej 1 duża cebula 1 duży ząb czosnku 5 łyżek przecieru pomidorowego  4 łyżeczki suszonego oregano  3 łyżki oleju sól, pieprz do smaku   ponadto:  25 dag żółtego sera 1 słoiczek gotowego sosu słodko- kwaśnego olej do smażenia naleśników       Wykonanie naleśników: Jajka, mąkę, cukier, sól i mleko dajemy do naczynia i miksujemy. Dodajemy wodę i dalej miksujemy. Odstawiamy na 15 minut  aby mąka rozkleiła się. Na małej patelni o średnicy ok. 15 cm rozgrzewamy niewielką ilość oleju i smażymy naleśniki na jasny kolor. Wyszło mi 18 sztuk naleśników. Wykonanie farszu: Drobno posiekaną cebulę i przeciśnięty przez praskę czosnek podsmażamy do zeszklenia na oleju. Dodajemy mięso i smażymy ok. 5 minut stale mieszając. Wlewamy przecier pomidorowy i dusimy ok. 10 minut. Dajemy oregano i do smaku pieprz i sól. Dokładnie mieszamy  i podduszamy jeszcze ok. 2 minuty. Wykonanie przekładańca: W żaroodpornym naczyniu wlewamy na dno po 1 łyżce oleju i przecieru pomidorowego. Równomiernie rozprowadzamy po dnie. Kładziemy 3 naleśniki tak aby zachodziły na siebie. Farsz dzielimy na 5 części i jedną część rozprowadzamy równomiernie na naleśnikach. Posypujemy startym żółty serem. Kładziemy na to 3 kolejne naleśniki i tak powtarzamy czynności do wyczerpania się składników. Zapiekamy pod przykryciem 30 minut od chwili włożenia do zimnego piekarnika w temp. 200°C. Posupujemy żółtym serem i wstawiamy ponownie do wyłączonego już piekarnika aby ser roztopił się. Podajemy w porcjach polanych sosem słodko-kwaśnym i z dodatkiem ogórka kiszonego. Ja podałam z ogórkiem konserwowym z dodatkiem chili. 