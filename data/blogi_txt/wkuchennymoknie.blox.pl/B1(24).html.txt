Smaczne pieczywo o chrupiącej, złocistej skórce i wspaniałym zapachu. Najlepiej smakują nam jeszcze ciepłe. Przepis pochodzi z książki Teresy Miazgowskiej "Pizze, chleby, foccacie". Składniki na ciasto:  2,5 szklanki mąki pszennej 3 dag drożdży 5 dag masła 1 jajko ¾ szklanki mleka ½ łyżeczki majeranku 2 płaskie łyżeczki cukru 1½ łyżeczki soli    Składniki na nadzienie:  30 dag cebuli 2,5 łyżki oleju 25 dag boczku wędzonego boczku 3 łyżki wody 2 łyżki śmietany ½ łyżeczki zmielonej papryki lub kminku sól, pieprz do smaku     dodatkowo: 1 jajko roztrzepane w 2 łyżkach mleka 1 łyżeczka ziaren kminku 2 łyżki startego sera gouda           Wykonanie ciasta: Drożdże rozcieramy z cukrem, rozprowadzamy połową ilości letniego mleka, wsypujemy łyżeczkę mąki i pozostawiamy w cieple do wyrośnięcia. Następnie do wgłębienia w mące  wlewamy rozczyn, dajemy stopione ostudzone masło, jajko, pozostałe mleko, pokruszone w palcach zioła oraz sól. Ciasto dokładnie wyrabiamy i zostawiamy w cieple do wyrośnięcia przykryte ściereczką. Gdy podwoi objętość, ponownie krótko wyrabiamy. Dzielimy na 16 równych porcji, formujemy kulki, lekko spłaszczając je dłonią. Układamy w odstępach w natłuszczonej brytfance lub na blasze. Nakrywamy ściereczką i odstawiamy do wyrośnięcia.   Wykonanie nadzienia: Obrane cebule kroimy w półplasterki i podsmażamy na oleju  do zeszklenia. Dodajemy pokrojony w kostkę boczek, lekko podsmażamy, podlewamy 3 łyżkami wody i krótko podduszamy. Gdy woda odparuje łączymy z 2 łyżkami śmietany i zagotowujemy stale mieszając. Przyprawiamy mielonym kminkiem lub papryką, solą i pieprzem do smaku.   Wykonanie cebularzy: Pośrodku każdego krążka robimy wgłębienie dnem szklanki. Wypełniamy uduszoną cebulą z boczkiem. Ciasto smarujemy rozmąconym w mleku jajkiem, posypujemy ziarnami kminku i pieczemy ok.30 minut w piekarniku nagrzanym do temperatury 175°C. Jeszcze gorące posypujemy startym żółtym serem. 