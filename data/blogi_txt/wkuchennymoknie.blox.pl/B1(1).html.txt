Ajvar to smakołyk kuchni serbskiej popularny głównie na Bałkanach. Można go kupić i u nas w Polsce, choć jak zauważyłam nie wszędzie jest do zdobycia, chyba że złożymy zamówienie w jakimś internetowym sklepie.  Postanowiłam jednak nie składać żadnych zamówień i ajvar wyprodukowałam sobie sposobem domowym. Ten sposób pozyskania z pewnością okazał się droższy, ale sądzę, że opłacało się ponieść i koszty i trud ... trud, bo wykonanie jest niestety dość pracochłonne.  Są różne sposoby wykonania tej wspaniałej w smaku pasty. Generalnie ajvar przyrządza się z papryki słodkiej i bakłażanów i z dodatkiem pomidorów, czosnku oraz octu, przypraw (sól, pieprz, chili).  Bakłażany można zastąpić  kabaczkami.  Głównymi składnikami oryginalnej, domowej pasty ajvar  jest  pieczona słodka papryka i bakłażany, bez dodatku pomidorów. Taka pasta  ma wówczas pomarańczowy kolor. Ajvar jest  produkowany przez kilka firm spożywczych w formie łagodnej  i ostrej, bez pomidorów  i z pomidorami, a także z innymi wypełniaczami np. marchewką. Pasta ajvar to pyszny dodatek do wielu potraw mięsnych, rybnych, makaronowych, wszelkich przekąsek, pieczywa, wędlin, sosów, itd. Warto się skusić i zrobić własnoręcznie :)         Ilości poniższych składników dobrałam według własnych upodobań smakowych. Warto jednak podczas sporządzania pasty kosztować i dobierać  ilości przypraw kierując się swoim smakiem. Pastę najlepiej jest dosmakować gdy ma temp. pokojową. Moja pasta ajvar jest mocno gęsta, jak  zresztą przystało na pastę, no i ma ostry smak. Taka właśnie najbardziej nam odpowiada. Jest przesmaczna! Składniki:  2 kg papryki czerwonej dobrze dojrzałej 1 kg bakłażanów  100-150 ml koncentratu pomidorowego 3 łyżki oliwy(oleju) 2 ostre papryczki chili  1-2 łyżeczki soli 4-5 łyżeczek cukru  5 łyżeczek słodkiej papryki mielonej 1-2 łyżeczki papryki ostrej mielonej  ½ łyżeczki pieprzu czarnego mielonego 2-3 duże ząbki czosnku  4 łyżki soku z cytryny Wykonanie: Papryki myjemy przepołowiamy wzdłuż i usuwamy gniazda nasienne. Układamy na blasze wyścielonej papierem do pieczenia skórką do góry. Pieczemy w piekarniku ok. 30 minut nagrzanym do temp. 200°C. Ostrą papryczkę myjemy i dokładamy do pieczenia na 10-15 minut przed końcem pieczenia. Nie należy się przejmować, że skórka czernieje, właśnie taka łatwiej usuwa się. Po upieczeniu wyjmujemy z piekarnika, przykrywamy papierem do pieczenia i po kilku minutach bez problemu usuwamy skórkę. Ostrą papryczkę przepołowiamy i zeskrobujemy miąższ. Bakłażany myjemy, przepołowiamy wzdłuż i dalej postępujemy podobnie jak przy papryce słodkiej, z tym, że pieczemy nieco dłużej, bo 40 minut. Po usunięciu skórek bakłażany i papryki miksujemy, przekładamy do szerokiego rondla z grubym dnem (użyłam patelni z grubym, karbowanym dnem) i ogrzewamy na płytce, na małym  ogniu 60-80 minut, mieszając od czasu do czasu, zwracając uwagę, aby nie przypalić dość gęstej mieszaniny.  Dodajemy koncentrat pomidorowy, oliwę lub olej, 1 łyżeczkę soli,  4 łyżeczki cukru, pieprz, paprykę słodką mieloną i 1 łyżeczkę papryki ostrej. Całość dokładnie mieszamy i jeszcze przez chwilę trzymamy na małym ogniu. Pod koniec dodajemy sok z cytryny i przeciśnięte przez praskę ząbki czosnku. Zdejmujemy z ognia i odstawiamy do całkowitego ostudzenia, po czym kosztujemy, czy odpowiada nam smak. Ewentualnie dodajemy do smaku pieprz, paprykę ostrą, czosnek, sól, cukier lub pozostałe przyprawy. Ponownie stawiamy na małym ogniu i stale mieszając ogrzewamy 10 minut.  Zestawiamy z ognia do całkowitego ostudzenia.  Jeżeli chcemy uzyskać pastę jeszcze bardziej gęstą ogrzewamy jeszcze dwukrotnie po 10 minut, ale możemy poprzestać na jednokrotnym ogrzewaniu. Po tym czasie przekładamy do małych wyparzonych słoiczków, zamykamy i po całkowitym ostudzeniu przechowujemy w lodówce. W przypadku większej ilości pasteryzujemy w kąpieli wodnej przez ok. 15 minut). Z podanej powyżej ilości składników otrzymujemy 700ml pasty. 