Oto kolejne ciasto z jabłkami. Obecnie właśnie takie robię, chcąc maksymalnie wykorzystać jabłka, które systematycznie zbieram pod jabłoniami w swoim ogrodzie. Ten jabłecznik robiłam po raz pierwszy. Jest to jeden z moich kulinarnych eksperymentów. Myślę, że udany, skoro zarówno goście jak i domownicy jedli z apetytem i sięgali po dokładki.      Składniki na biszkopt *:  6 jajek 6 łyżek gorącej wody 18 dag cukru 18 dag mąki pszennej szczypta soli szczypta proszku do pieczenia *UWAGA: Ciasto możemy wykonać bez użycia piekarnika, wykorzystując gotowy spód tortowy. Zazwyczaj ma on średnicę 24 cm, a więc robimy nadzienie z ½ ilości składników podanych w przepisie.      Składniki na masę jabłkowo - ananasową:  1 kg jabłek winnych 1 puszka ananasów 2 - 3 łyżki cukru 2 galaretki cytrynowe    Składniki kremu cappucino:  600 - 700 ml śmietany kremówki 36% 2 - 3 łyżki cukru pudru 1 op. Mokate Cappuccino o smaku czekoladowym (120 g) 1 tabliczka czekolady mlecznej (100 g) 6 łyżeczek żelatyny + ¹⁄³ szklanki zimnej wody + ¹⁄³ szklanki wrzątku  dodatkowo:  1 tabliczka czekolady deserowej lub mlecznej (100 g) płatki dekoracyjne do ciast    Wykonanie biszkoptu: Żółtka ucieramy z cukrem i gorącą wodą do uzyskania pulchnej masy. Białka ubijamy na sztywną pianę ze szczyptą soli i dodajemy do masy żółtkowej. Delikatnie mieszając wsiewamy porcjami mąkę z proszkiem do pieczenia. Ciasto przekładamy do formy o wym. 28 x 40 cm i pieczemy w piekarniku nagrzanym do temp. 180°C  przez ok. 35 minut. Upieczone ciasto pozostawiamy do wystudzenia. Wierzch biszkoptu ścinamy.   Wykonanie masy jabłkowo - ananasowej: Obrane i pokrojone w ósemki jabłka rozprażamy. Dodajemy zmiksowane wraz z zalewą ananasy i niemal stale mieszając, zagotowujemy. Maksymalnie zmniejszamy ogień, wsypujemy galaretki i stale mieszamy do chwili ich rozpuszczenia. Dodajemy cukier wg uznania( dałam 3 łyżki) i mieszamy. Odstawiamy do całkowitego ostudzenia*.  Gdy zacznie tężeć smarujemy nią przygotowany wcześniej biszkopt. *po ostudzeniu wstawiłam do lodówki, aby przyśpieszyć zatężanie. Wykonanie kremu cappuccino: Czekoladę ścieramy na wiórki. Żelatynę zalewamy zimną wodą i gdy napęcznieje rozpuszczamy we wrzątku. Śmietanę ubijamy na sztywno. Dodajemy porcjami cukier puder i kawę cappuccino, stale mieszając mikserem na zmniejszonych obrotach. Cienkim strumieniem wlewamy żelatynę stale mieszając. Nie przerywając mieszania dajemy rozdrobnioną czekoladę. Tak przygotowaną masę szybciutko, aby nam zbyt nie zatężała, rozprowadzamy na warstwie owocowej. Powierzchnię ciasta posypujemy wiórkami czekoladowymi i ewentualnie płatkami dekoracyjnymi. Jabłecznik schładzamy w lodówce. Smaczniejszy jest, gdy osiągnie temp. pokojową, więc należy go wyjąć z lodówki na jakiś czas przed podaniem.          Polecam również: 