To był rok! Przez ostatnie 12 miesięcy udało mi się zrealizować sporo ciekawych projektów i odnaleźć de facto nowy model własnej działalności w Internecie. Dziękując Wam – widzom i czytelnikom – za współtworzenie wszystkiego, co spotkało mnie przez ten czas, chciałem zaproponować małe podsumowanie. Ma ono charakter osobisty, mocno przechwałkowy, ale inaczej się niezbyt da. Więc jeśli komuś żyłka pęka na widok kogoś, kto realizuje swoje marzenia i udaje mu się żyć z tego, co kocha – niech nie czyta dalej. Pozostałych zapraszam na przegląd tego, co mnie spotkało w 2013 roku!     Miesiąc bez Internetu Rok działalności w sieci rozpocząłem od miesięcznego odcięcia się od niej. Akcja zebrała sporo rozgłosu, choć okazała się wartościowa przede wszystkim na prywatnej płaszczyźnie. Nabrałem trochę perspektywy na to wszystko, co robię w Internecie: mimo że dziś moje nawyki wróciły praktycznie do normy, eksperyment dał mi dużo cennego doświadczenia. O „Miesiącu bez Internetu” rozmawiałem w Pytaniu na Śniadanie. Zaproszenia do telewizji stały się w tym roku normą wśród blogerów – choć szczerze mówiac dla mnie są bardziej humorystycznym performansem niż czymś prestiżowym.  Remont Pierwsze półrocze 2013 roku zdominowała mi przeprowadzka połączona z remontem mieszkania. Twarda szkoła życia, zarówno pod względem organizacyjnym, jak i finansowym. Dużo było stresu, remont trwał dwukrotnie dłużej niż zakładano i kosztował podobnie więcej – ale ważne, że koniec końców wszystko się udało. Mam gdzie mieszkać. A na zdjęciu moja łazienka w stanie z lutego. Tak wygładała moja łazienka w lutym.  Digital Dragons W mijającym roku odbyła się już druga edycja Digital Dragons, imprezy która jest już chyba uniwersalnie uznana za najważniejsze wydarzenie tego typu w polskim gamedevie – tym milej mi było zasiadać w radzie programowej konferencji oraz pełnić rolę prowadzącego. 2013 był rokiem, w którym – licząc od początku lat 90. – spędziłem najmniej czasu na graniu w gry, tym milej było mi znaleźć się w tym położeniu. W trakcie ceremonii otwarcia Digital Dragons 2013  Anomaly 2 Pierwszy raz znalazłem się w napisach końcowych gry wideo. Było to Anomaly 2 od 11 bit studios, której to grze – wspólnie z Koniem – przecieraliśmy szlaki do promocji w Internecie. Miły epizod, który potwierdza mój pogląd, że życie dziennikarza growego bezpowrotnie skończyłem, natomiast inne obszary rynku gier wideo pozostają dla mnie fajnym miejscem, w które od czasu do czasu będę próbował wskoczyć. Social media to taki gamedev jak z dostawcy pizzy kucharz, ale dobry początek!  Orange Travel 5 europejskich miast w 10 dni. W Rzymie się niestety pochorowałem, więc moje relacje straciły na dynamice – ale i tak jestem zadowolony z tego, jak złożone filmy udawało mi się produkować ad hoc. Letnia akcja promocyjna Orange była dla mnie ważnym punktem zwrotnym: otworzyła oczy na to, jak może przebiegać komercyjna współpraca blogerów z markami, skłoniła do własnych przemyśleń i działań w tym temacie. Sporo się w mijającym roku nauczyłem od Kominka, który ten temat ma obcykany na 10 stronę – obecnie pracuję nad tym, by komercyjny sukces blogosfery został jak najlepiej przez branżę przetłumaczony na sferę wideo. A, no i przyjemnie było zobaczyć swoją gębę na billboardach – sporo starych znajomych odezwało się wówczas do mnie z niedowierzaniem. Miłe uczucie! Blog Bloga formalnie miałem już od kilku lat, ale dopiero w tym zacząłem aktywnie go prowadzić. Wierzę, że taki jest trend: YouTuberzy założą blogi, blogerzy kanały na YT, wszyscy spotkają się na Facebooku i Instagramie, by ostatecznie uznać, że platforma na której się działa jest drugoplanowa w stosunku do faktycznego zasięgu oraz szacunku, jakim się cieszy wśród swoich widzów i czytelników. 2013 rok pozostawia mnie z poczuciem, że warto być wszędzie, a posiadanie własnego miejsca w sieci – takiego, gdzie banda trolli nie może zaraportować ci zdjęcia botom Googla – jest niepomiernie ważne. Unikalni użytkownicy to w branży internetowej wciąż bardziej wartościowa metryka niż suby na YT czy lajacze na FB – i raczej się to nie zmieni. Wspieram Wspieram.to Nawiązałem współpracę z serwisem crowdfundingowym Wspieram.to. Wybieram projekty, którym chcę udzielić medialnego wsparcia, po czym robię, co w mojej mocy, by zostały one zrealizowane. Bardzo miło mi jest dokładać cegiełkę do rozwoju rynku finansowania społecznościowego w Polsce, bo ten model prowadzi do powstania znakomitych produktów, które nie powstałyby w żadnych innych okolicznościach. Oczywiście bez idealizowania: nie wszystko, co crowdfundowane, jest dobre. Ale od czegoś trzeba zacząć. Z Marcinem Galickim i Maćkiem Monkiewiczem, ekipą Wspieram.to  Łysy Ogoliłem się na łyso. Ot tak, zobaczyć jak to jest. Zupełnie na marginesie tego faktu powstał najpopularniejszy tekst na blogu tego roku, i ogólnie ciekawy happening w mediach społecznościowych. W pewnym sensie ewolucją tego zajścia było powstanie Funduszu Beczkowego, o którym piszę poniżej. W tle Dem, wystraszony że skroję mu komórkę.  Skok ze spadochronem Pierwszy skok spadochronowy w życiu, jedno podejście – mam nakręcić film i pozostać w roli. Paradoksalnie było mi chyba łatwiej dzięki temu, bo nie było czasu na popuszczenie ze strachu. Skoczyłem ze spadochronem – a konkretniej zrobił to Krzysztof Kanciarz, w ramach promocji platformy inwestycyjnej BOSSA FX. Niezbyt dobrze się bawiłem, nie jestem typem adrenaliniarza. Niemniej ta właśnie akcja doprowadziła do powstania kreatywnego duetu, który stanowię wspólnie z Iloną Patro – w 2013 roku wspólnie ogarnęliśmy sporo fajnych projektów i działań promocyjnych w blogosferze, w 2014 zrobimy tego dużo, dużo więcej. Skok spadochronowy to przykład podejścia do tematu akcji niestandardowych, w którym trzeba robić rzeczy z przytupem, zaskakujące i na pewien sposób szokujące. Jestem też dość dumny z produkcji rzeczonej reklamówki, bo film ten został zrealizowany bez udziału żadnej ekipy spoza samych zaangażowanych blogerów (wyjątkiem jest Miłosz, który był operatorem przy scenach z Kubą Jankowskim). Jestem zdania, że dobrzy vlogerzy są – a na pewno będą – w stanie produkować wideo promocyjne o większej sile przebicia, niż dedykowane temu firmy produkcyjne.   Nowy Jork Moje tegoroczne wakacje. Nowy Jork, potem Montreal. Miała być relacja podróżnicza z tego, niestety zalanie laptopa pokrzyżowało mi plany – ostatecznie powstał tylko film z Montrealu, opublikowany z dużym opóźnieniem kilka dni temu. Nowy Jork mnie przytłoczył swoją, nazwijmy to, banalnością: trudno jest w tym mieście nakręcić cokolwiek, co nie było już wałkowane w kulturze po tysiąckroć. W przyszłym roku chcę wrócić do Azji i zrobić coś na miarę dawnych przygód w Korei – tylko, oczywiście, z większym rozmachem! Na promie East River Ferry, linii transportu wodnego biegnącej wzdłuż wschodniego Manhattanu  Zapytaj Beczkę Mój sztandarowy format przeszedł w tym roku długą drogę. Dzięki koncepcji Beczkowego Funduszu – konieczności płacenia „karniaka” 500zł na cele charytatywne, jeśli nie zrobię w danym tygodniu odcinka – udało mi się zmobilizować do regularności, przerywanej pomaganiem potrzebującym. W mijającym roku łącznie 1500zł poszło z tego tytułu na rzecz różnych fundacji. Co do samego programu natomiast, jestem niezmiernie zadowolony z jego ewolucji: stał się dojrzalszy, głębszy, trochę mroczniejszy i zdecydowanie mniej „gimbusiarski”. Zaczęli go oglądać moi znajomi i rówieśnicy. Zasięg spadł, ale nie o tyle, żebym czegokolwiek żałował. Dziś „Zapytaj Beczkę” to dla mnie przyjemność – a w czasach bardziej infantylnego humoru nie było to wcale takie oczywiste. Poważniejszy ton „Zapytaj Beczkę” nie znaczy, że należy zrezygnować z gumowego kurczaka.  Facebook Niedawno stuknęło mi 100 tys. fanów na Facebooku. Samo w sobie nie jest to szczególnie istotne, ważny natomiast jest fakt że dla osób robiących to co ja – działających publicznie w Internecie – obecność w social mediach staje się nie tyle działalnością wspierającą trzon tego co robimy, ale samym trzonem. Zauważalną rolę w tym procesie odegrał Sotrender, który zaczął te rzeczy w Polsce mierzyć, zestawiać i układać w rankingi. Bardzo jestem ciekawy, co pod tym względem wniesie Hashrank, zapowiadany na nowy standard „mierzenia” influencerów. Stan rzeczy na 30.12.2013. Rok zaczynałem mając mniej więcej 30 tys. lubiących na FB.  Blog Forum Gdańsk Tegoroczne Blog Forum Gdańsk zapamiętam głównie przez fakt, że pierwszy raz zdecydowałem się tam wystąpić na żywo w kreacji Krzysztofa Kanciarza. To spore przeżycie, bo nigdy – poza nieśmiałymi i nieudanymi próbami na lokalnej scenie krakowskiej – nie zajmowałem się „żywym” standupem. Ogromna w tym wystąpieniu była rola Łukasza Konatowicza, czyli Konia, który przez cały 2013 rok był moim najbliższym i najważniejszym współpracownikiem. Krzysztof Kanciarz z Wodziankami  PS4 Tylko dwie osoby spoza dużych redakcji gamingowych miały przedpremierowy dostęp do Playstation 4: Remigiusz „Rock” Maciaszek i ja. O ile w przypadku Rocka to zrozumiałe, w moim przypadku było to bardzo miłym zaskoczeniem – tym bardziej, że mój skromny i bezpretensjonalny test PS4 oglądano już ponad 100 tysięcy razy. Streamując gry z PS4 spotkałem się z zabawną dla mnie reakcją publiczności: duża część osób była zaskoczona, że zajmuję się grami. Zabawne to dlatego, że grami, poniekąd zawodowo, zajmowałem się jakieś 10 lat, a dopiero w 2013 roku się od nich uniezależniłem. Oczywiście premierą PS4 cieszę się też osobiście: przez tyle lat jeździłem na E3 w nadziei zobaczenia next-genów, niestety nie było mi dane. Umówili się, że zrobią następną generację, jak ja przestanę jeździć na targi. Moja wariacja na temat „stockowe zdjęcie na którym ktoś źle trzyma pada”  Świat Ziemi To chyba moja ulubiona własna produkcja 2013 roku. Wspólnie z ekipą (łącznie zaangażowano 13 osób!) włożyliśmy w ten projekt strasznie dużo serca, pozderzaliśmy różne kreatywne podejścia by zrobić coś zaskakującego i nowego. Szczególnie dumny jestem dlatego, że jest to przecież „materiał sponsorowany” – ale na tyle fajny dla widzów, że nikt nawet nie próbował tego faktu stawiać w negatywnym świetle. I znowu: wierzę, że w tym jest przyszłość. Finansowanie ze strony firm umożliwia realizowanie filmów, które nie powstałyby bez ich udziału – a kiedy firma umożliwia vlogerowi realizowanie własnych planów i, wybaczcie suchara, marzeń, to wygrywają wszyscy – vloger, firma, a przede wszystkim widzowie. Oby jak najwięcej takich przedsięwzięć w 2014 roku. Programistka, filmoznawca i prawnik. Idealna rodzinka patologiczna.  Dzieki! Na koniec chciałem jeszcze raz Wam podziękować. Wszystko to, co powyżej, nie byłoby możliwe, gdyby po drugiej stronie Internetu zabrakło ludzi chcących oglądać moje poczynania. To dla mnie wielki zaszczyt, że poświęcacie mi swój czas, i obiecuję że będę w dalszym ciągu dawać z siebie wszystko, żeby zapewnić Wam jak najwięcej dobrej rozrywki. Moje plany na 2014 są ambitne, interdyscyplinarne, dotyczące nowych projektów, branży i dziedzin – trzymajcie za mnie kciuki. Wszystkiego najlepszego w nowym roku! Wyświetleń: 16073  Podobne wpisy:   Zapytaj Beczkę w artworkach – rozwiązanie konkursu  Dzień w Londynie – Misja Orange Travel  Najważniejszy przycisk PlayStation 4 