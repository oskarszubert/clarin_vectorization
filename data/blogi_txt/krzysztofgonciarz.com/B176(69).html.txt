Każdy z nas ma „kupkę wstydu”. Ten rosnący z tygodnia na tydzień zbiór książek, gier, płyt, filmów, komiksów, seriali i innych wytworów kultury, które chciałby w życiu poznać. Czasami w postaci „listy życzeń”, spisanej bądź przetrzymywanej w pamięci, czasami zaś w formie bardziej dosłownej: rosnącej w domu sterty przedmiotów już kupionych, ale nie skonsumowanych z braku czasu. Zwykle mówi się o kupce wstydu w kategorii żartu: OMG, nowa wyprzedaż na Steamie, znowu nakupuję 50 gier, w które nie zagram do emerytury. He, he, he! No własnie przestaje to być trochę śmieszne we współczesnym świecie. Jesteśmy błędnie zorientowani na nowości Prawdopodobieństwo, że nowa książka – ta, której reklamy i recenzje widujesz ostatnio w sieci – wejdzie do kanonu literatury, albo że w ogóle obiektywnie rzecz biorąc warto ją przeczytać – jest niewielkie. Szczególnie jeśli skontrastujemy to z ogromem *genialnych* dzieł, których jeszcze nie poznałeś. Współczesna kultura, z powodów komercyjnych, potwornie nas orientuje na rzeczy premierowe. „Fajnie” jest kupić sobie nowe Call of Duty gdy gra trafi do sklepów, polecieć na premierowym hajpie, pogadać ze znajomymi, wyjść na kogoś, kto trzyma rękę na pulsie. Tymczasem 99% osób kupujących tę grę ma na koncie zaległość w postaci podobnej gry starszej, lepszej i tańszej – jak już trzymamy się Call of Duty, to niech to będzie jedna z poprzednich części serii (typuję Modern Warfare). Dzięki skuteczności reklamy decydujemy poświęcić czas na pozycje mniej wartościowe od tych, które nam od dawna zalegają w pamięci. Na racjonalnej płaszczyźnie nie kupuję kompletnie współczesnego kontekstu dzieł. Mimo to potrafię spędzić godzinę na słuchaniu jakiejś gównianej nowej płyty Arcade Fire, zamiast poznać np. genialne nagrania Kraftwerku, których nigdy nie przesłuchałem w całości. Bo tak jest łatwiej, popkultura nachalnie podsuwa nam swoje nowe propozycje pod nos i trudno się oprzeć mylnemu przecież wrażeniu, że na naszych oczach dzieje się coś historycznie ważnego. Może to wynika z naszej potrzeby uczestniczenia w społeczeństwie? Poznając dzieło kultury o którym wszyscy mówią, czujemy się częścią większej całości – bierzemy udział w procesie. Trochę to ściema. Nie liczy się cena, ale czas Ostatnio stałem się widzem niejakiego Kopyra, eksperta od piw który prowadzi bloga i vloga. Szczególnie chwycił mnie za serce jego wywód na temat tego, dlaczego nie pije on kiepskich piw. W zimnej kalkulacji autor wylicza, ile jest w stanie pić piw dziennie i ilu ich będzie mu prawdopodobnie dane spróbować do końca życia. Okazuje się, że piw jest na świecie zbyt dużo, by koneser był w stanie spróbować zauważalnej części ich oferty. W trakcie całego życia! Przemyslenie to łączy mi się głowie z rynkiem gier, a konkretnie ciągle spadającymi ich cenami. Ale jak to, przecież gra na konsole wciąż kosztuje 200 zeta! – powiesz. Tymczasem Humble Bundle wrzuca kolejną już paczkę z tytułami AAA, tym razem dając nam dwie części „Batmanów”. Za parę dolców możemy nabyć rozrywkę na kilkadziesiąt godzin. To samo robią przeceny steamowe, albo – idąc nieco wstecz – pełne wersje w CD-Action. Nowe gry bywają drogie, ale przy małym budżecie i tak jesteśmy w stanie kupić więcej *dobrych* gier niż mamy czasu na ich ukończenie. Dorzućmy do tego rynek mobilny, gdzie co kilka sekund pojawia się nowa pozycja (a co kilka dni bądź tygodni coś faktycznie godnego uwagi – choć z drugiej strony cholera wie, bo nikt już tego w pełni nie śledzi!). Dorzućmy – najszczerszy w tym kontekście – rynek free2play. Siła nabywcza marnej złotówki jest ogromna, natomiast nasz wolny czas nie chce się rozciągnąć. Steam w pewnym momencie jakby zaczął sobie robić jaja z tego procesu, sprzedając paczki gier danego wydawcy – hej, wszystkie gry id Software w promocyjnej cenie! Kup, kup, nie musisz grać. Jeśli wątpisz, kontynuuj lekturę tego artykułu po poznaniu wszystkich wartych przesłuchania płyt w bazie danych Spotify. Nie musisz mieć abonamentu, posłuchasz sobie reklam najwyżej. #heheszki Produkty kultury nie konkurują już tyle o zawartość naszego portfela, co o naszą uwagę. Nowy Sapkowski konkuruje z anime. Nowy sezon serialu konkuruje z nowymi butami do biegania. Ta sytuacja naturalnie prowadzi do nadmiaru, kupka wstydu zaczyna rosnąć w tempie dużo szybszym niż potrafimy zdejmować z tego stosu przedmioty. (muszę sobie w tym miejscu pozwolić na dygresję, że – w dalszym horyzoncie czasowym – doprowadzamy do stanu, w którym letsplayerzy są *konkurentami* gier, w które grają; ale to temat na inny artykuł) Nie umiemy się skupić Babcia mojej koleżanki, staruszka z literackiej rodziny, w której co druga osoba ma kilka książek na koncie, spędza 14 godzin na dobę czytając książki i jest prawdopodobnie osobą będącą najbardziej na bieżąco z rynkiem wydawniczym w Polsce. Jej stuprocentowe skupienie nie jest wymuszone chęcią bycia ogarniętym, a po prostu sprawia jej to przyjemność. Zawsze jak to komuś mówię, ten ze wzruszeniem stwierdza, że strasznie by tak chciał. Tymczasem niezbyt jest to możliwe we współczesnym zalewie informacji. Młodym ludziom coraz trudniej jest się koncentrować, bo ich mózgi przyzwyczajone są do multitaskingu, agregacji, skanowania zamiast czytania. Nie dość, że baza wszystkich wytworów kultury *rośnie* i *już jest dla nas zbyt duża* to jeszcze *tracimy zdolność jej wchłaniania*. Jeśli dotarłeś do tego miejsca artykułu, to już jesteś niezły – ale popatrz, ile masz zakładek otwartych w przeglądarce, i spróbuj pomyśleć o wszystkich rzeczach, które w tym momencie robisz. Hej, na pewno pamiętasz co masz pod Ctr-V, nie? (osoby zainteresowane tym konkretnie tematem powinny przeczytać książkę Nicholasa Carra pt. „Płytki umysł„) Może zabijmy wszystkich autorów? Nie wiem. Piszę sobie te słowa, bo widzę problem – widziałem go już od dawna, ale zawsze myślałem, że to trochę taki żarcik, a przecież prędzej czy później i tak wszystko ponadrabiam. Tymczasem jest coraz gorzej. Kiedyś myślałem, że się znam na muzyce, a było to zanim miałem okazję dowiedzieć się, jak wielu rzeczy jeszcze nie poznałem. Znajomi wciąż się żalą, że kupują gry, w które nie zagrają. Sam do pociągu zabieram dwie książki, serial i muzykę, a pół czasu podróży spędzam na Facebooku. Ciekawość świata to już bardziej klątwa niż błogosławieństwo, a ogarnianie kultury jest skazane na porażkę. Można próbować przyjąć jakiś rygor, tak jak powyżej cytowany Kopyr – wyliczyć sobie wolny czas do końca życia, przeliczyć go na gry, filmy, płyty i książki, potem albo się załamać, albo próbować z tym walczyć. Najgorsze w tej strategii jest jednak to, że zamienia ona poznawanie kultury w obowiązek, trochę nawet pracę (albo granie w MMO, hehe). A wtedy w ogóle wszystko staje na głowie, bo teoretycznie nasza ochota poznania ma wynikać z przyjemności, której nam te dzieła dostarczą. Tytuł tego artykułu wziąłem z głupiej wizji, która przyszła mi kiedyś do głowy: jakby wszystkie osoby tworzące kulturę na świecie umówiły się, że robią sobie przerwę. Hej, dajmy ludziom chwilę, żeby ogarnęli zaległości, wstrzymajmy produkcję. Nie piszmy, nie kręćmy i nie nagrywajmy nic nowego przez, powiedzmy, 5 lat! A niech media zamiast o nowościach zaczną pisać o rzeczach, które wypada znać. Niech se ludzie przeczytają w końcu „Zbrodnie i karę” zamiast jakiegoś Dana Browna, no jasna cholera. Wszystkim byłoby lżej. Nagrodę Nobla dostanie ten, kto pozwoli nam naginać czas na potrzeby poznawania książek – książki w pigułce? Biorę! Wyświetleń: 10807  Podobne wpisy: No related posts. 