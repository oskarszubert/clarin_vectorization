Wielu polityków ogłosiło dziś, że przemyśli swoje stanowisko w sprawie ACTA. Minister Boni empatyzuje z ludźmi, którzy ściągają filmy i muzykę z Internetu. Obiecują staranne zbadanie sprawy, poddają słuszność traktatu pod wątpliwość. Setki filmów na YouTube, setki tysięcy osób w facebookowych wydarzeniach, miliony postów, dziesiątki milionów odsłon stron, sto tysięcy osób na ulicach – wysłaliśmy wiadomość, której nie dało się nie usłyszeć. Czuć, że politycy byli zobowiązani do podpisania umowy 26 stycznia; mogli to opóźnić, ale nie zrobili tego. Teraz jest czas na oddech.  Co dalej? Polska musi ratyfikować ACTA, Parlament Europejski tak samo. Te dwa procesy będą toczyć się niezależnie od siebie, więc warto pisać listy do posłów i przekonywać ich do głosowania przeciwko ACTA. Temat powróci najwcześniej w kwietniu. Do tego czasu dobrze podpisać petycje oraz wykonać telefon do biura wybranego (euro)posła. Naszym obowiązkiem jest pamiętać o tej sprawie. Pilnować polityków, żeby dotrzymali słowa – merytorycznie wpływać na ich decyzję, trzymać rękę na pulsie. Nie kupimy samych obietnic! Nie dopuśćmy, żeby ACTA stała się w Internecie tematem passe. Schowajmy naturalny dla Internetu cynizm do kieszeni i dokończmy to. W całej tej sytuacji jest dla mnie tylko jeden prawdziwy przegrany – wybrane mainstreamowe media, które pokazały jak potrafią być nierzetelne, niekompetentne i manipulacyjne. Nie oglądam telewizji od lat, w tym tygodniu dostałem dodatkowe powody, by nawet nie myśleć o powrocie do niej. Dystans między mediami online’owymi a „starymi” jeszcze się przez ten tydzień pogłębił. Ten tydzień pokazał, że Internet jest siłą, z którą trzeba się liczyć. Są nas w tym kraju miliony i, lol, „nie damy sobie w kaszę dmuchać”. Kiedy trzeba, potrafimy się zjednoczyć i wyrazić swoje zdanie. „Poland grew some serious balls this week” – głosi jeden z zagranicznych komentarzy pod moim filmem z krakowskiej demonstracji. Zaiste, mamy jaja! Pokażmy je przy okazji ratyfikacji. Nie popieram piractwa, nie jestem anonimowy. Nazywam się Krzysztof Gonciarz, mam 26 lat, mieszkam w Krakowie. I dalej wierzę w wolny internet. ****** Jeśli nic szokującego nie wydarzy się w najbliższym czasie, to jest koniec moich relacji z walki przeciwko ACTA – aż do czasu, kiedy temat powróci w ramach procedury ratyfikacji lub wypłyną jakieś niespodziewane problemy. Sprawa wyrwała mi tydzień z życia, ale było warto. Jestem zmęczony i muszę wrócić do normalności – polityka to kompletnie nie mój świat i nie chcę być jego częścią. Wracam do rozkosznej branży rozrywkowej! Dziękuję wszystkim, którzy byli ze mną przez te kilka dni, pomagali nagłaśniać moją działalność i wspierali mnie w obliczu krytyki i problemów. Szczególnie pozdrawiam tych, którzy nie spotkali się wcześniej z moimi projektami w Internecie – miło Was poznać! Mam nadzieję, że zakolegujemy się na dłużej. Blog oczywiście będzie dalej aktualizowany, ale w dużo lżejszych tematach, więc zapraszam do odwiedzania mnie zarówno tutaj, jak i na YouTube. A teraz – Wasze zdrowie! -KG  Wyświetleń: 2020  Podobne wpisy: No related posts. 