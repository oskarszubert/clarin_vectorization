Ten blog istnieje już kilka dobrych lat, ale nigdy tak naprawdę nie był blogiem. Spośród różnych obszarów mojej działalności w Internecie, blogowania nigdy szczególnie mocno nie akcentowałem, a z biegiem lat i miesięcy coraz więcej osób zwracało mi uwagę, że to bez sensu. W końcu miarka się przebrała i postanowiłem wziąć się do rzeczy: zbudować sobie miejsce, w którym regularniej niż dotąd będę publikować teksty, felietony, zdjęcia i przemyślenia. Nie chcę obiecywać cudów, bo moje plany ciągle się zmieniają. Mam pomysły na fajne treści tutaj zamieszczane i będę je sobie po prostu realizować w miarę możliwości. Wszystko to z jednym założeniem: że to jest moja prywatna, internetowa kuweta, i mogę sobie tu publikować, co chcę. Miło jest być na swoim: pracować dla siebie, a teraz również działać na własnej, niezależnej platformie, gdzie nikt mi fotki z cyckami nie zaraportuje. No i też wreszcie na legalu będę mógł się nazywać „blogerem” – co jest zabawne o tyle, że z braku innego popularnego terminu oznaczającego osobę działającą publicznie w Internecie, nazywano mnie już tak od dawna. Layout tego bloga jest dość eksperymentalny i skrajnie różny od tego, co było pod tym adresem wcześniej. Od nastawienia „zero grafiki” robimy przeskok na „prawie sama grafika”. Mnie się podoba i mam nadzieję, że Wam też. Nie łudzę się, że uda mi się regularnie publikować codzienne wpisy, dlatego też oficjalnym centrum mojej internetowej działalności pozostaje Facebook. Jeśli mnie lubisz, to tam powinieneś zaglądać najczęściej. Wyświetleń: 1907  Podobne wpisy: No related posts. 