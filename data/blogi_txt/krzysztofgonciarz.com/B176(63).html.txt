Jak to jest nie mieć prądu? Spędzić 24 godziny bez prądu we własnym domu. To brzmi banalnie, w sumie wystarczyłoby większość tej doby przespać albo spędzić na piciu piwa. Spróbowałem jednak odczuć brak energii elektrycznej jak najdotkliwiej i poszukać przy tym analogowych alternatyw moich codziennych rozrywek. Wszystko to siedząc pośrodku spowitego światłem lamp naftowych cmentarzyska nieaktywnych sprzętów elektronicznych. Zapis tego, jak spędziłem tę dobę, znajdziecie w powyższym filmie. Sporo w nim żartów, skeczów i wygłupów, aż pewnie można odnieść wrażenie, że dobrze się przez ten czas bawiłem. Prawda jest jednak dość inna, a dobry humor był w tym przypadku głównie reakcją obronną. Bo w gruncie rzeczy spędzanie tak długiego czasu w ciemności jest cholernie niepokojące. Dzień kończy się około godziny 17. Od tego czasu jesteś odcięty od znakomitej większości zajęć i pozostają tylko aktywności które jesteś w stanie wykonać przy słabych, migoczących świecach – które nawet w dużej liczbie nie dają ułamka tej energii świetlnej, którą zapewniłaby jedna, nawet słaba żarówka. Widok własnego mieszkania w klaustrofobicznej, przygnębiającej ciemności budzi autentyczny niepokój. Wątpię, by efekt psychologiczny był jakkolwiek zbliżony w przypadku np. wyjechania na wieś do chatki pozbawionej prądu. Wszystko staje się trudne. Gdziekolwiek się nie chcemy ruszyć, trzeba brać ze soba lampę naftową bądź świeczkę. Gotowanie wody na palniku gazowym jest nieporównywalnie bardziej uporczywe niż użycie czajnika elektrycznego. Problemem jest też uzyskanie świecami takiego stopnia oświetlenia, by dało się komfortowo czytać. Sporym dyskomfortem okazał się dla mnie brak analogowego zegara. Bez wiedzy na temat tego która może być godzina mój organizm nieco zgłupiał, a w połączeniu z otaczającym mnie mrokiem prowadziło to do nieustannej senności. Pozytywnym aspektem tego zabiegu było odcięcie od wszystkich bodźców, które codziennie utrudniają nam koncentrację. Taki „Miesiąc bez Internetu” na sterydach: bez komputera, telefonu, muzyki, filmów i gier. Łatwo się w takich warunkach skupić. Z braku muzyki wyciągnąłem – pierwszy raz od paru dobrych lat – asortyment swoich instrumentów, a przez cały wieczór coś podśpiewywałem pod nosem. To był jeden ze sposobów na pokonanie przytłaczającej ciszy, która otaczała mnie przez cały ten czas. Serio, nigdy dotąd w moim mieszkaniu nie było aż tak cicho, jak po wyłączeniu prądu. Dramatyzuję z tym wszystkim. Można było spędzić ten czas bez wpadania w depresyjne przemyślenia i lęki, ale chciałem celowo jak najbardziej przeanalizować to, co dzieje się w mojej głowie – a im więcej myślałem, tym bardziej czułem się z brakiem prądu niekomfortowo. Zakończenie doby bez prądu powitałem z ogromną ulgą. Nie byłbym w stanie chyba spędzić tak więcej czasu, a już na pewno nie we własnym mieszkaniu (agroturystyka to co innego, chatka w górach wciąż brzmi dobrze). Oczywiście należy mieć świadomość, że na większość zaistniałych okoliczności byłem nieprzygotowany: można było zaopatrzeć się w zwykły zegarek, jak również dostosować rytm dobowy w ten sposób, by więcej czasu spędzić przy świetle dziennym. Przystępując do tego eksperymentu, nie miałem przed sobą żadnej tezy do udowodnienia. Wniosek, że ciężko żyć bez prądu, jest banalny. Doszedłem jednak do czegoś innego: że zaskakująco niewielka ilość prądu może dać nam psychiczny komfort. Kiedy siedzisz w ciemności, wystarczy jedna żarówka, by wszystko wróciło do normy. Powiem to otwarcie: nigdy nie myślałem o oszczędzaniu energii elektrycznej. Włączanie i wyłączanie sprzętów elektronicznych, zostawianie świateł włączonych, rozwalanie zużycia mocy na lewo i prawo jest moją codziennością. Tymczasem ta jedna doba sprawiła, że zacząłem bardziej doceniać fakt zasilania płynącego z gniazdka, i chyba zacznę dużo bardziej uważać, by prąd się nie marnował. Eksperyment był nieprzyjemny, ale dla samego tego warto było go przeprowadzić. Skąd się bierze prąd? Na koniec zapraszam Was na film, wyprodukowany przez Discovery, na temat tego, skąd bierze się prąd i kto go produkuje. Film będzie emitowany na kanale Discovery od 5 listopada, a tutaj możecie zobaczyć jego zwiastun:  Akcja „Doba bez prądu” została przeprowadzona we współpracy z PGE Polska Grupa Energetyczna.   Wyświetleń: 10689  Podobne wpisy:   Tydzień bez kabla z Orange 