Disclaimer: byłem prowadzącym na tej imprezie, jestem również w radzie programowej Digital Dragons, natomiast nie jestem formalnie związany z organizatorami (fot. 1ndieworld)   W dniach 19-20 kwietnia odbyła się w Krakowie konferencja Digital Dragons. - Pod względem rozmachu, organizacji i merytoryki, Digital Dragons było najlepszą konferencją gamedevową, jaką zrobiono w Polsce. Oczywiście po części wynika to z faktu, że DD jest finansowane z pieniędzy publicznych, a co za tym idzie dysponuje nieporównywalnie większym budżetem niż np. Game Day czy WKG. - Najciekawsze wykłady wygłosili Polacy, a nie zagraniczni goście (oczywiście czynię tu skrót myślowy, bo owi Polacy w większości zostali ściągnięci na konferencję z zagranicy). Wystąpienia reprezentantów Quantic Dream i Red Thread Games były osadzone w medialnej otoczce keynote’ów, które operują zbytnim stopniem ogólności, by można było mówić o jakiejś edukacyjnej roli. Miło było też zobaczyć Jamesa Portnowa na żywo, acz jego wykład o przyszłości game designu przeszedł jakoś kompletnie bez echa. - Najlepsze wg mnie prelekcje wygłosili: Michał Drobot (Guerrilla Games) na temat oświetlenia w Killzone: Shadow Fall oraz Michał Madej (Ubisoft Shanghai) na temat systematyki game designu w jego firmie. Obie prelekcje były dość zaawansowane, ale niezmiernie ciekawe na płaszczyźnie popularnonaukowej. Nie trzeba było być praktykiem danej dziedziny, by coś z nich wynieść, ale z drugiej strony ich przekaz nie został spłaszczony do poziomu, w którym każdy na sali ma rozumieć, o co chodzi. Bardzo dobrym krokiem było podzielenie wykładów na ścieżki tematyczne, co umożliwiło wprowadzenie bardziej specjalistycznych tematów, niestety w efekcie uniemożliwiając prześledzenie wszystkich wystąpień (na całe szczęście były one nagrywane i zostaną udostępnione na YouTube wraz z tłumaczeniami na angielski). - Najciekawszy panel dyskusyjny dotyczył rynku Free to Play. Padło na nim sporo konkretów, z całości zaś wyłonił się przekaz potwierdzający, że ten fragment krajobrazu gier wideo doskonale wie, co z sobą zrobić. Pozostałe panele były dużo mniej merytoryczne, w szczególności ten poświęcony przyszłości gamedevu oglądało się bardziej jak taniec z gwiazdami niż biznesową rozkminę. Publiczność bawiła się dobrze, i fajnie się kibicowało „komu Adrian przysra następnemu”, ale ciężko było liczyć na jakiekolwiek konkrety. W ogóle mój wniosek jest tu raczej taki, że panele są mniej ciekawe, niż prelekcje. - Dobrym posunięciem było zaproszenie na konferencję zagranicznych dziennikarzy zajmujących się branżą gier wideo (gamesindustry.biz, eurogamer, gamasutra), zarówno pod względem dotarcia imprezy do mediów zagranicznych, jak i zebrania cennych opinii od osób nie związanych emocjonalnie z hasłem „Polska robi swoje GDC”. Z ciekawszych uwag z ich strony zwróciłem uwagę np. na fakt, że tłumaczenia symultaniczne są praktycznie niemożliwe w przypadku tak specyficznej tematyki jak gry wideo. Słuchawki dla zagranicznych gości były dostępne, ale ponoć nie bardzo dało się z ich pomocą nadążyć za tym, o czym jest mowa. Inna rzecz, że duża część punktów programu, także tych prowadzonych przez Polaków, była wygłoszona po angielsku – i to jest chyba właściwy kierunek, jeśli myślimy o ekspansji popularności tej imprezy na skalę europejską i stawianie się obok np. Casual Connect. - Organizacyjnie zabrakło tej imprezie, o ironio, ogarnięcia współczesnych technologii: brak aplikacji mobilnej, hashtaga, cyfrowej realizacji ankiet i innych pomysłowych, technologicznych bajerów z których słynie np. krakowskie Railsberry. Problemem był też niedoskonały system rejestracji, który uniemożliwił wzięcie udziału wszystkim zainteresowanym, mimo że – jak zrozumiałem – ostatecznie były wolne miejsca. - (btw. #trololo, na każdym spotkaniu/panelu o grach niezależnych wystarczy rzucić hasło „zdefiniujmy niezależność”, żeby można było gasić światło, bo wiadomo że do żadnych konkretów już tam się nie dojdzie) - Mam spory niedosyt a’propos części wystawowej oraz ekspozycji gier niezależnych: kojarzenie pracowników z pracodawcami oraz ułatwienie młodym twórcom zdobycia kontaktów w gamedevie powinno być priorytetem tego typu imprez, tymczasem tym razem wyszło to trochę na doczepkę. Fajnie jest zorganizować miejsce, w którym różni starzy znajomi z branży mogą się po latach stuknąć kieliszkiem, ale jednak nie o to w tym wszystkim chodzi. - W kwestii nagród Digital Dragons: chyba na plus należy zaliczyć bardzo sprawnie przeprowadzoną galę, bez żadnego przedłużania i trzymania gości w niepewności. Design nagród był niesamowity, natomiast kształt kategorii w których były przyznawane musi się jeszcze doszlifować. Nie podobało mi się przyznanie nagrody jednemu z zagranicznych dziennikarzy, odebrałem to jako kurtuazję tak nadmierną, że aż krępującą dla samego obdarowanego.  Gratulacje należą się wszystkim organizatorom – za kawał dobrej roboty i potężny wkład w przyszłość tego typu konferencji w Polsce. Jestem niezmiernie dumny, że to właśnie Kraków jest miejscem, gdzie rozwija się najlepsza polska impreza gamedevowa. Do zobaczenia za rok! Wyświetleń: 739  Podobne wpisy: No related posts. 