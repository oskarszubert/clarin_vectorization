Nie obchodzę Halloween. Dlaczego? Bo to głupie. Z tylko takiego, prozaicznego powodu – to dla mnie głupie. W sumie lubię imprezy przebierane, ale motywy duchów, horrorów i Frankensteinów niezbyt mnie ruszają. Cała symbolika wokół tego skserowanego do Polski święta jest wymuszona, powycinane w gęby dynie wyglądają dla mnie jak gadżety z bazaru, a poprzyklejane tu i ówdzie sztuczne nietoperze kojarzą mi się z jakimś upiornym komiksem dla tzw. young adults. Nie wiem, czy w Polsce chodzi się już na trick-or-treating, ale pewnie i tak jedyną zdobyczą byłby u nas popularny „miodek” z Wszystkich Świętych. Więcej widzę w tym wszystkim „Twilight” niż zabawy, którą powinni się zajawiać dwudziestoparolatkowie.  Z rozpędu niemal wziąłem udział w akcji „daj Świętego na profilówkę na FB”, ale jak zobaczyłem argumenty prowodyrów tego pomysłu, to wysiadłem na najbliższej stacji Czuję się w swoim poglądzie dość osamotniony. Bo z jednej strony są ludzie, którym się Halloween zwyczajnie podoba, z drugiej – krytycy tego święta, którzy operują samymi sucharami. A mnie nie chodzi o pielęgnowanie tradycji i obawy przed bezrefleksyjną asymilacją amerykańskiej kultury, a już absolutnie najdalej jestem od dopatrywania się pogańskości w przebieraniu się za mumię owiniętą papierem toaletowym. W gruncie rzeczy cała ta zabawa w dynie mi autentycznie nie przeszkadza, po prostu sam nie mam ochoty w niej uczestniczyć, uszanowanko dla obu stron. OK, może chętniej przybiłbym piątkę osobom o podobnym poglądzie do mnie, ale nie z żadnego poczucia wyższości wobec innych obozów, a raczej satysfakcji, że ktoś mnie rozumie.  Nie da się zaprzeczyć, że współcześnie Halloween w Polsce jest nieporównywalnie bardziej obecny, niż za moich czasów szkolnych. We współczesnym świecie strasznie mnie drażni fakt, że do naszego najprostszego wyboru dorabiane są teorie spiskowe. Bo przecież jakiekolwiek opowiedzenie się w sprawie Halloween musi być od razu deklaracją „Kościół kontra McDonald’s”, czy tam jakiś Tusk kontra Kaczyński. I inne konteksty, które dla mnie mnie są tak totalnie odrealnione, jak gdyby wybór marki papieru toaletowego miał decydować o moim stosunku do wolnego Tybetu. Coraz trudniej jest mieć po prostu własne zdanie, takie niepodparte ideologią, religią, polityką, bazujące na stosunku wobec mumii z papieru toaletowego i wycinania zębów na dyniach. Łatwo jest zdobyć uwagę tłumów poprzez rzucanie górnolotnych haseł, trudniej to zrobić śmiejąc się z mumii zrobić papieru toaletowego. „Więc media milczo” i zajmujo się skrajnościami, przez co na koniec dnia – jak prawie wszystko – dzień duchów stał się u nas problemem religijno-konserwatywno-politycznym. Zdrowy rozsądek nie jest w cenie, lepiej jest być albo debilem, albo fanatykiem. Tymczasem Halloween po prostu jest dla mnie głupie i nie bawi mnie. To wszystko. Wyświetleń: 18666  Podobne wpisy: Dlaczego przyjmuję zaproszenie Premiera  Nie tylko blanty i red light – Amsterdam w Misji Orange Travel  Rząd nie rozumie Internetu 