Mój fanpage na Facebooku, ze swoimi ponad 70 tysiącami lubiących, pod względem liczby „lajków” nie należy do polskiej czołówki. Jeśli jednak popatrzymy na zaangażowanie użytkowników, klikalność postów i liczbę komentarzy – według raportów Sotrendera regularnie łapię się do ścisłej czołówki blogosfery. Pooglądałem sobie ostatnio statystyki moich najpopularniejszych postów i doszedłem do wniosku, że to całkiem ciekawy temat na wpis, głównie dla ludzi zajmujących się administracją fanpage’y profesjonalnie. Zobaczmy, oto Top 10 postów z ostatniego okresu na facebook.com/kgonciarz – a poniższe opisy można przy okazji traktować jako poradnik na temat strategii postowania rzeczy na Facebooku oparty na moim doświadczeniu. 10. Nostalgia połączona z dystansem  Mam to szczęście, że w Internecie występuję już dosyć długo. Na tyle długo, żeby moje pierwsze nagrania – sprzed około 6 lat – wyglądały jak z epoki kamienia łupanego. To otwiera sporo możliwości: starsi widzowie przypominają sobie dawne czasy, a młodsi zwykle łapią się za głowę, że mogłem tak wyglądać. Cały post ma wydźwięk autoironiczny, co zawsze jest w cenie, dodatkowo taki zabieg pokazuje progresję jakości materiałów – jeśli postowalibyśmy linka do filmu sprzed kilku lat i nie różniłby się on jakością od tego, co robimy teraz, to znaczy że coś robimy źle. Na powyższym screenie tego nie widać, ale wpis wygenerował około 700 wejść na stronę tvgry.pl – opublikowanie go jako obrazek umożliwiło mu zdobycie sporego zasięgu, ale większość użytkowników zadowoliła się screenshotem. 9. Czujność  Taka głupota: zabugowany komunikat systemowy. Niby nic, a parę tysięcy lajków zdobyła w ciągu kilku godzin. Oczywiście ważny jest opis – bez porównania do Mistrza Yody nie byłoby tutaj z czego się śmiać. Ten post pokazuje, że fajny temat na dobrą, zasięgową wrzutkę potrafi spaść z nieba w dowolnym momencie. Trzeba po prostu mieć oczy szeroko otwarte. 8. Ironiczny żebrolajk w połączeniu z konkretem  Ten post wygenerował ponad 8 tysięcy uruchomień filmu na YouTube. Niezła liczba udostępnień świadczy o tym, że entuzjazm wpisu udzielił się osobom natrafiającym na ten post. Całkiem nieźle działa zwykle na Facebooku łączenie dobrych wiadomości, radosnego tonu i żebrolajków. Tych ostatnich używam zawsze z lekkim dystansem, bawiąc się konwencją i de facto śmiejąc się z tandetności samego zabiegu. Prawda jest jednak taka, że post okraszony „polub jeśli się cieszysz” w 95% zbierze więcej lajków, niż gdyby tej sugestii tam zabrakło. 7. Anegdotka  Chyba mistrzem Polski w pisaniu tego typu historyjek jest Yuri Drabent, który na swoim prywatnym profilu regularnie kosi setki lajaczy za samo napisanie paru zabawnych zdań. Tutaj pomogła trochę kontrowersyjność tezy, bo spora część czytelników nie zgadzała się z moją opinią, że mówienie do dzieci jak do małp jest głupie. OK, nie mam dzieci, nie wiem. 6. #darylosu na grubo  Ten post jakoś mnie totalnie zdezorientował, bo ani Saints Row IV (gra, z której jest to gadżet) nie jest tak mocno hajpowanym tytułem, ani sam przedmiot nie jest specjalnie szałowy. Może kluczowy był element zaskoczenia, bo w sumie rzadko napoje z gier rozdaje się na ulicy. Jeśli jednak miałbym opatrzyć ten post jakimś konstruktywnym wnioskiem, to powiedziałbym że kreatywne #darylosu mają ogromny potencjał viralowy. 5. Drugie starcie z żebrolajkiem  Ten post, podobnie jak poprzedni z motywem Zapytaj Beczkę, oczywiście swoją popularność zawdzięcza samej marce programu, która jest w końcu budowana od kilku lat. Znowu jednak żebrolajk przyczynił się do ogromnego zwiększenia zasięgu tego posta, i znowu udało mi się to osiągnąć z zachowaniem pewnego stopnia ironii w samej treści wpisu. Co mnie tutaj dziwi, to nieproporcjonalnie mała liczba udostępnień. 4. Mem  Chyba nic odkrywczego nie mogę tu powiedzieć. Z memami nie należy przeginać, bo ludzie nie subskrybują takiego fanpage’a jak mój, żeby dostawać taką samą papkę jak gdziekolwiek indziej. Dlatego naprawdę rzadko publikuję takie rzeczy – generowany w ten sposób zasięg jest dobry dla krótkotrwałego podbicia sobie edge ranka, ale nie przynosi wartościowej oglądalności. 3. Warzywo  Kolejna dziwna sprawa. Warzywo kupiłem za 10zł w miejscowej budzie, trochę specjalnie żeby zrobić z nim coś śmiesznego do netu. Okazało się, że wszystko co muszę z nim zrobić, to… potrzymać. Jeszcze lubienie tego zdjęcia jakoś tam rozumiem (podoba mi się poważno-obojętny wyraz twarzy, tak jak gdyby nigdy nic, korespondujący z treścią wpisu), natomiast jego udostępnianie to strasznie dziwna wg mnie reakcja. Zaszyte w poście pytanie do widzów („co to”) wygenerowało sporo komentarzy, znowuż poszerzając zasięg. I znowuż udowadniając, że tematy na fajny, spontaniczny content są naprawdę na każdym rogu. 2. Anegdotka + marka  Taka głupota a tak spore zaangażowanie – jak na post tekstowy to naprawdę niewiarygodny wynik. Myślę, że trochę w tym zasługa tonu, w którym ten post został napisany – słownictwo jest celowo bardziej wyszukane niż powinno, żeby kontrastować z, dość gimbusowym przecież, powiedzonkiem wziętym z „Zapytaj Beczkę”. Oczywiście nie przeczę, że sytuacja sama w sobie już była dość zabawna. Sam bym to zalajkował. 1. Webcelebryci  Jeśli ktoś ma wątpliwości, po co się wynajmuje znane gęby do akcji promocyjnych, tu ma całkiem niezłą odpowiedź. Abstrachuje są teraz na topie polskiego Internetu, a nieoczekiwane wspólne zdjęcia różnych kojarzonych przez widzów osób to zawsze kopalnia złota jeśli chodzi o kliknięcia (jednym z najpopularniejszych moich postów na FB zeszłego roku było wspólne zdjęcie Gimbusa z Demem, zaskakujące o tyle, że nasze społeczności nie wiedziały na tamtym etapie, że się kolegujemy). W przypadku powyższego screena udostępniam wszystkie statystyki – szczególnie zabawne są „odlubienia”, które generuje praktycznie każdy popularny post na Facebooku. Próbuję jednak zawsze dojść do stanu umysłu osoby, która np. odlajkowuje stronę po zobaczeniu zdjęcia jej właściciela z warzywem. Mroczne sprawy.   OK, także tak wygląda czołówka moich pościków, i takie mam na ich temat przemyślenia. Prowadzenie fansite’ów na Facebooku to całkiem złożona sprawa, a za spontanicznością często kryje się doświadczenie i dobre wyczucie nastrojów w Internecie. Niektórzy z Was mogą zapytać, po co w ogóle postować takie rzeczy – większość powyższych postów to przecież niezbyt wartościowy content. Otóż odpowiedź jest prosta: Facebook przez swój sposób działania (Edge Rank) zmusza administratorów fansite’ów do poszerzania swojego zasięgu na takie właśnie sposoby. Jeśli tego nie robimy, Facebook postrzega nasz sajt jako mniej wartościowy i pokazuje nasze treści coraz mniejszej liczbie użytkowników. Budowanie zasięgu na lolcontencie nie ma specjalnego sensu z punktu widzenia rozwoju społeczności (stąd nie nadużywam np. memów), ale dzięki niemu Facebook bardziej nas lubi: i pozwala tym naprawdę wartościowym, ważnym dla nas treściom, trafić na ekrany użytkowników. No i hej, robienie sobie jaj publicznie to naprawdę dobra zabawa, polecam. Jeśli masz jakieś pytania na temat powyższych tematów, zadaj je w komentarzu bądź (sic) na Facebooku. Wyświetleń: 10107  Podobne wpisy:   10 porad dla askowych fejmów  Nowe oblicze bloga!  Kryzys w Social Media – Akademia Pieniądza 