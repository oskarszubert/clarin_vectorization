UWAGA: Tekst zawiera spoilery, które zepsują Ci dużą część serialu, jeśli go jeszcze nie widziałeś. Szczerze, nie czytaj w takim wypadku, bo masz dużo do stracenia. Game of Thrones przeszło daleką drogę. Na początku to był po prostu kolejny serial HBO, teraz to już prawdziwe geekowskie przeżycie pokoleniowe. Oglądają wszyscy, a każdy większy zwrot fabularny od razu trenduje na Twitterze i zalewa facebookowe aktualizacje. Przekroczona została masa krytyczna, w przypadku której oglądając ten serial zaczynasz czuć się częścią „czegoś większego”, co jest o tyle zabawne, że przecież w tym nieprzejednanym tłumie jest bardzo dużo ludzi, którzy na parę lat do przodu wiedzą, co się wydarzy – bo po prostu czytali książki. Jak o tym myślę, to jestem pełny podziwu, że trolle siedzą relatywnie cicho i raczej nie ma w sieci klimatu psucia sobie nawzajem przyjemności z poznawania serii, żadnego wydzierania się „Snape kills Dumbledore!!!” z przejeżdżającego samochodu. Ale nie o tym miałem.  Podobnie jak każdy, kto jest z serią na bieżąco, zbierałem szczękę z podłogi po ostatnim odcinku. Częściowo wiedziałem, czego się spodziewać (czytanie komentarzy pod Zapytaj Beczkę, sami rozumiecie), ale nie myślałem, że twórcy pójdą aż tak daleko. Spoiler „Robb zginie” jednak nie oddaje sedna sprawy, co nie? Kwestia najbardziej oczywista: zabić bohatera to już hardkor, na który decyduje się niewielu autorów, zwłaszcza w przypadku struktury serialowej, która w obecnych czasach niemal w 100% „jedzie” na postaciach i aktorach (sam znam osoby, które raczej gardzą estetyką fantasy, ale GoT oglądają dla aktorstwa). Tutaj mamy scenę, w której ginie kilkoro postaci, w tym dwie pierwszoplanowe, misternie budowanych od wielu godzin siedzenia przez telewizorem. Ginie też cała masa mniej lub bardziej bezimiennych żołnierzy, co podobno w książce jest bardziej uwypuklone, natomiast w serialu jednak gdzieś umyka uwadze widza. Zabijają też ZWIERZAKA, no cmon. Drugi szokers: po niespodziewanym finale pierwszego sezonu (śmierci głównego bohatera) myślałem, że rozumiem konwencję: bohaterowie będą ginąć, OK. Spodziewałem się jednak, że koło fortuny będzie wskazywać poszczególne strony konfliktu w miarę sprawiedliwie: skoro zginął jakiś „dobry”, to teraz niech dostanie się „neutralnemu”. A co mówi Martin, autor książek? Parafrazując: „czułem, że po śmierci Starka w pierwszym sezonie, fani będą się spodziewać historii zemsty jego syna na oprawcach; jego syn od razu był dla mnie kolejną pozycją na liście do uśmiercenia”. AHA, SPOKO. Dostajemy więc całkowitą, przytłaczającą masakrę jednego z rodów, i to tego, który został zbudowany by widz najbardziej się z nim utożsamiał. Ginie syn, żona, synowa i nienarodzony wnuk martwego już od dawna Neda Starka, i to w momencie, w którym ich tryumf był już widoczny gdzieś na horyzoncie. Nope, Chuck Testa Jestem zachwycony sposobem, w jaki zostało zbudowane pod to wszystko napięcie. Nie mogłem usiedzieć, bo wiedziałem, że zaraz stanie się coś masakrycznie złego: a z całej siły próbowano temu zaprzeczyć i zbić widza z tropu. Sam akt pojawia się nagle – naturalistycznie szybko, zbyt szybko by widz mógł poczuć, że ogarnia co się dzieje. Można się poczuć wstrzelonym w sam środek  tego masakrycznego twistu, który z racji swej konstrukcji i okrucieństwa przejdzie pewnie do historii telewizji. Widz przyjmuje punkt widzenia Robba, który – postrzelony z kuszy, widzący śmierć własnej żony i nienarodzonego dziecka – nie nadąża za tym, co się właśnie stało, i w przeciwieństwie do swojej matki nie jest w stanie zdobyć się na żadną improwizację. Lady Stark kończy zresztą być może jeszcze gorzej, widząc dopełnioną tragedię swojej rodziny i czując bezsilność wobec ostatniej, desperackiej próby ratowania sytuacji. Zdrada jest przytłaczająco straszliwa i zła, w ciągu kilkunastu sekund Lord Frey przeistacza się ze złośliwego dziada w UBER-ZŁEGO- MOTHERFUCKERA przy którym nawet Imperator Palpatine musiałby pilnować pleców. Finałowa scena poderżnięcia gardła jednej z przecież najbardziej pozytywnych postaci serii zwieńczona jest brakiem muzyki przy napisach końcowych, która pierwszy plan oddaje ciszy w salonie każdego, kto ogląda to po raz pierwszy. No chyba że któryś z widzów zdobędzie się na wyszeptane pod nosem „kuuuuuuuuuurwa mać”. Nawet nie znając się na sztuce filmowej zwracam uwagę, jak precyzyjnie zadbano o malarskość całej tej sceny: kolory „Krwawych godów” wyróżniają się na tle reszty serii i każda stopklatka krążąca po sieci od razu zdradza, że „to to”. Doskonale tam wszyscy wiedzieli, że tworzą kult. Podobnie jest z muzyką: serialowy widz nie mógł (chyba, jeśli się mylę to przepraszam) wiedzieć, że grana przez zespół weselny melodia jest pieśnią zwycięstwa Lannisterów, ale po fakcie jej nuty są niepokojąco łatwe od odtworzenia w głowie. Podobnie jak nielicze, acz mocarne linie dialogowe tej sceny. Dużo ludzi się bulwersuje, mówi że autor jest chory, że sadysta i troll. A ja czuję płynące z tego wszystko, że tak to górnolotnie ujmę, katharsis: bo faktycznie Gra o Tron zapewnia dzięki takim momentom bardziej emocjonalną przejażdżkę niż jakikolwiek inny serial, ba, może jakakolwiek inna fikcja. No bo co, śmierć Aeris wydaje się sucharem w porównaniu, a podobno to największy twist tego typu w historii gier wideo. W serialu, w którym możliwe są TAKIE RZECZY, głupio jest się zagapić choćby na moment: świadomość, że nikt nie jest bezpieczny, pomaga docenić scenariusz w całej rozciągłości. No wiecie, Tony Stark nie zginie w połowie Iron Mana III, więc można ziewać na scenach, w których wydaje się, że mógłby. W Game of Thrones nie ma przebacz, i wie to każdy, kto myślał że Ned Stark zostanie w cudownie uratowany w ostatniej chwili. Uwielbiam nieprzewidywalność – i choć tutaj ekspozycja słodyczy poszła dość daleko (jak para bohaterów rozmawiała o imieniu dla swojego dziecka, miałem ochotę wstać i krzyczeć NIE BĄDŹCIE SZCZĘŚLIWI BO TYLKO POGORSZYCIE SPRAWĘ), Gra o Tron dostarczyła mi niezapomniane przeżycie. Nawet jestem skłonny wybaczyć, że przez 3/4 sezonu nic się nie działo, i że nudziłem się na prawie każdym dotychczasowym epizodzie. Jeśli to wszystko miało być podbudową i uśpieniem mnie, to ja to kupuję.  Hej, prawie jak za czasów oglądania Mufasy tratowanego przez antylopy na VHS, kilkukrotnie musiałem sobie tę scenę powtórzyć, i za każdym razem kibicowałem, że tym razem jednak uda się uniknąć nieszczęścia. Trudno się tą sceną nie bawić w myślach, nie szukać możliwych rozwiązań i scenariuszy mniej tragicznych. Cholera, Martin, wiesz co robisz – i zasługujesz na każdego mema z Tobą, jakiego zrobiono przez ostatni tydzień. Przed nami finał serii. Spoilerowe trolle donoszą, że będzie lepiej. Wyświetleń: 5538  Podobne wpisy: No related posts. 