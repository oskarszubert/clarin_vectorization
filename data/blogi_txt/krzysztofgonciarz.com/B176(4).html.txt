Mój wczorajszy film na temat wprowadzenia ACTA do Polski spotkał się z żywiołową reakcją Internetu. Dziękuję wszystkim, którzy postanowili tę sprawę nagłośnić – nieświadomość jest najgorszym błędem, jaki możemy w tej sytuacji popełnić. Niestety, pojawiło się też dużo reakcji, które mogą odnieść wręcz odwrotny skutek do zamierzonego. 1. Nie popieraj piractwa ACTA to porozumienie w sprawie obrony praw autorskich – źle sformułowane, stworzone w niejasnych okolicznościach i błędne w założeniach, ale wciąż mówiące o obronie praw autorskich. Które same w sobie są bardzo szczytne! Kiedy kwestionujemy sens własności intelektualnej i prawo twórcy do wynagrodzenia, nie tylko okazujemy brak szacunku do cudzej pracy, ale i wpadamy w pułapkę. Nie da się obronić „piractwa” tezami pokroju „zabierają nam darmowe seriale”. Używając ich tylko się pogrążamy. Dyskusja o ACTA to nie to samo, co dyskusja o piractwie. 2. Nie zmyślaj W polskim internecie są już filmiki mówiące, że „Google przestanie istnieć po podpisaniu ACTA„. Serio? Pamiętaj, że komunikując coś publicznie, wpływasz na to co myślą inni – sam naciągasz fakty pod „przebojowy” materiał, ale nie dajesz innym możliwości odróżnienia faktów od bzdur. Możliwe scenariusze tego, co przyniesie nam ACTA są przedmiotem debat prawników i rzeczoznawców, nie uzurpujmy sobie prawa do bycia mądrzejszymi od nich. 3. Zachowuj się z klasą Wysyłanie listów do posłów i eurodeputowanych jest doskonałym sposobem na zrobienie wokół tej sprawy szumu, a także promyczkiem nadziei dla wyjaśnienia sytuacji. Kiedy piszesz do kogoś hejtującego, paskudnego maila z błędami ortograficznymi, capsem, przekleństwami i błędami logicznymi, wystawiasz świadectwo wszystkim, którzy występują przeciwko ACTA. Nie jesteśmy bandą trolli i nie zachowujmy się w ten sposób. Pamiętaj też, że warto czytać na temat ACTA. Trudno być przekonującym, kiedy nawet nie znamy różnicy między ACTA a SOPA. 4. Centralizacja Jeśli chcesz się wyrazić poprzez Facebooka, dołącz do największego eventu jaki w tym momencie istnieje. Nie zakładaj swojego – każdy chce być Spartakusem, ale założenie tysiąca wydarzeń naprawdę nic nie da. Założenie jednego – bardzo dużego – ma szansę przynajmniej zostać dostrzeżone przez największe media. A przecież duża część posłów nie przesiaduje w Internecie i informacje o tym, co się u nas dzieje, czerpie z telewizora. 5. Nie panikuj Histeria jest wrogiem w tego typu sytuacjach. Mamy do czynienia z największym protestem w historii Internetu – a od wczoraj, być może największym poruszeniem w dorobku polskiej sieci. Nie można być zbyt radykalnym i nie można dać się ponieść emocjom ani ulec niczyjej demagogii. Myśl za siebie! http://www.youtube.com/watch?v=pL1mbAM2_Ww Wyświetleń: 3255  Podobne wpisy:   ACTA w Polsce – co to naprawdę oznacza?  Jak Internet zarabia na ACTA? ACTA in Poland – the current situation  They see me trollin, they hatin 