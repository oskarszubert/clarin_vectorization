Jedne chłopiec atakuje drugiego gałęzią i wybija mu ząb. Podwórkowa zaczepka trafia pod sąd rodziców obydwu młodzieńców, którzy między sobą próbują ustalić, jak zostanie wyegzekwowana sprawiedliwość. W tej sprawie dwie pary rozmawiają w mieszkaniu jednej z nich – tak zaczyna się, i kończy, nowy film Romana Polańskiego. Komedia pt. „Rzeź” to jedna scenografia, czwórka aktorów i półtorej godziny przejażdżki po świecie uprzejmości, hipokryzji i problemów świata dorosłych. Rzeź w Teatrze Telewizji Film mógłby skończyć się tak, jak się zaczął – od pokojowego rozwiązania, które pozostawia wszystkich z poczuciem dokonanego kompromisu. Ale, jak w życiu, każdy z bohaterów chce mieć w tej trudnej sytuacji ostatnie słowo. Bo w świecie dorosłych grzeczności podszyte są jadem, pewność siebie kamufluje kompleksy, a dziecko jest tylko zwierciadłem, w którym rodzic może zobaczyć siebie. Znakomicie skontrastowani ze sobą bohaterowie „Rzezi” toczą bezsensowną, przybierającą na sile kłótnię, sami nie nadążając za jej kierunkiem, i dolewając oliwy do ognia przez odkrywanie własnych problemów.  Przez połowę filmu marzysz, żeby bohaterowie się zamknęli i ogarnęli.  Film ogląda się z zapartym tchem, a jego wartość komediowa wisi na dość wysokim pułapie abstrakcji. Bohaterowie są zagubieni w tym co robią, nie panują nad sytuacją ani nie nadążają za tym, z kim w danym momencie się zgadzają – strukturalny chaos jest w tym wszystkim najśmieszniejszy. Złożony układ relacji między dwoma parami Polański realizuje przez ciągłe zmiany napięcia (każdy z czwórki aktorów ma swoje popisy) i ciekawy sposób oddzielania od siebie scen (jedna para prawie wychodzi, ale coś zawsze staje jej na drodze – sytuacja się „resetuje”, mimo że otoczenie pozostaje to samo). Postacie są ludzkie: karykaturalne, ale niepokojąco prawdziwe. Dowiadujemy się o nich bardzo dużo, bo na początku filmu pary dopiero się poznają. Przy okazji ekspozycji znakomicie zagnieżdżono też wątek losów firmy farmaceutycznej, której prawnikiem jest jeden z bohaterów, a który poznajemy w rozmowach przez ciągle dzwoniący mu telefon. Zabrakło w tym filmie puenty, ale chyba tak już jest z kłóceniem się: nigdy to do niczego nie zmierza.   Film pt. „Rzeź” w reżyserii Romana Polańskiego jest teraz wyświetlany w polskich kinach. Wyświetleń: 1412  Podobne wpisy: No related posts. 