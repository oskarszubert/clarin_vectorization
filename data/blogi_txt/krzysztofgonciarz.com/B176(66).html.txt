W miniony weekend odbyło się Blog Forum Gdańsk, największy w Polsce zlot blogerów i vlogerów, impreza tyleż fajna merytorycznie co towarzysko. Jedną z atrakcji dwudniowej konferencji był występ Krzysztofa Kanciarza, który odbył się podczas uroczystej gali nagród. Pomysł na to wystąpienie powstał już dawno, bo prawie pół roku temu. Kanciarz ze swoją „Akademią Pieniądza” jest w polskiej blogosferze dość znany, więc publiczność Blog Forum wydawała się idealnym miejscem, by zadebiutować z występem na żywo. Projekt został zgłoszony do tzw. „generatora” (systemu BFG, w którym blogerzy mogą proponować własne wystąpienia i atrakcje na zbliżającą się edycję imprezy) i głosami Internautów został wybrany drugą najciekawszą propozycją spośród dziesiątek zgłoszonych. Na jakiś miesiąc przed BFG jasnym stało się, że „robimy to”. Organizatorzy się odezwali, dali nam praktycznie wolną rękę i zaoferowali wsparcie oprawy audiowizualnej. Mniej więcej dwa tygodnie później odbyliśmy z Łukaszem pierwszą burzę mózgów, skupiając się głównie na atrakcjach spoza samego przemówienia. Wiele naszych pomysłów okazało się zbyt skomplikowanych do ogarnięcia logistycznego (spoilować nie będę, bo prędzej czy później zrobimy to wszystko!), ale na tym etapie narodził się m.in. pomysł, by Kanciarz został wprowadzony na scenę przez hostessy, jak również stworzyliśmy sobie inspirującą playlistę power ballad, które – w naszym mniemaniu – są kwintesencją gustu muzycznego Kanciarza. Piosenka Tiny Turner „Be Tender With Me Baby” stała się głównym motywem przemówienia, a tekst w większości powstał podczas słuchania „All For Love” Bryana Adamsa, Stinga i Roda Stewarta.  Piszę „my”, „nas” itp., ponieważ – o czym często się zapomina – za karierą, tekstami i w ogóle całym Krzysztofem Kanciarzem stoją dwie osoby: Łukasz oraz ja. Wspólnie napisalismy wszystkie odcinki Akademii Pieniądza i wspólnie prowadzimy kanciarzowego Facebooka, cała kreacja jest wynikiem połączenia naszych sił. I choć ja faktycznie pojawiam się przed kamerą, to proporcje wkładu pracy spokojnie można szacować na 50-50 (Koniu nadrabia będąc autorem większości najpotężniejszych tekstów Kanciarza). Tekst przemówienia powstawał, w krótkich sesjach, przez jakieś 5 dni – aż do samego końca, czyli drugiego dnia Blog Forum Gdańsk. Na tle playlisty power ballad dokonałem kilkunastu odczytów tego tekstu, a znakomita część końcowego efektu jest skutkiem nanoszenia poprawek podczas prób. To w ten sposób, jakoś dzień przed wystapieniem, uznaliśmy że zamieniamy wszystkie wystapienia słowa „blog” na „blong” – co niby jest żartem zgoła niefiguratywnym, ale podpina się nieco pod błędy wynikające z braku znajomości tematu, na który się mówi. Jakoś w piątek przemówienie Kanciarza zostało oficjalnie ogłoszone. Organizatorzy poprosili mnie o napisanie kilku słów w jego imieniu – napisałem więc, że dziekuję za zaproszenie do Sopotu. Poproszono mnie o zmianę tego, więc krakowskim targiem Kanciarz podziękował za zaproszenie na Piknik Country w Mrągowie – co też znalazło się na slajdzie otwierającym przemówienie. To zajście jednak nauczyło mnie, że nie możemy tekstu Kanciarza nikomu pokazywać przed wejściem na żywo. Trzeba wejść z buciorami, kiedy już będzie za późno cokolwiek zmieniać. Siostra -organizatorka była niepocieszona, ale koniec końców wszyscy nam zaufali, kompletnie nie wiedząc czego się spodziewać. Nikt poza Łukaszem i mną nie wiedział, o czym będzie mowa, aż do samego wystąpienia. Po kilkunastu odczytach, łącznie parunastu chyba godzinach poprawek i kilkudniowym freestyle’u przyszedł w końcu czas wystąpienia. Dzień wcześniej umówiłem się z Agnieszką – Aguincredible – że przy wyjściu Kanciarza na scenę będzie ona udawać paparazzi. Udało się o tyle, że ludzie w pierwszych rzędach widząc jej zachowanie też zaczęli robić zdjęcia! Po lewej – po przylocie do Gdańska. Po prawej – przymiarki na scenie przed startem BFG. Jakoś niedługo przed samym występem przygotowaliśmy slajdy. Z góry założyliśmy, że muszą być kompletnie niezwiązane z tematem, brzydko zrobione, a do tego możliwie jak najbardziej punktować puste hasła wykładów motywujących, jak również części blogowych konferencji i spotkań. Osobiście najbardziej dumny jestem ze slajdu „Alfabet blogera”, który powstał w niecałe 30 sekund, a który po nielicznych korektach mógłby się znaleźć na prawie każdym blogowym evencie w Polsce jako kompletnie poważny.  Imprezę prowadzili Lekko Stronniczy, którzy zapowiedzieli Łukasza, który zapowiedział Kanciarza. Choć zrodziło to trochę logistycznych problemów (Łukasz miał stać z tyłu, obsługiwać prezentację i reżyserować światła i dźwięk), zależało nam na symbolice pojawienia się Konia na scenie. Na szczęście udało się załatwić mikrofon przypinany do głowy – w pierwotnej wersji planu miałem mieć mikrofon w ręce, co w połączeniu z iPadem w drugiej trochę by mi uniemożliwiło kanciarską gestykulację. Ostatecznie wszystko zagrało: wyszedłem na scenę w towarzystwie Wodzianek (w tej roli Segritta i Bazyl Lia), podstawieni paparazzi oślepili mnie fleszem, no i można było zaczynać. Na początku byłem zestresowany: tym, że nasze poczucie humoru jest na tyle specyficzne, że wielu osobom może nie siąść. Oprawa na szczęście zrobiła swoje i już od pierwszych linijek ludzie byli nastawieni pozytywnie. Choć tak na 70% znałem przemówienie na pamieć, wolałem mieć przy sobie tablet z tekstem – w tekstach Kanciarza jest zbyt wiele precyzyjnych gierek słownych, żeby ryzykować przejście w pełny freestyle. Z siostrą, organizatorką BFG, podczas wizji lokalnej w Stoczni Gdańskiej. Trochę się spodziewałem, że ciężko będzie mi utrzymać postać bez parsknięcia śmiechem. Okazało się to jeszcze trudniejsze niż myślałem, bo ludzie szybko zaczęli się autentycznie chichrać z tego wszystkiego. Jakoś zaraz po tekście o Kminku musiałem skorzystać ze swojej procedury awaryjnej, czyli odwrócenia się tyłem do publiczności. Byłem milimetry od pęknięcia, ale Bogu dzięki udało się wytrzymać. Humor, w który poszliśmy, był dość hermetyczny i opierał się na branżowych inside-joke’ach. Ricky Gervais na Złotych Globach spotyka meta-zabawy Andy’ego Kaufmana, taki był mniej więcej plan. Poniżej znajduje się tekst wystąpienia z didaskaliami, które osobom spoza branży powinny ułatwić zrozumienie niektórych żartów. Fragmenty tekstu przemówienia z uwagami Nazywam się Krzysztof Kanciarz a to jest przemówienie. Standardowe powitanie Kanciarza z Akademii Pieniądza z absurdalnym twistem. Nagrody, które za chwile zostaną Tobie przyznane, są bezwartościowe. Strasznie mi zależało, by Kanciarz w pierwszym zdaniu obraził organizatorów. I już widzę inwestora, budowniczego statku kosmicznego – nie buduj jednego statku, buduj 10 statków. Piećset. Wątek ze statkiem kosmicznym jest interpolacją tekstu Radka Kotarskiego z wystąpienia które wygłosił dzień wcześniej. A’propos najnowszej generacji tabletów, zajrzyjcie pod swoje krzesła. Nie ma tam nic, oprócz Twojej przyszłości. Miało być trochę jak Oprah Winfrey, w sumie nikt się nie nabrał, ale na szczęście żart sam w sobie się obronił. Co zobaczyłeś pod tym krzesłem? Czy zobaczyłeś tam zdjęcie z Lady Gagą, własny sklep z koszulkami z własną twarzą, właśny sklep ze skarpetkami z własną twarzą (…). Kolejno nawiązania do: Łukasza Jakóbiaka i jego historii spotkania z Lady Gagą, sklepów koszulkowych YouTuberów i sklepu skarpetkowo.com z którego właścicielem – Virenem – miałem zabawną rozmowę na forum wszystkich afterkowiczów koło 3 w nocy poprzedniego dnia (to nawiązanie chyba szczególnie doceniły osoby które przy tym były). Kiedyś pod swoje krzesło za moją radą zajrzał młody blonger, Damian Tomczyk, znany jako Kminek. Nie znalazł tam nic, i do dziś z sukcesem pisze o tym blonga. Cały wątek Kminka i Tomczyka ze zmieniającymi się imionami jest oczywiście nawiązaniem do Tomka Tomczyka, czyli Kominka. Przy okazji jak ktoś myśli, że Kominek nie ma do siebie dystansu, to niech wie że podszedł do mnie i pogratulował zajebistego występu. Nawet mimo że powiedziałem, że pisze bloga o niczym. Miasto wolności, miasto braci Golec. Ściernisko, na którym do dziś wbrew trudnościom, próbuje zbudować się Los Angeles, Kalifornia. To nawiązanie do nieco innej „branży”, a mianowicie do przemówienia George’a W. Busha podczas pobytu w Polsce, gdzie namedropował on braci Golec. Ale to nieważne. Tegoroczne Blong Koloseum ma jedno zadanie: engagement, czyli… zaręczyny. Ponieważ jeden z blongerów ma coś specjalnego do powiedzenia. (pauza) To ja jestem tym blongerem. Znowu manipulacja publicznością, znowu trochę nie wyszło, bo za szybko wróciłem do gadania. Miało wyjść tak, że ktoś się zaraz będzie oświadczać. Nie wyszło. To ja jestem blongerką modową, która na końcu długiej kariery zasiądzie u boku Leszka Balcerowicza… na kanapie u Kuby Wojewódzkiego. Chodzi po prostu o występy blogerów u Kuby. To ja jestem billboardami sieci T-Mobile, na których widnieją twarze blongerów. Moje twarze blongerów. Nawiązanie do kampanii Orange Travel, w której sam brałem udział. Meta-żarcik o twarzy Kanciarza na billboardach, plus pomylona nazwa sieci – trochę (auto)ironii w temacie „reklamują sieć, a pewnie mają telefony w innej”. To ja jestem blongerem, który zrozumiał, że możliwe jest wszystko, nawet jeżdżenie po Polsce z serią wykładów o tym, że możliwe jest wszystko. Za 150 złotych od osoby. 150 osobozłotych w Twoim, a więc i w moim portfelu. Znowu nawiązanie do Łukasza Jakóbiaka, tym razem do jego wykładów motywacyjnych. Łukasz po wystąpieniu podszedł do mnie i pogratulował, sam się śmiał z żartów na swój temat – kolejna osoba z dystansem do siebie! To ja jestem blongerem, który zakłada blongi innych blongerów, i pobiera prowizje od ich zarobków. Jestem hodowcą najwyższej próby blongerskiego bydła. Nawiązanie do firm, które funkcjonują jako instytucje managerskie, zrzeszające i reprezentujące blogerów w zamian za część ich zarobków. To ja jestem blongerem, który dostanie pozew sądowy od marki za porywanie serc kobiet. To ja jestem blongerem parentingowym, który porywa dzieci, dzieci i kobiety. Porywa i zamyka w piwnicy contentu. Na początku miał być Sokołów, ale odleciało. Jeśli zostaniesz aresztowany przez policję za zbyt dobry content, możesz na mnie liczyć. TO JA zadzwonię do twojej babci powiedzieć by wpłaciła kaucję. TO JA jestem szeryfem Internetu. Nie martw się, czuwam. To wychwyciło mniej osób niż myślałem, a cała sprawa jest nawiązaniem do historii Szeryfa Internetu. W sumie powinien to być w blogosferze temat, z którego nie powinno się żartować – dlatego żartowaliśmy. To ja jestem błędnym jeźdzcem blongosfery z kucykiem powiewającym na wietrze, który codziennie przemierza Polskę w poszukiwaniu kolejnych blongowych eventów. Eventów sukcesu. Zawoalowany opis Maćka Budzicha, czyli mediafuna. To ja jestem blongerem, którego najpopularniejszy tekst jest krytyką na innego blongera. Beka z blogerów, którzy potrafią robić wokół siebie zamieszanie tylko plując na innych blogerów. Są tacy, mniejsza o nazwiska. Nie boję się pisać prawdy, i choć zarabiam najwięcej, nigdy się nie sprzedałem – za to wielu kupiłem. Mojego blonga piszą pomniejszy blongerzy, za głodowe stawki. Najpierw trochę Kominek, potem natomiast Antyweb i Spider’s Web - czyli serwisy, które są klasyfikowane jako blogi, a których struktura przypomina normalne redakcje. Jestem blongerem technologiczno-lajfstajlowo- parentingowo-modowo-kosmetyczno-biznesowo-podróżniczo- rozrywkowo-joggingowo-szafiarsko-mleczarsko-gamingowo- kulturalno-kulinarno-kurwa-każdym. I to wcale nie jest kurwa trudne.    TO JA jestem blongosferą, a dzieci to nasz skarb bo same lgną do dobrego contentu. Wiadomo. By znaleźć się na tej scenie za rok, potrzebujesz emocji. Potrzebujesz trójkąta McEntire’a i zasady marżowego equity budowanego na solidnych tzw. trzech dużych S. To wszystko są mniej lub bardziej dosłowne cytaty z odcinków „Akademii Pieniądza”, czyli serii prowadzonej przez Kanciarza. Blongosfera. Inwestycje. Synergia. Nekromancja. Kocham Gdańsk. I love she. „Nekromancja” jest cytatem z odcinka „Akademii Pieniądza” na temat Steve’a Jobsa. „I love she” to cytat z Maffashion, który został usunięty z jej Facebooka po tym jak Internauci zaczęli się śmiać, że Julia nie zna Angielskiego (sam szczerze mówiąc wierzę, że coś jej ucięło w poście, ale przecież w kontekście Kancia nie ma to żadnego znaczenia). Dziś wszyscy jesteśmy bi. Logerami. Na tych butach dobiegniesz do Blong Forum Gdańsk 2014 w Sopocie, i zdobędziesz grend pricks blongosfery. W sumie szczególnie zadowolony jestem z wymowy „prix” jako „pricks”, czyli – nie owijając w bawełnę – angielskimi „kutasami”. Grand Pricks Blongosfery! Do zobaczenia za… rok? No i to tyle. Dzięki wszystkim za miłe słowa na temat naszego występu, dziękujemy osobom obecnym na sali i wszystkim, którzy nam pomogli zrealizować ten projekt. W szczególności podziękowania należą się Ewie i Idzie, od strony Blog Forum, które obdarzyły nas ogromnym zaufaniem, do samego końca nie wiedząc, czy nie narobimy jakiegoś mega wstydu. Jeśli będzie zainteresowanie, Krzysztof Kanciarz na pewno jeszcze niejednokrotnie przyleci do Polski by radzić, motywować i pomagać. Tak sobie myślę, że jeśli to wystąpienie ma coś znaczyć – poza po prostu byciem lolcontentem – to udowodniło ono przede wszystkim, że blogosfera potrafi się zaśmiać z samej siebie. Wiadomo, że nic chamskiego ze sceny nie padało, ale wzajemne głaskanie się to na pewno nie było. Prywatnie bawi mnie, że wiele osób po BFG pisało, że najlepsze były wystąpienia Owsiaka i Kanciarza. Bawi mnie też, że przy całej zajawce na standup, stworzyliśmy coś bliższego kabaretowi niż standupowi. „Stałeś się tym, z czym walczyłeś”. We wspisie wykorzystano zdjęcia Agnieszki Wanat – Aguincredible Wyświetleń: 5654  Podobne wpisy: No related posts. 