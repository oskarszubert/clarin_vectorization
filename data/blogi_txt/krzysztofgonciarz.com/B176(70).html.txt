Tajemnicą poliszynela jest, że Andrzej Sapkowski ma wszystkich w dupie. Krąży mit o tym, że jak CD Projekt negocjował z nim nabycie licencji na wiedźmińskie gry, to Sapkowski powiedział że nie usiądzie z nimi do stołu, póki nie przyjedzie catering. Jego opryskliwe zachowanie na konwentach było przedmiotem plotek tak długo, aż wszyscy zdali sobie sprawę, że to dla niego norma. Sam kiedyś przeprowadziłem z nim wywiad mailowy, o którym mój ówczesny redaktor naczelny zdecydował, że idzie do szuflady – bo pisarz kąśliwie obrażał twórców gry, jej fanów, nas i w ogóle cały zajawiony na Białego Wilka świat. Taki właśnie mizantrop dostarczył jedno z najintensywniejszych przeżyć literackich mojej nastoletniości, jakim była wiedźmińska saga. Pamiętam, jak mając chyba 15 lat, pojechałem z rodzicami na wakacje i wziąłem ze sobą jeden – trzeci – tom sagi. Przeczytałem go w jednej trzeciej pobytu, by przez pozostały czas chodzić po ścianach z frustracji, że nie zabrałem od razu dalszego ciągu. Bo proza Sapkowskiego ma wszystko, czego potrzebuje dorastający chłopiec. Są twardzi, ikoniczni bohaterowie, rubaszne poczucie humoru, konkretne sceny erotyczne, czary i potwory. Wszystko to jest napisane w sposób nieobraźliwy dla czytelnika, ładnym językiem pełnym ciekawego słownictwa, a osadzone na szaro-szarej moralności, tak dobrze wyekstrahowanej przez scenarzystów dwóch dotychczasowych adaptacji przygód Geralta w świecie gier wideo. Sezon Burz ma to wszystko. Książka wciągnęła mnie niepomiernie, przeczytałem ją na jedno posiedzenie – co przy moim przesiąkniętym przez internetową wielozadaniowość mózgu jest dużo większym osiągnięciem niż kilkanaście lat temu. Tylko że choć trudno się od niej oderwać z przyczyn sentymentalno- estetycznych – bo *przyjemnie* się to, kurde, czyta po prostu – z drugiej strony razi mnie, jak bardzo Sapkowski operuje stworzonymi przez siebie samego schematami. Jeśli pojawia się czarodziejka, Geralt pewnie niebawem będzie uprawiał z nią seks. Jeśli pojawia się postać arystokraty, pewnie stoi za nim dworska intryga. Jeśli dworska intryga, to pewnie przewidziana w innej dworskiej intrydze. Źli jak zawsze mają u Sapkowskiego spore szanse na wmiecenie swoich win pod dywan. Biedni wieśniacy natomiast, gdziekolwiek się Geralt nie pojawi, akurat są prześladowani przez kryjącego się w okolicy potwora. Skutek tego wszystkiego taki, że Sezon Burz nie oferuje fanom serii żadnego absolutnie zaskoczenia. Owszem, znajdziemy tu lekkie (powtarzam: lekkie) poszerzenie wiedźmińskiego „lore”, pojawi się nieco nowych czarów, potworów i istotnych z punktu widzenia świata postaci, jednak w żadnym momencie książka nie wychodzi poza schemat. Gdyby nie tak długa przerwa Sapkowskiego w pisaniu przygód Geralta, pewnie to o czym piszę byłoby dużo poważniejszym problemem niż jest teraz. Bo jakkolwiek by to nie był odgrzewany kotlet, czyta się tego kotleta przyjemnie. Niektóre sceny zrobiły na mnie bardzo duże wrażenie (jak cały segment na statku ściganym przez lisicę) i niejednokrotnie parsknąłem śmiechem na zabawnie dosadne teksty postaci i narratora („jego podbródek miał przedziałek, przez co wyglądał jak miniaturowa dupa”). Przyjemnie spędzony czas, ot co. Fani serii zastanawiali się, jak Sezon Burz wpasuje się w dotychczasowe książki o Wiedźminie – okazuje się, że akcja umieszczona jest, powiedzmy, pomiędzy dwoma tomami opowiadań poprzedzających sagę. Na końcu natomiast znajdziemy nawiązanie do zakończenia pięcioksięgu, bardziej na zasadzie pstryczka w nos fanom, niż faktycznego odniesienia się do kontrowersyjnego urwania akcji. Andrzej Sapkowski we współczesnych czasach ma konkurencję na własnym terytorium: scenarzystów z CD Projekt RED. Sezon Burz dowodzi, paradoksalnie, że dystans między mistrzem a uczniami jeszcze nigdy nie był tak krótki. Wiedźmińskie gry bezbłędnie operują schematami opracowanymi przez autora, a dodatkowo poczynają sobie ze światem przedstawionym dużo odważniej niż on sam w najnowszej książce. Na tej konfrontacji niby zyskać mogą tylko gracze i czytelnicy, ale znając cokolwiek krytyczny stosunek Sapka do gier o Geralcie, pojawia się obawa, czy autor się w pewnym momencie zwyczajnie nie obrazi. Trochę żartuję, ale trochę nie. Dziwne były okoliczności premiery tej książki. W świecie, w którym dzieła kultury anonsuje się przynajmniej pół roku przed wydaniem, dostaliśmy – nomen omen – grom z jasnego nieba w postaci „zamów dzisiaj, a za trzy dni dostaniesz książkę, na którą czekasz od dekady”. Trochę niespodziewanie z balona oczekiwań uleciało powietrze – a książka, która trafiła do sprzedaży nie powala na łopatki, jest natomiast kompletnie zwyczajnym epizodem z życia Geralta. Czytanie jej jest zwyczajnym epizodem z życia jego fanów. Ale myślę sobie, że może z Andrzeja Sapkowskiego dzięki temu też uszła jakaś presja – jeśli humorzasty autor w ogóle taką czuł. Może teraz, jak już machina poszła w ruch, przyjdzie czas liczyć na więcej. Sezon Burz jest co prawda zamkniętą całością, ale zostawia jedną furtkę, która może przerodzić się w kolejny tom. Albo sagę. Wyświetleń: 26239  Podobne wpisy: No related posts. 