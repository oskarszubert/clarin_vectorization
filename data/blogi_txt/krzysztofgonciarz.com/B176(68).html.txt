Największym tasiemcem anime, jakiego w życiu obejrzałem, był Dragon Ball. Był to też dla mnie pierwszy – i wciąż jedyny tak rozbudowany – kontakt z tzw. shōnen anime, czyli animacjami w których „głównie się biją”. Trudno jest uciec przed opinią, że tego typu seriale są skierowane do gimbazy, ba, taka jest w istocie prawda, jednak ich głupkowata formuła wciąż mi się podoba. Żeby poznać coś nowego z tego nurtu, zabrałem się jakiś czas temu za Bleacha – obok Naruto najpopularniejszego chyba współczesnego odpowiednika Dragon Balla. Spośród ponad 360 odcinków tej serii, w chwili pisania tych słów jestem na numerku 310, w którym to momencie główna oś fabularna serii wydaje się zamykać, a dalszy ciąg już chyba sobie odpuszczę. Niezmiernie się za to cieszę, że udało mi się zaliczyć takiego kolosa! O czym to jest? Nie będę przepisywać Wikipedii, więc w telegraficznym skrócie: serial opowiada o walce Shinigami – takiej jakby spirytualnej, quasi-samurajskiej policji dbającej o równowagę świata – z rozmaitymi siłami, które tę równowagę zaburzają. Są potwory, zdrajcy i intrygi. Głównym bohaterem jest Ichigo Kurosaki, typowy dla anime licealista, który nagle zdobywa moc Shinigami i dowiaduje się o istnieniu całego świata duchów, którego zwykli ludzie nie widzą. Na początku serii jest dość dużo typowych dla anime motywów szkolnych, ale ten wątek dość szybko przechodzi na dalszy plan. Koniec końców, głównie się tu biją: potężni wojownicy z potężnymi potworami, w najrozmaitszych konfiguracjach. Jak przez to przebrnąć? Bleach zaczyna się od intensywnej, wciągającej fabuły, która zajmuje trzy pierwsze sezony – 63 odcinki. Tę część warto polecić każdemu, bo to segment chyba uniwersalnie uważany za szczytowe osiągnięcie serii. W ciekawej historii ciągle pojawiają się nowi bohaterowie, walki są natomiast niezbyt długie i dość nieprzewidywalne. Serial bawi się nieco konwencją „dobrych” i „złych” postaci, dzięki czemu przez dużą część tej sagi nie do końca wiemy, komu kibicować. Na końcu trzeciego sezonu jest twist za twistem, no i niestety jeśli się wciągnęliśmy, to przed nami dłuższa przeprawa przez pozostałą część serialu. Przeprawa pod górkę. Bo niestety później przez długi czas jest coraz gorzej. By się nie zniechęcić, warto zapoznać się z listą referencyjną odcinków, by dowiedzieć się które są oparte na mandze (czyli opowiadają obowiązującą, główną historię), a które są tzw. fillerami, czyli odcinkami które nic kompletnie nie wnoszą, a powstały tylko po to by fabularnie serial nie przeskoczył równolegle wydawanych w Japonii komiksów. Sam polecam tę listę. Z następnych sezonów kompletnie odpuściłem te o numerkach 4, 5 i 9 – choć ten ostatni zamierzam nadrobić, bo podobno opowiada ciekawą i zamkniętą fabułę. W pozostałych sezonach wciąż znajdują się pojedyncze odcinki fillerowe, które najlepiej jest w większości olać (niektóre bywają śmieszne, ale żadnego nie wytrzymałem w całości). Najgorsze i najtrudniejsze było jednak dla mnie przebrnięcie przez cały środek serii, bo z jednej strony opowiada ona główną fabułę, ale z drugiej robi to coraz gorzej. Bohaterowie – i to ci najmniej fajni w całym świecie przedstawionym – podróżują przez świat „złych”, tzw. Hueco Mundo (hiszpańskie nazewnictwo to w ogóle w tej serii dość absurdalny niuans), i toczą tam serię nic nie wnoszących, nudnych i niepotrzebnych walk. Które ciągną się i ciągną i ciągną. W pewnym momencie zacząłem ten serial oglądać na fast- forwardzie, a w końcu – obczajając już tylko po kilka- kilkanaście sekund losowo wybranych fragmentów odcinków. Niby okrutne, ale gdyby nie takie olewackie podejście, nie dostałbym się do mięsa, które czekało na końcu. Trzeci segment głównej fabuły serii, tzw. sagi arrancarów, stanowi wielka bitwa przez którą przewijają się praktycznie wszystkie istotne postacie. Tu znowu musiałem nieco skipować – szczególnie przy początku, gdy walczą ze sobą mniej ciekawi bohaterowie – ale im później tym ciekawiej. Trzeba mieć jednak do tej serii odpowiednie nastawienie, bo na tym etapie fabuła jest już naprawdę szczątkowa, a chodzi tylko o oglądanie efektownych ataków, form i mocy. Gimbaza, mówiłem, ale mnie to bawi, zabijcie mnie. Jeśli chodzi o język, w którym polecam tę serię oglądać, to oryginalny nie będę: po Japońsku jest fajniej. Mówię to zobaczywszy większość serii po Angielsku – dubbing jest tam niezły, ale straszliwie uwypukla schematyczność dialogów i wszystkie głupoty fabularne. Japoński voice-over jakoś to po prostu maskuje, albo przynajmniej powoduje że jesteśmy bardziej wyrozumiali, „bo to Japończycy”. W oryginale jest po prostu łatwiej wytrzymać niektóre filozoficzne wymiany poglądów bohaterów. Co mi się podobało  Moce! Pod tym względem Bleach podobał mi się dużo bardziej od Dragon Balla, bo każdy z ważniejszych bohaterów ma kompletnie inny zestaw asów w rękawie. I mówimy o naprawdę grubym spektrum tych asów: od przyzywania olbrzymów, przez manipulację czasem, kontrolę umysłów, iluzję, żywioły, latające płatki kwitnącej wiśni i mnóstwo innych. Pojawiają się też dziwactwa w stylu miecza, który powoduje, że z każdym zadanym ciosem broń przeciwnika staje się dwukrotnie cięższa. Od pewnego momentu oglądałem tę serię chyba głównie po to, żeby zobaczyć, jakie są wyższe formy wszystkich co fajniejszych postaci – i kompletnie się nie zawiodłem. Moim faworytem jest chyba sposób, w jaki jeden naukowiec dojechał drugiego – kto widział, ten wie. W momencie, w którym skończyłem serię oglądać, część bohaterów nie pokazała jeszcze swoich wyższych form, także jaranko. Bohaterowie. W szczególności ekipa kapitanów Shinigami i ich poruczników. Niby jest to zbiór pewnych stereotypów anime, ale postaci są często niejednoznaczne: czarne charaktery mają zwykle swoje motywacyjne backstory, a pośród „dobrych” znaleźć można sporo odcieni szarości. Raz jeden typ pokazuje, że mimo swojej domniemanej szlachetności nie ma kompletnie ochoty na walkę fair-play, raz z kolei widzimy wśród „dobrych” kogoś tak złego, że pasowałby na drugą stronę barykady – i wcale nie okazuje się żadnym zdrajcą, po prostu jest odrażająco fajnym typem. Długość walk. Głupio to może zabrzmieć w kontekście anime które ma ponad 300 odcinków, ale dłużyzny – choć obecne – nie są ekstremalne, jeśli już uda nam się odcedzić ważne wątki od pomijalnych. Nawet najbardziej epickie walki trwają tu max 2, 3 odcinki, duża cześć walk zamyka się w jednym. Jeśli ktoś przemęczył się przez Dragon Balla i pamięta walkę Goku z Freezą to pewnie odetchnął z ulgą, bo tam to jednak było lekkie przegięcie. Urahara, Gin i Kyoraku. Moi faworyci w gronie serialowych postaci. Tak bardzo cool. Poczucie humoru. Sporo tu pobocznych postaci komediowych, niektóre naprawdę wkurzające i niepotrzebne, ale ogólny poziom humoru serii stoi dla mnie na wysokim poziomie. Czasami trafiają się tematy zaskakująco hardkorowe jak na target, do którego skierowane jest to anime – jak choćby komediowa obleśność ojca głównego w stosunku do swoich córek, wątki homoseksualne, czy meta-beka z karykaturalnie wielkich biustów niektórych postaci kobiecych.  Co mnie denerwowało  Postać Orihime. O mój Boże, jak ja bym chciał, żeby jej w tym serialu nie było. Płaczliwa uczennica z ogromnymi cyckami, którą albo ktoś w danym momencie porywa, albo płacze że nie ma mocy by bronić swoich przyjaciół, albo prowadzi bezcelowe wewnętrzne monologi o poświęceniu. Jej jedyną prawdziwą rolą w scenariuszu jest wzbudzanie wyrzutów sumienia innych bohaterów, że nie dali rady zapobiec jej porwaniu. Chad. Bohater z dupy. Wciąż mówi o obronie przyjaciół i poświęceniu – podobnie jak Orihime, tylko w przeciwieństwie do niej czasami coś z tym robi. Jego życiową motywacją jest obrona głównego bohatera, bo ten kiedyś pomógł mu pobić jakichś dresiarzy w młodości. Tak, to jest powód dla którego ten kolo przez 300 odcinków przekracza kolejne kręgi niebios i piekieł za swoim ziomkiem. Schematyczność walk. OK, to jest „anime gatunkowe” i zdaję sobie sprawę, że operowanie schematami jest konieczne, schematów jest jednak zbyt mało i zbyt często się powtarzają. Jeśli „zły” zabiera się do zadania ostatecznego ciosu, w ostatnim momencie pojawi się pomoc. Jeśli „zły” zadał ostateczny cios, to „dobry” wiedział że jest na niego odporny. Jeśli „dobry” szybko pokonuje „złego”, ten po chwili zaczyna się śmiać, mówiąc że udawał. Co dwie minuty ktoś mówi „Nie doceniasz mojej mocy”. Panuje zasada, że prawie tu nie ma walk wyrównanych: jeden koleś jedzie drugiego jak chce, po czym następuje twist i role się odwracają. Bo jeśli ktokolwiek nie używa swojej ostatecznej formy, wiesz że walka potrwa jeszcze z pół odcinka albo cały. I tak dalej, i tak dalej. Wiele z tych sytuacji dałoby się opowiedzieć dużo ciekawiej i bardziej nieszablonowo. Pojawiają się bitwy, które regułom zaprzeczają, ale zdecydowanie zbyt rzadko. Nieśmiertelność prawie wszystkich „dobrych”. Spoiler: przez całą serię prawie nikt z „dobrych” nie ginie. Nawet postacie, których śmierć zasugerowano, po pewnym czasie okazują się wychodzić ze szpitala. Z jednej strony zabija to napięcie, z drugiej jest po prostu dość absurdalne: bo przecież „źli” zwykle giną po przegranej walce. Im później w serii, tym więcej złych zostało pozabijanych, a dobrzy wciąż z prawie zerowymi stratami. Aż zaczynasz się zastanawiać, czy oni czasem nie oszukują tych bidoków z Hueco Mundo. Ja wiem, że zabijanie bohaterów w długich seriach jest trudne, ale przynajmniej kilka drugoplanowych postaci spokojnie można było poświęcić. Albo zrobić jakiś scenariuszowy wytrych w stylu Dragon Balla, gdzie śmierć w pewnym momencie zmienia w zasadzie tylko tyle, że nagle masz aureolkę nad głową i siedzisz sobie na prywatnej mini-planecie jednego grubasa. Na całe szczęście nieśmiertelność dobrych postaci nie oznacza, że nie przegrywają oni walk – to się zdarza w miarę regularnie. Głupoty fabularne. Dooobra, znowu – taka konwencja. Nie ma co się czepiać, bo tak ma być. Ale momentami naprawdę nóż się w kieszeni otwiera na absurdalność niektórych intryg. Jeśli ktoś jest wrażliwy na takie rzeczy, najlepiej niech sobie tę serię odpuści, przynajmniej od końca trzeciego sezonu.  No i tyle. Obejrzę jeszcze dwa pominięte sezony – 9. i 11. – i na tym chyba skończę przygodę z Bleach. Chętnie poznam Wasze opinie na temat tej serii, wiem że temat budzi emocje, bo ilekroć pisałem o nim na Facebooku, komentarzy było mnóstwo. Na pewno wiele osób będzie mi teraz polecać Naruto, ale wierzcie mi, muszę odetchnąć przed następną tej skali przeprawą. Najlepiej kilka lat. Wyświetleń: 18702  Podobne wpisy: No related posts. 