Nad rynkiem gier wideo zawisło widmo śmierci szarej strefy. Coraz częściej mówi się, że nowa generacja konsol wykorzysta systemy na stałe wiążące zakupiony egzemplarz gry z jego nabywcą. Oznaczałoby to koniec popularności „tańszych odpowiedników” na Allegro,  koniec dzielenia się grą z członkami rodzin i przyjaciółmi, koniec wypożyczalni (w Polsce i tak nieobecnych). A ja jestem niemal stuprocentowo pewny, że ten krok zostanie przez branżę gier wykonany. W obronie drugiego obiegu używa się podobnych argumentów jak w przypadku piractwa: wytwory i produkty mogą dotrzeć do większej liczby osób,  ludzie poznają więcej fajnych rzeczy, więc potem kupują więcej – obcykani w kulturze konsumenci są na świecie potrzebni.  Rynek nie czerpie jednak żadnych bezpośrednich korzyści z odsprzedaży i wypożyczania gier przez użytkowników: stąd system online pass (zarezerwowanie części funkcji gry tylko  dla pierwszego nabywcy poprzez kod-zdrapkę) i inne próby skierowania ludzi do sklepów zamiast do aukcji internetowych. Działamy sobie na rynku, który przyzwyczaił się do pewnej patologii: 3 dni po premierze każdą grę można kupić za pół ceny na Allegro (bo ktoś szybko przeszedł i odsprzedaje, póki gorące), więc kupujący nówkę w sklepie jest frajerem. No chyba że wypracował sobie już taki schemat działania: kupuje nowe i od razu odsprzedaje, przez co każda nowa gra konsolowa wychodzi go mniej niż 50zł. Mnie też się zdarza. Ale czy jeśli kupujemy używaną grę – „zamiast” ją piracić – i mówimy że robimy to z szacunku do twórcy, to czy nie wpadamy w pułapkę? Czy w przypadku dóbr intelektualnych, nie związanych silnie z żadnym fizycznym przedmiotem, definicje drugiego obiegu i piractwa nie wymykają się trochę naszej intuicji?  Kiedy gra niezależna wychodzi na Steamie, nikt nie krzyczy że nie może jej po przejściu odsprzedać. Czy to naprawdę co innego? Obecna sytuacja prowadzi do paradoksu, w którym cyfrowa kopia np. takiego Mass Effecta 3 jest towarem wybrakowanym. Nie ma pudełka ani nośnika (ma to coraz mniejsze znaczenie, ale jeszcze jest istotne dla wielu osób), nie możemy jej potem nikomu odsprzedać (mówię o systemach Steam, Origin, Xbox Live Games on Demand czy PlayStation Store, gdzie gra przypisywana jest do profilu użytkownika), a cena jest zwykle taka sama albo *wyższa* niż pudełkowa.  Trochę absurd. Obecny rynek cyfrowej dystrybucji jest, jak dla mnie, funkcjonalny tylko w przypadku „małych” gier, segment AAA błyszczy na nim tylko w przypadku agresywnych promocji, takich jak ostatnia świąteczna akcja Steama. Po wprowadzeniu blokady używanych egzemplarzy,  wartość sklepowych kopii gier zostanie zredukowana do obecnej wartości kopii z cyfrowej dystrybucji. To mocny cios w sieci handlowe. Ktoś naiwny mógłby pomyśleć, że jeśli po śmierci drugiego obiegu gry staną się bardziej rentowne, ceny spadną. To oczywiście nie nastąpi, dlatego należy się dobrze zastanowić, co użytkownicy dostaną w zamian za stratę, którą – z punktu widzenia komfortu użytkowania – poniosą w następnej generacji sprzętu? Bo nie ulega żadnej wątpliwości, że coś tutaj, jako użytkownicy, tracimy: przede wszystkim dostęp do większej liczby tytułów, ale nie tylko. Kiedy kupuję grę, którą interesuje się również moja dziewczyna, mam świadomość że robię prezent nam obojgu. Czy tak już nie będzie się dało? Może faktycznie czas na w miarę ostateczne rozwiązanie, bo podchody online-passów średnio zdają egzamin. Tylko są o to kłótnie na forach, a faktycznego efektu brak – bo z obawy przez hejtem, wydawcy nie ryzykują odcięcia użytkowników drugiego obiegu od treści faktycznie istotnych (parę razy zdarzyło mi się kupić nową grę i nawet nie zużyć kodu online pass – bo nie czułem potrzeby). W przypadku hardware’owej blokady używanych gier, cały flame Internetu spadnie na właścicieli platform, a developerzy i wydawcy będą relatywnie wolni od krytyki – to niezła karta przetargowa. Platforma, która „wygra” wojnę o drugi obieg na pewno zdobędzie sine, biznesowe plecy. A czy będzie mogła sobie pozwolić na obniżenie cen? Sony jakoś tego nie zrobiło mimo skutecznych (do czasu, ale zawsze) zabezpieczeń antypirackich, więc na cuda bym nie liczył. Pamiętajmy jednak, że następna generacja konsol znacząco podniesie koszty produkcji gier wideo: większa rentowność może być jedynym sposobem na to, żeby cały rynek dalej funkcjonował tak jak dotychczas. Zawsze powtarzam, że najważniejszy jest szacunek do twórcy. To jest jakiś aksjomat, do którego sprowadzić można naprawdę wiele skomplikowanych procesów. Tak długo, jak będą powstawać świetne gry, chcę żeby ich twórcy żyli sobie w dostatku i komforcie. Kupowanie używanych gier niezbyt im w tym pomaga, ale hej, jestem też trochę samolubny – i chcę czasem mieć trochę taniej. Przed branżą gier trudna decyzja. Nie spłycajmy jej do poziomu „korporacje są pazerne, a nam się należy„. Wyświetleń: 1926  Podobne wpisy: No related posts. 