Dlaczego seriale są tak często ściągane nielegalnie z sieci? UWAGA: Artykuł ten nie jest popieraniem ani próbą racjonalizacji piractwa. Jest wskazaniem problemów, z którymi dostawcy treści w Internecie powinni się zmierzyć. Bo jeśli poprzestaniemy na stwierdzeniu że 90% konsumentów łamie prawo i trzeba ich dojechać, to obudzimy się z ręką w SOPA.  1. Nie znamy ceny jednego odcinka Internauta racjonalizuje ściąganie serialu, bo przecież można go zobaczyć gdzieś w telewizji „za darmo”. W tym schemacie myślenia pominięte są reklamy oraz opłata abonamentowa – ale o obydwu tych kosztach nie myśli się jak o cenie konkretnego odcinka. Brak jest określonej „wartości” epizodu w umyśle konsumenta. Bo skoro „wystarczyłoby włączyć tv o danej porze”, to dlaczego alternatywą ma być zakup DVD rok później? 2. Brak dobrych, legalnych usług Torrenty serwują seriale najszybciej i najwygodniej. Oczywiście, żeby zostać serialowym piratem, trzeba zainstalować jakieś podejrzane oprogramowanie, chodzić po stronach z porno-bannerami i być narażonym na ściągnięcie godzinnej wersji teledysku Ricka Astleya. I mimo to DALEJ JEST TO WYGODNIEJSZE niż większość płatnych alternatyw. To daje do myślenia, prawda? Dobrze, że do Polski weszło HBO Go, że jest ipla, i że TVN bezproblemowo streamuje swoje Top Modelki w sieci. Wciąż czekamy jednak na usługę, która będzie działać szybko (premiera w USA = premiera w Polsce), będzie kompletna (zobaczymy tam zarówno Mad Men, jak i Cowboy Bebop czy Hell’s Kitchen – bo piraci mają to wszystko w jednym miejscu) i wygodna (dobra jakość filmów, napisy, struktura inspirowana Steam). Jestem gotowy za to płacić rozsądną kwotę każdego miesiąca, a także wytrzymywać przerwy reklamowe porównywalne z telewizyjnymi. UWAGA: Oczywiście nikt nie może liczyć, że po wejściu nawet bardzo dobrej usługi typu Hulu do Polski wszyscy nagle zapomną o przyzwyczajeniach i rzucą się na nią. Przed dostawcą treści długa i trudna droga do zdobycia lojalnych klientów. 3. Kolekcjonerskie DVD Mam w swojej kolekcji sporo DVD z serialami, to zwykle bardzo ładne wydawnictwa, które po prostu fajnie mieć. Ale zakup DVD z serialem jest w dzisiejszych czasach dość sporą deklaracją, że jesteśmy fanem danego dzieła. Wytwory kultury dawniej kupowało się, żeby je poznać – dziś coraz częściej zakup oryginału staje się formą nagrody dla twórcy, że zrobił coś fajnego. Niemniej, DVD stały się kolekcjonerskimi przedmiotami dla fanów. Dobrze, że istnieją, ale dziwnie czułbym się kupując na DVD coś słabego. Bo potem ktoś zobaczy u mnie na półce i uzna, że wstyd. Może serialowe DVD powinny być tańsze, a przy tym mniej „ekskluzywne”? Albo powinny istnieć dwa modele sprzedaży DVD: budżetowy (sam serial, skromne wydanie) i kolekcjonerski (dodatki, wypas pudełko). Oczywiście pomijam tu fakt, że DVD ukazują się z opóźnieniem, które już samo w sobie powoduje że fani danego tematu dawno znają wszystkie odcinki na pamięć. 4. Porcjowanie kradzieży Jeden odcineczek nic nie boli, prawda? Rozgrzeszenie przychodzi łatwiej, kiedy mamy do czynienia z sumą małych grzeszków. Nikogo nie zabijamy, tylko regularnie okładamy go po plecach patykiem. Na toplistach popularnych torrentów rzadko są kompletne sezony seriali. 5. Kulturowe łakomstwo Chcemy wchłaniać, konsumować, poznawać – to już zostało udowodnione w „Obiegach kultury” (Google!), że Internauci poznają najwięcej wytworów kultury i przy okazji wydają na nie najwięcej pieniędzy. Na tym niestety korzystają seriale „wielokrotnego użytku” – odcinek Family Guya można oglądać wiele razy, więc zakup DVD przyjdzie nam łatwiej niż w przypadku „Gry o Tron”, która – jak już znasz twisty – nie budzi już takich emocji. 6. Brak dostępu Wielu seriali po prostu u nas nie ma. Ani w TV, ani w streamingu, ani w Empiku. Albo pojawiają się zbyt późno. Człowiek nie mający żadnych opcji, a żywo zainteresowany danym tematem, zawsze znajdzie sobie uzasadnienie, żeby ulec pokusie ściągnięcia serialu na nielegalu. 7. Nienawiść do reklam i komercji Teraz, dla odmiany, policzek w stronę Internautów. Reklamy finansują znakomitą większość wytworów współczesnej popkultury, a znakomita większość wytworów współczesnej popkultury powstaje pod kątem komercyjnych zastosowań. Bojkotując wyświetlanie reklam w przerwach serialu (np. przez instalowanie wtyczek blokujących) rzucamy kłody pod nogi ludziom, którzy próbują zmieniać skostniałe standardy dystrybucji i usług internetowych. Zmiany wymagają racjonalnego podejścia z obydwu stron: twórców należy szanować (dużo bardziej niż wydawców i dystrybutorów!) oraz rozumieć, że oni również muszą z czegoś żyć. A jeśli robią fajne rzeczy – niech żyją w dostatku. Ja chętnie dołożę parę groszy do Ferrari mojego ulubionego reżysera. 8. Społeczna akceptacja Seriale „oglądamy wszyscy”. Większość z nas nie ma jak zobaczyć premierowego odcinka Boardwalk Empire, kiedy ten jest emitowany na HBO. Mimo to, nikt się nie krępuje komentować nowe odcinki na Facebooku czy recenzować ich na blogu. W ten sposób wpadamy w błędne koło – skoro nasi ulubieni blogerzy o tym piszą, czujemy się zobligowani i rozgrzeszeni żeby ściągnąć i zobaczyć samemu. Wtedy napiszemy, że nam się podobało, i zobaczy to naszych kilkaset znajomych w sieciach społecznościowych.  Oczywiście z drugiej strony można by się zastanawiać, ile seriale mimo wszystko zyskują na takim marketingu szeptanym – ale to sprowadza dyskusję na tory „ogólnopirackie”.   Następny punkt dopisany pod wpływem sugestii Czytelników.  9. Lektor Grupa docelowa współczesnych, modnych seriali mówi po angielsku. Pozostali nie mówią, ale potrafią czytać – czytać napisy. Telewizyjny standard filmów z lektorem nie działa na młode pokolenia, i dobrze, bo trzeba się uczyć języków obcych. Dostawcy treści i dystrybutorzy: pamiętajcie o tym. „W TVN leci fajny film, ale z lektorem, ściągnę go sobie” – to nie jest wcale egzotyczny scenariusz.   *** Branża seriali jest w stanie działać i przynosić zyski w Internecie. Dostawcy treści muszą się jednak zmierzyć z szeregiem problemów, takich jak te wymienione wyżej. Macie inne pomysły na powody, dla których tak często seriale są piracone? Wyświetleń: 3290  Podobne wpisy: No related posts. 