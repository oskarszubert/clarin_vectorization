Zdarzyło mi się przejechać tramwajem na gapę. Nie raz i nie dwa! Czy to czyni mnie złym człowiekiem? Nie wiem, ale na pewno nie ma się czym chwalić. Karę moralną płaciłem za każdym razem, bo nie dość, że źle mi było tak bezczelnie wykorzystywać dobro publiczne bez uczciwego płacenia nieuczciwej ceny, to w dodatku sam przebieg mojego przestępstwa był stresujący. Oglądanie współpasażerów pod kątem „czy jest kanarem czy nie” jest uwłaczające i dla mnie, i dla nich. Co gorsza, nigdy nie złapano mnie bez biletu, więc pozostaję zarazem recydywistą jak i geniuszem zbrodni. Mój problem nie jest jednak kryminalnej natury, bo ja naprawdę chciałem za ten cholerny bilet zapłacić. Nigdy nie jechałem komunikacją miejską z zuchwałym zamiarem wydymania systemu, jestem na to zbyt porządny. Taka sytuacja: wsiadasz do tramwaju mając tylko banknot 10zł w kieszeni. Co robisz? Pytasz się wszystkich dookoła, czy mają rozmienić? Jezu, dla introwertyka to większe upokorzenie, niż ta durna kara za brak biletu. Nie masz gotówki? Pałuj się. Możesz sobie wypłacić z bankomatu 50 zeta, jeśli jakimś cudem był obok przystanku, ale pani w kiosku powie ci, że nie ma wydać, motorniczy wyśmieje, a współpasażerowie z zażenowaniem odwrócą od ciebie wzrok. Jesteś sam ze swoim hajsem, i siedzisz na skrzynce dynamitu z napisem „proszprzygotowaćbilecikidokontroli”. Ej, wypłaciłem te pięć dyszek na bilet, a nie na łapówkę dla kontrolera. Mógłbym sobie kupić kartę miesięczną i byłoby po problemie, pewnie. Tylko że ja nie jeżdżę tramwajem na tyle dużo, żeby mi się to opłacało. MPK, zamknij się i weź moje pieniądze, weź te cholerne 2.80 za przejechanie JEDNEGO PRZYSTANKU bo mi się spieszy i kij ci w oko. Technologia i tak poszła sporo do przodu, bo teraz w Krakowie mamy automaty biletowe. Do niedawna, jeśli nie pomyślało się zawczasu, bilety trzeba było kupować u zawsze wkurwionego kierowcy, który najwyraźniej źle się czuł w roli ekspedienta i wolał w skupieniu prowadzić swojego parotonowego PRL-owskiego mecha. Teraz są automaty, tak, takie które przyjmują tylko bilon, w dodatku dość wybiórczo, bo co drugą monetę wypluwają. Najlepszym lifehackiem wymyślonym w naszym mieście jest udawanie, że kupuje się bilet, aż dojedzie się do stacji docelowej. Łatwo się to robi, bo automaty same z siebie nie pomagają w szybkim załatwieniu sprawy, a przecież wypada przepuścić czekającą w kolejce kobietę, a potem następną i następną, prawda? Niby skuteczne, ale to jest OŚMIESZAJĄCE bo mnie naprawdę stać na DWAOSIEMDZIESIĄT za jeden przystanek i nie mam ochoty robić wokół tego studenciakowej szopki, bo i na piwo przy stacji docelowej mi starczy bez szachrajstwa. Ach, jeszcze jeden kontrargument mi powiecie. MoBilet, czyli aplikacja na smartfona, przez którą można płacić za przejazd. Owszem, bardzo dobra. Tak długo, jak masz doładowane konto – jeśli nie, w tramwaju czeka cię dzika przejażdżka przez krainę przypominania haseł, internetowych przelewów, Dotpayów, kodów smsowych i opóźnień pomiędzy serwerami. Udało mi się kiedyś doładować MoBilet na odcinku Wesele – Plac Inwalidów (jakieś 5-6 przystanków), w tym czasie byłem nielegalny, a na wymówkę „panie konduktorze, właśnie robie przelew żeby doładować appkę przez którą kupię bilet” sam bym się gościowi zaśmiał w twarz. Błagam, niechże ktoś w końcu odpali płatności zbliżeniowe w komunikacji miejskiej, bo ja się nigdy nie nauczę myśleć o opłacie za bilet tramwajowy wcześniej niż w momencie płacenia. Niejednokrotnie zdarzyło mi się wziąć taksówkę zamiast autobusu, bo wiedziałem że tam przynajmniej nikt mnie z banknotem nie aresztuje. Także MPK, jeszcze raz: zamknij się i weź moje pieniądze. Wszystko co napisałem sprowadza się do hasła: nigdy nie pojadę tramwajem na gapę, jeśli tylko zawsze będę mógł komfortowo zapłacić za przejazd. Kiedy o tym myślę, problem zaczyna mi nienaturalnie przypominać dyskusje na temat pirackich kopii gier: kiedy nielegalne źródła są łatwiej dostępne niż legalne, to uczciwi są karanymi. A jak jest w Twoim mieście? Też trzeba się nagimnastykować, żeby przejechać się autobusem na legalu? Wyświetleń: 14209  Podobne wpisy: No related posts. 