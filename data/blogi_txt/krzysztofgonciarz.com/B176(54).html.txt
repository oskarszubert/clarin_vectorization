Urban Outfitters to jeden z moich ulubionych sklepów: bo oprócz fajnych ciuchów ma w ofercie szeroki asortyment hipsterskich gadżetów, płyt, popierdółek, maskotek i – może przede wszystkim – książek. To taki sklep, w którym oferta kompletnie nie trzyma się kupy pod względem merytorycznym, a spaja je jedynie konsekwentna zajawkowość. Książka kucharska leży tam koło książki o słodkich zwierzątkach, memach internetowych, albumu o streetarcie, tomiku sprośnych dowcipów po Japońsku czy analiz tekstów Wu-Tang Clanu. Zdecydowanie miejsce dla mnie. Będąc ostatnio w Londynie odwiedziłem tę mekkę post-meta-hipsterstwa (ciekawostka: Urban Outfitters to w USA tani sklep na poziomie cen niższym niż nasz H M, natomiast w Wielkiej Brytanii ciuchy są tam KOSZMARNIE drogie; tak, te same ciuchy; 200 funtów za koszulę? naaah) i zgarnąłem z półki książkę, której tytuł jest zarazem tytułem tego wpisu. Wybór asortymentu Urban Outfitters znów mnie nie zawiódł.  Pełny tytuł tej małej książeczki to Damn Good Advice (For People with Talent!): How To Unleash Your Creative Potential by America’s Master Communicator. Jej autorem jest George Lois, kultowa postać świata reklamy – mówi się, że pierwowzór Dona Drapera z serialu Mad Men (bo też Lois tworzył już w latach 60.). Choć książka pozornie jest po prostu zbiorem motywujących sucharów, których nie powstydziłby się Krzysztof Kanciarz (gdyby zajmował się kreatywnością), tak naprawdę można ją traktować jako próbę rozłożenia własnej kreatywności na czynniki pierwsze.  Dorobek Loisa jest gigantyczny. To on stworzył ponadczasową kampanię „I want my MTV”, namówił Boba Dylana do zaangażowania się w protest przeciwko skazaniu Rubina Cartera i stał za kulisami kształtującego się wówczas ruchu społecznego, pomógł wykreować sukces marki Tommy Hilfiger, zaprojektował wiele niezapomnianych okładek dla magazynu Esquire, których oryginały dziś stanowią część stałej ekspozycji w nowojorskim Museum of Modern Arts. Ten gość ma podstawy do używania autorytarnego, bezkompromisowego tonu – w tej książce robi w 120 punktach-radach. Wskazówki dla ludzi kreatywnych autorstwa Loisa dotyczą różnych sfer życia: od zadbania o odpowiednio minimalistyczny wystrój miejsca pracy, przez naukę odpowiedniego podejścia do klienta, dystansu do własnej pracy, konsekwencji w działaniu, technik kreatywnego myślenia, czy po prostu bycia w porządku wobec otaczającego nas świata – przez chociażby ciągłe pamiętanie o swoich mentorach. Trochę w tym banału, ale ta mała książka tak naprawdę daleka jest od czerstwości poradników z półki self-help. To taki niezobowiązujący i zaskakująco bezpretensjonalny zbiór wskazówek, który można otworzyć na losowej stronie i znaleźć coś całkiem praktycznego.    Ciekawostka: wiecie co „oryginalny Don Draper” myśli o Mad Men? Otóż twierdzi, że ten serial kompletnie bez wierności i realizmu przedstawia kulturę Admenów końca lat 60., ignorując kompletnie kreatywną rewolucję tamtych czasów, a skupiając się na powpychanych wszędzie na siłę romansach. Zabawne, że mowa o serialu cenionym głównie za realizm i dbałość o szczegóły w odwzorowaniu epoki. Kupuje mnie anegdotyczny charakter przedstawionych rad: w większości są one oparte na solidnych i, delikatnie mówiąc, imponujących przykładach („zadzwoniłem do Micka Jaggera i wbrew temu co myślała wytwórnia, dał się namówić bo po prostu spodobał mu się pomysł”). Całości akompaniuje wysmakowany skład i projekt graficzny, który przecież przystoi książce autorytetu z zakresu kreacji. Jak ktoś będzie miał okazję tę książkę zgarnąć, to powinien – mnie się bardzo podobała. Da się ją łyknąć na jedno posiedzenie, choć raczej powinno się do niej wracać od czasu do czasu, dlatego ja jej prędko na półkę nie odłożę. Zupełnie na marginesie okazało się też, że dzięki tej książce poznałem wydawnictwo Phaidon, które ma w swojej ofercie multum świetnych pozycji z pokrewnych tematów. Zostanę ich stałym czytelnikiem. Wyświetleń: 4097  Podobne wpisy: No related posts. 