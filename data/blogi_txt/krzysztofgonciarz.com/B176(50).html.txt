Czerwiec 2013 okazał się ważnym miesiącem dla polskiej blogofery. Odbył się w tym czasie pierwszy etap akcji Misja Orange Travel, która wyznacza nowe standardy we współpracy blogerów z markami. To akcja o największym budżecie, a zarazem skonstruowana w niespotykanie nowoczesny sposób: bardzo duża część kreatywnej pracy została wykonana przez samych uczestników akcji, czyli Segrittę, Fashionelkę, Rocka, Kominka oraz mnie. Każdy z nas podczas 10-dniowej podróży po Europie miał 100% swobodę na temat rodzaju tworzonych materiałów, ich liczby, oraz intensywności przekazu reklamowego w nich zawartego. Sami wymyślaliśmy, jak w fajny i angażujący widzów sposób zaprezentować promowaną usługę Orange, czyli „Jak w kraju”, dzięki której w krajach Unii Europejskiej możemy płacić krajowe stawki za połączenia i SMS-y, dodatkowo mamy nieco tańszy roaming danych. Stąd opublikowanie numerów telefonów, setki połączeń z widzami, dzwonienie do znajomych w charakterystycznych punktach Europy, spontaniczne konkursy i inne atrakcje.  Sam podszedłem do tematu wyjazdu w sposób, który znany jest moim widzom z czasów serii podróżniczych z Korei, San Francisco i Lizbony. Moją ambicją jest kręcić wideo podróżnicze publikowane „na żywo”, które szokuje publiczność tym, jak wiele da się produkcyjnie ogarnąć w bardzo krótkim czasie. Mierzę w reakcje, w których koledzy po fachu mówią mi, że realizacja podobnego wideo zajęłaby im kilka dni. W przypadku serii Orange Travel poszedłem w nieco inną stronę niż dotychczas, bo ograniczyłem liczbę materiałów, w zamian robiąc wideo dłuższe, bardziej zróżnicowane i wyczerpujące. Z punktu widzenia odsłonowego to bez sensu, ale nie odsłony były moim priorytetem: było nim pokazanie, jak wiele jest w stanie zrobić w pojedynkę solidnie doświadczony producent sieciowego wideo.  Większość filmów które powstały w ramach Orange Travel wykorzystuje prosty trick: łączy dwa dni i przedstawia je jako jeden. W praktyce wyglądało to tak: do nowego miasta przylatywaliśmy w okolicach 13-14:00, po zalokowaniu w hotelu, dokończeniu pracy i obiedzie pozostawało nam jedno, wieczorne wyjście. Wtedy nagrywałem fragmenty, które mają zostać końcówką relacji z danego miasta: tak, by zachować logiczną konsekwencję światła słonecznego w obrębie materiału. Drugi dzień praktycznie cały poświęcałem na zdjęcia, wykonując je możliwie najbardziej oszczędnie. Jak pisałem w swojej książce WebShows, w webvideo moim zdaniem powinno się kręcić jak najmniej materiału, który pozwala nam osiągnąć zadowalający efekt: dzięki temu oszczędzamy czas potrzebny na przeglądanie „surówki” i w efekcie skracamy cały proces produkcji (ciekawostka: na kolacji podsumowującej akcję, Martyna Wojciechowska powiedziała mi że jeden odcinek „Kobiety na krańcu świata” – 20-minutowy – powstaje z 30-godzinnego nagrania; szanuję rozmach, ale w Internecie takie podejście jest kompletnie nierealne!).  Największym wyzwaniem w przyjętych przeze mnie założeniach było znalezienie czasu na faktyczny montaż. Dodatkową komplikacją był fakt, że postanowiłem użyć w materiałach komentarza z offu (w sytuacji kiedy całość merytoryki nagrywamy w terenie, podczas montażu można trochę wyłączyć mózg i lecieć na zaspanym autopilocie; kiedy trzeba jeszcze pisać tekst, konieczne jest 100% skupienia). Postawcie się w sytuacji: macie nagrany fajny materiał, powiedzmy 300 krótkich ujęć (rekordowy był Amsterdam, składał się z 700 ujęć!). Jest wieczór, ostatni wieczór w jednym z pięciu fajnych miast. I teraz wybór: korzystać z wyjazdu i iść na miasto, naładować akumulatory przez odpoczynek i sen, albo siedzieć i montować. Jako maksymalista, odpoczynku nie wybrałem ani razu, i to prawdopodobnie przez to pod koniec wyjazdu mój organizm odmówił posłuszeństwa i w Rzymie zostałem rozłożony z wyczerpania. Prawda jest taka, że przez poprzednie dni spałem po 2-3 godziny na dobę, zarywając noce na Adobe Premiere i stawiając Segritcie drinki.  O tym, jak dobrze się nam wszystkim współpracowało, pisał już Rock na swoim blogu. Ja ze swojej strony chciałbym dodać małą dygresję: uwielbiam poznawać „postacie z Internetu”, natomiast nie znoszę wypowiadania się na temat tych osób, których nie miałem okazji poznać osobiście. Bo Internet ma to do siebie, że łatwo jest się wobec kogoś antagonizować, lub po prostu stworzyć sobie na jego temat kompletnie mylne przekonanie. Sam nauczyłem się chyba przez lata unikać uprzedzeń, natomiast im więcej znam blogerów, vlogerów i innych publicznych sieciowych person, tym więcej widzę, ile bzdur na ich temat wypisują w sieci ludzie, którzy nie mają o nich pojęcia. Tymczasem w realu cała czwórka poznanych przeze mnie osób (OK, z każdym z blogerów znałem się i widziałem wcześniej osobiście, ale nie nazwałbym tego poznaniem się) okazała się mega magnetycznymi, ciekawymi i silnymi osobowościami. Plus: nabrałem megatony dystansu do publicznych wygłupów w stylu robienia zdjęć jedzenia czy kręcenia samego siebie. Nie miałem z tym ostatnimi laty problemu, bo odporność na obciach jakoś jednak wchodzi człowiekowi w krew z praktyką, ale widok pięciu osób które w restauracji fotografują sobie nawzajem swoje zupy to jedna z najbardziej absurdalnych sytuacji w jakich można się znaleźć. I dobrze, wszystko dla materiałów. Jak bardzo słusznie napisał na swoim blogu Kominek, w takich sytuacjach blogerzy pracują 24 godziny na dobę. Każda chwila może być okazją na dobrą fotkę, która na Fejsie przyczyni się do wzrostu popularności akcji. Dobre ujęcie bądź ciekawa anegdota czają się na każdym rogu, a umiejętnością blogera jest bycie na posterunku przez 100% czasu. Muszę się pochwalić, że okres Misji Orange Travel był jednym z najbardziej owocnych jeśli chodzi o zasięg mojej strony Facebookowej – dotarłem do liczby osób, która jest nieosiągalna dla sporo większych sajtów (większych w rozumieniu liczby osób lubiących profil). Z niecierpliwością czekam na czerwcowy raport Sotrendera (w których to regularnie znajduję się jako jedno z najbardziej angażujących nazwisk w polskiej blogosferze)  W projekcie wzięło udział pięć osób: troje blogerów i dwóch „vlogerów”. Nominalnie zaliczam się do tej drugiej kategorii, ale akcja ta sprawiła, że zacząłem patrzeć na tę sprawę nieco inaczej niż dotychczas. Pomiędzy blogerami a vlogerami nie ma specjalnych różnic: różne jest medium przekazu, wymagane są nieco inne umiejętności, ale na koniec dnia wszystkim nam chodzi o to samo: tworzymy fajny content, działamy pomiędzy platformami, docieramy do swoich społeczności, nawiązujemy relacje z Widzami i Czytelnikami. Podczas tego wyjazdu zatarła się dla mnie granica między blogerem a vlogerem (choć, nie ukrywajmy – z wideo jest zwykle więcej technicznej roboty). Za jakiś czas każda osoba publiczna w sieci postrzegana będzie po prostu jako influencer (mniejsza, czy pod takim terminem, czy jakimś innym), a używane przez nią kanały komunikacji będą drugoplanowe w stosunku do faktycznego dotarcia do serc odbiorców.  Z przebiegu akcji szczególnie ciepło będę wspominać telefoniczne rozmowy z widzami. Mój telefon dzwoniłby niemal 24 godziny na dobę, dlatego na noc go musiałem wyłączać. Reakcje były różne: niektórzy dziwili się, że w ogóle odbieram, inni panikowali, jeszcze inni dzwonili z konkretnymi poradami na temat pobytu w danym mieście (szczególnie w Barcelonie, gdzie pełniłem rolę gospodarza). Z częścią z Was odbyłem ekstremalnie trollowe, improwizowane rozmowo-skecze: z rekordzistą, wspólnie z Seg i Fash, rozmawialiśmy ponad 20 minut: udając, że dodzwonił się do lodziarni i przełączając go między kolejnymi wymyślonymi działami. Na szczycie fikcyjnego korpo-łańcucha znajdował się oczywiście Krzysztof Kanciarz, który zwykle nie miał czasu na rozmówcę. Fajnie się Was trollowało! Dzięki wszystkim telefonom i aktywowanej usłudze „Jak w kraju”, udało nam się całkiem sporo zaoszczędzić na kosztach roamingu, co ilustruje poniższa infografika. Dla mnie to o tyle dobra rzecz, że w swoim życiu niejednokrotnie zapłaciłem kosmiczny rachunek za roaming międzynarodowy.    Jestem naprawdę dumny z wzięcia udziału tej akcji – i faktycznego współtworzenia jej, bo w tym przypadku blogerzy byli faktycznie współtwórcami, a nie tylko nośnikami reklamy. Pokazaliśmy, ile jest w stanie zrobić kilku blogerów w terenie, wyposażonych w solidny budżet. To tylko początek akcji: jej kolejny etap również wejdzie do historii polskiego internetu, a jego efektów powinniście upatrywać głównie w drodze do pracy. O co chodzi? Na pewno wkrótce się dowiesz. Spójrz za okno. Witamy w nowej rzeczywistości polskiej blogosfery. Rozwiązanie konkursów  W czasie akcji przeprowadziłem na blogu szereg konkursów. Zwycięzcy wszystkich nagród zostali już przeze mnie powiadomieni, natomiast dla formalności: rozdałem Tablet Xperia Z (Klaudia Burjan), telefon Xperia Z (Aleksandra Polit), wycieczka do Barcelony dla 2 osób (Magdalena Karaszkiewicz), plecaki (Paweł Wicher, Rafał Marzęcki), bokserki Family Guy (Michał Wilk), Ser z Amsterdamu (Bezpośredni Bloger), kapcie FC Barcelona (Ekonomygreatlifestylle). Wyświetleń: 9227  Podobne wpisy:   Moda, ślimaki i żaby w Paryżu – Misja Orange Travel  Dzień w Londynie – Misja Orange Travel  Barcelona – fiesta i owoce morza (Misja Orange Travel)  Ale głupi ci Rzymianie – Misja Orange Travel 