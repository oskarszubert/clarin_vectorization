Rozumiem ludzi, którzy nie lubią gier wideo i nigdy się w żadną nie wkręcili. Nawet te gry, które graczom wydają się proste w obsłudze i lekkie, z zewnątrz potrafią odrzucać: trochę stopniem skomplikowania, a trochę infantylnością. Hej, można nie lubić „biegania ludzikiem” i strzelania, a jakkolwiek by krytycy gier wideo – do którego to grona w sumie się jako-tako zaliczam – nie próbowali dostrzegać ewolucji tego medium, osoba z zewnątrz wciąż ma pełne prawo odbierać gry jako bieganie ludzikiem i strzelanie. Wielu twórców próbowało na przestrzeni lat ten stan rzeczy zmieniać, niektórzy osiągali nawet spore sukcesy na tym polu. W zeszłym roku pojawiła się jednak produkcja, która moim zdaniem zdeklasowała konkurencję, jeśli chodzi o wyciąganie ręki do nie-graczy: The Walking Dead. Gra oparta na motywach popularnego komiksu opowiada filmową historię, a jej sukces przypieczętowało w pełni intuicyjne, organiczne sterowanie. Nie trzeba tam specjalnie celować, wykazywac szczególnej zręczności, pamiętać co robi który przycisk na klawiaturze. Co rzadkie, produkcja ta zjednoczyła głosy nie-graczy, graczy hardkorowych, a nawet krytyków i teoretyków gier – wszyscy uznali, że jest po prostu zajebistym przeżyciem. Telltale Games, bo tak nazywa się studio odpowiedzialne z The Walking Dead, w tym roku wydaje nową grę: The Wolf Among Us. Powinieneś w nią zagrać, nawet jak nie przepadasz za grami. Dlaczego? To nie jest głupia historyjka dla dzieci Trudno jest przebić emocjonalny ładunek, jaki daje opowieść o zombie – bo w świecie umarlaków bardzo łatwo tworzy się scenarzystom chwytające za serce konflikty i dylematy. Nie trzeba być wizjonerem, żeby wywołać u gracza emocjonalną reakcję na fakt, że rodzina bohatera przemienia się w zombie. Z tego powodu obawiałem się, że The Wolf Among Us nie dogoni The Walking Dead, nie będzie tak angażujący. Tymczasem twórcy poszli po prostu w nieco innym kierunku, stawiając na kryminał noir z niesamowicie barwnymi, cool postaciami. Wolf Among Us oparto na serii komiksów „Fables„, która opowiada o baśniowych bohaterach, którzy żyją na nowojorskim Bronxie i ukrywają się przed ludźmi, tworząc przy tym własną, małą społeczność. Dzięki temu w grze dostajemy masę zaskakujących referencji kulturowych (przyznam, że nie znałem wcześniej tego uniwersum, więc wszystko było dla mnie nowe – a przy okazji znaczy to, że nie trzeba znać komiksów, żeby się dobrze bawić): tu pojawia się Królewna Śnieżka, tu Drwal z Czerwonego Kapturka, tu główny bohater Sleepy Hollow. Wszystko we współczesnej, mrocznej otoczce, z fantazją i odrobiną surrealizmu. Gra przy tym naprawdę świetnie wygląda, operuje komiksową paletą kolorów i szeregiem niezłych sztuczek wizualnych, dzięki którym wygląda jak komiks w ruchu. Nie musisz nad tym siedzieć godzinami Wolf Among Us to tzw. gra epizodyczna. Możemy więc kupić pojedyncze odcinki bądź od razu cały sezon: przy czym w tym momencie dostępny jest dopiero tylko pierwszy epizod, trwający mniej więcej dwie godziny. Kolejne będą się ukazywać co kilka tygodni. To o tyle fajne rozwiązanie, że nie stawia nas przed groźbą spędzenia z grą nie-wiadomo-jak- długiego-czasu. Odpalasz, dwie godzinki, było spoko, jesteś wolny – do premiery następnego odcinka. To, co robi studio Telltale, pod tym względem można bardzo trafnie porównać do współczesnego rynku serialowego. W przypadku The Walking Dead epizody były tak skonstruowane, że każdy z nich dostarczał satysfakcjonującego przeżycia, opowiadając na tyle dużo fabuły, że epizodyczność nie była problemem, a właśnie zaletą. Wszystko wskazuje na to, że tutaj będzie podobnie. Z tego też względu jestem raczej zwolennikiem „wejścia” w tę grę już teraz: bez czekania, aż wszystkie odcinki będą dostępne. Bo chociaż łączą się one w jedną, dużą fabułę (z obowiązkowymi cliffhangerami na końcu każdego), to doświadczanie jej porcjami wydaje się optymalne. Nie przegrasz, nie zatniesz się i nie pogubisz w sterowaniu Nie musimy się „uczyć” grać w tę grę: nie ma tu żadnych mechanizmów i zależności do opanowania. Wszystko jest inuicyjne i proste, a jedyna trudność leży w zrozumieniu historii. Nie możemy zginąć, nie możemy też podjąć wyboru tak złego, by poczuć, że coś zrobiliśmy nieprawidłowo. Po prostu lecimy sobie z tym doświadczeniem, jak gdybyśmy oglądali interaktywny film. Choć pojawiają się tutaj elementy zręcznościowe, to nie ma tutaj czegoś takiego jak ich „przejście”: historia tak czy siak potoczy się dalej, bez względu na to czy zdążyliśmy kliknąć w odpowiednie miejsce ekranu czy nie. Niemożliwe jest z tego względu „zacięcie się”, czyli dojście do momentu, w którym nie wiemy, co należy zrobić: gra zawsze popchnie nas w odpowiednią stronę. Podejmujesz decyzje fabularne W baśniowo-kryminalnych realiach opowiadana jest baśniowo-kryminalna historia. Jako detektyw – nota bene w tej roli występuje Wielki Zły Wilk z Czerwonego Kapturka w swej ludzkiej postaci (a wyglądający nieco jak Wolverine z X-Menów) – rozwiązujemy sprawę seryjnego mordercy. Skojarzenie z kultowym filmem „Kto wrobił królika Rogera” jak najbardziej wskazane. Co jednak ważne, „granie” w tę grę polega właśnie na doświadczeniu tej fabuły i kształtowaniu jej. Większość gier na rynku działa na schemacie, w którym rozgrywka (czyli chodzenie ludzikiem) jest taką przeszkadzajką, którą musimy przejść, żeby dojść do dalszej części historii – tutaj jest inaczej, ta gra *jest* fabułą. Opowiadana historia jest interaktywna, czyli mamy wpływ na jej przebieg: decydujemy, jakim tonem rozmawiać z napotkanymi postaciami, dopatrujemy się sprzeczności w zeznaniach, czasami też podejmujemy kluczowe decyzje fabularne. Można narzekać, że duża część tych dylematów jest sztuczna: nasz wybór tylko pozornie kształuje historię, a na koniec dnia wszystkie rozwidlenia często prowadzą do tego samego skutku. Nie jest to jednak „wada” gry w sytuacji, kiedy jej doświadczanie jest po prostu przyjemne: wszystkie tego typu oszustwa zamaskowano bowiem na tyle dobrze, że normalny użytkownik podczas zabawy nawet nie zauważy drobnych przekłamań w związkach przyczynowo- skutkowych. Choć interaktywność jest iluzją, jest to iluzja zbudowana z ogromnym kunsztem. To ci pójdzie Ta gra pójdzie na praktycznie każdym komputerze, jest też wersja na Maca, a w perspektywie – na tablety. Jakkolwiek fajną produkcją nie byłby Heavy Rain – inny bardzo dobry przykład interaktywnej historii, choć targanej własnymi problemami (a to już temat na inny wpis) – do jego uruchomowienia trzeba mieć konsolę Playstation 3. Droga nie jest, ale jeśli interaktywne historie w stylu Wolf Among Us mają być twoim konikiem, to za dużo ich na tej platformie nie znajdziesz. Na marginesie – gra jest dostępna w sprzedaży cyfrowej, musimy ją kupić przez Internet i ściągnąć. Zagraj w The Wolf Among Us. Zagraj w The Walking Dead! Grałem w życiu w tyle gier, że trudno mi nawet oszacować ich liczbę – idzie to być może w tysiące? – natomiast chyba nigdy nie byłem tak pewny, że ktoś w końcu zrobił naprawdę dobrą grę dla nie- graczy. Obie te produkcje są pod wieloma względami bliższe współczesnym serialom niż grom, a po cichu liczę, że staną się fundamentem, na którym powstanie jakaś nowa medio-hybryda: cały przemysł interaktywnych historii, niejako odcinający się od „biegania ludzikiem”, a wciąż korzystający z dobrodziejstw rynku gier wideo. No więc zagraj. Stawiam, że Ci się spodoba. Wyświetleń: 15174  Podobne wpisy:   Koniec używanych gier z Allegro?  Rząd nie rozumie Internetu 