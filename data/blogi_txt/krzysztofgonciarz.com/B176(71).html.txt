Jednym z najpopularniejszych filmów w polskim internecie jest ostatnimi czasy nagranie Edyty Górniak płaczącej po śmierci managera. Wokalistka sama wrzuciła felerny plik na swojego Instagrama, ktoś natomiast przerzucił go na YouTube. I się zaczęło. Uwaga: w pierwotnej wersji wpisu chciałem tutaj embedować omawiany film, jak również zacytować wybrane komentarze. Uznałem jednak, że nie chcę tego robić – film można zobaczyć tutaj. Lektura komentarzy pod nim jest jak oglądanie filmów Von Triera. Edyta Górniak została zlinczowana w komentarzach przez internautów. Słowa, które tam padają, są poniżej wszelkiej krytyki, poniżej godności osoby wypowiadającej się o innej osobie. Uwolniona została banda dzikich zwierząt. Dlaczego? Bo ludziom, za przeproszeniem, odpierdala, kiedy widzą osobę kojarzoną normalnie z pozycją siły – bogatą, popularną celebrytkę, lubianą bądź nie, ale stawianą w kontekście sukcesu i życia na wyższym poziomie niż ich własne – w sytuacji, kiedy jest wrażliwa i łatwo zadać jej cios. Jest moment słabości, jest kilka tysięcy (sic) obraźliwych komentarzy, można więc bez konsekwencji wyłączyć mózg i rzucić własny kamień. Kij z człowieczeństwem, empatią, zachowaniem na jakkolwiek przyzwoitym poziomie. Burza została najpewniej rozdmuchana przez trolli – zbudowano masę krytyczną nienawiści, która dla kolejnych oglądających film działa jak zachęta i rozgrzeszenie. Dużą część komentarzy napisano z fejkowych kont, jednak te najbardziej przerażające pochodzą z autentycznych. Od lat powtarzam, że najlepszą książką o internecie jaką miałem przyjemność czytać jest „Psychologia tłumu” Gustava Le Bona – o ironio, napisana w XIX wieku. Otwieram tę pozycję w losowym miejscu i czytam: „Niezdolność do poprawnego rozumowania łączy się u tłumu z brakiem wszelkiego krytycyzmu, tj. brakiem umiejętności wyczuwania, co jest prawdą, a co fałszem (…) Tylko sąd narzucony tłumowi znajdzie u niego uznanie, nigdy zaś sąd będący wynikiem skrupulatnych badań i roztrząsań. Pewne opinie jedynie dlatego zbyt szybko się rozpowszechniają, że większość ludzi woli bez dowodu przyjąć gotowy już sąd od drugich, aniżeli zastanawiać się i formułować własny sąd.” Przypominam, że słowa te napisano ponad 100 lat temu, a Le Bon w swoich badaniach koncentrował się na Rewolucji Francuskiej. Wchodzi Zdzisiek na komcie, widzi 500 negatywnych, no to pewnie ludzie mają rację, dopierdolę jej i ja. Hej, internet jest taki fajny, stop ACTA. W dzisiejszym wydaniu gniewny tłum linczuje wokalistkę za wrzucenie własnego płaczu na Instagrama. Bo robi to dla pieniędzy! Dla sławy! Czego to ci celebryci nie zrobią żeby zyskać na popularności, nie? Tymczasem, jakkolwiek Edyty Górniak nie znam i ciężko mi się wypowiadać o tym, co siedzi w jej głowie, myślę że w takim momencie każdy zasługuje na przyzwolenie irracjonalności. A osoba przyzwyczajona do występów na estradzie może zwyczajnie czuć potrzebę wyrzucenia z siebie smutku publicznie. I ma do tego święte prawo. Odrobina empatii wystarczy, by poczuć, że w taką sytuację najlepiej się w ogóle nie angażować. Co robią użytkownicy YouTube? Rzucają kamieniami. Na całym świecie związek odbiorcy kultury z celebrytą odbywa się na zasadzie love hate. Czytamy o celebrytach na serwisach plotkarskich brzydząc się nimi i sobą, a jednocześnie uczestniczymy jako publiczność w Big Brotherze ich życia. W przypadku niektórych znanych osób hejtu jest więcej niż miłości. Wszystko to wiadomo. Nie interesuję się życiem celebrytów, nigdy nie przeczytałem żadnego skrawka informacji o prywatnym życiu Edyty Górniak. Może o czymś nie wiem? Może. Ale naprawdę nic – NIC – nie potrafi w moich oczach usprawiedliwić języka pogardy i nienawiści, a fakt, że pozostała część Polski stoi sobie obok i patrzy na ten żałosny lincz, „a bo to tak już w internecie jest, ludzie hejtują”, budzi we mnie przerażenie. To nie jest normalne, jak jeden człowiek pisze o kimś – z imienia i nazwiska – że powinien umrzeć. Potem robi Alt-Tab i ciśnie w LOL-a. Gdybym był rodzicem, który nakrywa swoje nastoletnie dziecko na takim zachowaniu, zahasłowałbym mu komputer tak mocno, że do gier wróciłby dopiero po zamknięciu serwerów World of Warcraft. Nie jestem zwolennikiem okazywania przesadnych emocji w internecie. Nie tyle z poszanowania prywatności – bo jak ktoś prywatności nie chce, to nikt go nie zmusi do jej utrzymywania – ale z powodów, które pokazał powyższy kryzys. Tłumowi odpierdala. Tłum nie czuje empatii, za to zniszczy każdego, kto pokaże mu słabość. Z jednej strony oczekujemy, że znane osoby nie będą sztucznymi, zawsze uśmiechniętymi kreacjami, a ludźmi z krwi i kości – tymczasem kiedy widzimy ludzką twarz, plujemy na nią z satysfakcją, że teraz już nie jesteś taka twarda, co? Jak być ponad tłumem? Bardzo prosto, wystarczy myśleć za siebie. Wyświetleń: 9348  Podobne wpisy: No related posts. 