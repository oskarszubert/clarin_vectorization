Hive Mind już wie – Premier Tusk zaprosił Internautów do debaty. Hive Mind zdecydował – chrzanić to, bo zaproszenie przysłali zbyt późno, a całe wydarzenie to szopka transmitowana przez TV. Publiczne odrzucanie zaproszenia stało się czymś fajnym. I ja to rozumiem: zwłaszcza jako Krakus, któremu zaproponowano wycieczkę do Warszawy w poniedziałek rano – za własne pieniądze, ale nie należałoby oczekiwać czegokolwiek innego. Mimo to pojadę. Nie chcę, żeby potem wyszło, że „zapraszaliśmy, ale nas olali – widać Internet jest mocny w gębie i wpisach na blogach„. Nie sądzę, żeby z tej debaty miało wyniknąć cokolwiek sensownego, transmisja w telewizji skutecznie uniemożliwia merytoryczną dyskusję. Będą slogany, hasła, manipulacja i dobra mina do złej gry. Trudno, takie życie. „Lekcje z demokracji”, które odebrałem do tej pory pokazują jednak, że w tej grze zawsze chodzi o wybór mniejszego zła, walkę w niesprzyjających warunkach i wiatr w oczy. Lepszej okazji niż ta – jakkolwiek mizerna – może po prostu nie być. Przynajmniej nie będę potem pluł sobie w brodę, że nie spróbowałem i nie pozostawiłem losów dyskusji całkowicie w rękach osób, którym nie ufam. Pojadę, bo nie będę miał świadomości, że olałem ludzi, którzy chcą, żebym tam pojechał. Nie mówię o premierze, ale o setkach z Was, którzy napisali mi to wprost w mailach i facebookach. Nie wiem, czy uda się dojść do głosu – mam nadzieję, że tak. Ale bez względu na to, nie widzę powodów by nie próbować. Wreszcie – pojadę, bo ktoś musi Wam opowiedzieć, jak tam naprawdę było. Przecież nie będziecie oglądać relacji dużych mediów z tego wydarzenia, bo ci kolesie w większości nie odróżniają bloga od gry na komórki. Kij tam, niech się dzieje, co chce. Jestem w stanie spowodować, żeby moja relacja z tego wydarzenia dotarła do kilkuset tysięcy Internautów. Im bardziej niezdrowo będzie, tym ciekawszy materiał przygotuje dla Was w poniedziałek wieczorem. Wyświetleń: 2360  Podobne wpisy:   10 wniosków z debaty u Premiera Tuska  Dlaczego nie obchodzi mnie Halloween 