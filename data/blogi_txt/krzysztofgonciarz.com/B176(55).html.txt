Chcesz kiedyś leżeć na łożu śmierci i pomyśleć, że nigdy nie zaznałeś bycia łysym?   Kolekcjonowanie wspomnień to suche, choć praktyczne motto, w zgodzie z którym staram się żyć. Kilka dni temu pomyślałem sobie, że hej, prawie całe policealne życie spędziłem zarośniętym fiu-bździu na głowie, raz dłuższym, raz krótszym, ale zawsze w podobnym tonie. Wpadłem w schemat myślenia, że to właśnie ja – tak wyglądam i tyle. Tymczasem zaznanie golarki na głowie było mi uczuciem tyleż obcym, co odstraszającym. Łysa pała kojarzy mi się albo z dresami, albo z przegranym zakładem na imprezie, albo obciążeniem genetycznym – i jakoś nigdy w życiu nie pomyślałbym, że mógłbym się tak ostrzyc. Wewnętrzny głos śmiał się ze mnie, że nie mam jaj pójść do fryzjera i pozbyć się czupryny. No to mu pokazałem. Czyli tak, zostałem łysą pałą dla beki. Przepytałem kilka znajomych dziewczyn, jak to widzą. Wszystkie powiedziały, że warto przynajmniej spróbować. Poszedłem więc do fryzjera, speszony i zafrasowany, zamówiłem 3mm po bokach i 12mm na górze. Trwało to 3 minuty, kosztowało TYLE CO NORMALNE STRZYŻENIE LOL (lekcja na dziś: w takich sprawach chodzić do najbardziej podłego i taniego fryzjera w okolicy), przyniosło natychmiastowe efekty. W uszach wciąż dzwonił mi głupi kawał: przychodzi facet do fryzjera i mówi „proszę mnie krótko opierdolić“, na co fryzjer odpowiada „ty chuju“. Wyszedłem z tej rzezi niezbyt zadowolony, bo okazało się, że 12mm to żadna łysina. Trochę spanikowałem, no i nie odblokowałem achievementa. W pociągu do Krakowa (bo sam głupi pomysł wpadł mi akurat w Warszawie, tuż po spotkaniu z ekipą wspieram.to) trzasnąłem sobie zdjęcie i napisałem do Natalii: poprawić? Odpisała, że poprawić. Wzbogacony o cenną wiedzę z zakresu fryzjerskiej ekonomii, na poprawkę golenia poszedłem do najpodlejszego salonu, jaki mi się napatoczył w Krakowie B – takiego, w którym następuje kulturowe zderzenie emerytek robiących trwałe z młodą dresiarnią i fryzjerkami po solarze. PRL w czasach iPhone’a, swojsko! Zapłaciłem czterokrotnie mniej niż poprzedniego dnia, choć w sumie poczułem, dlaczego: maszynka w tym budżetowym przybytku była słabo naostrzona, bo bolało dość solidnie. Zrobiłem 3mm na całej powierzchni głowy, co jeszcze poprzedniego dnia wydawało mi się pójściem za daleko. A czemu nie na zero? Bo w przeprowadzonej szybko wśród znajomych ankiecie wyszło, że bez przesady. W sumie rozumiem, kompletna łysina pozycjonowałaby mnie wśród najbardziej ekstremalnych chuliganów, a tak będę przynajmniej zwykłym dresikiem spod budy z piwem. W ryj dać mogę dać, ale tylko sprowokowany, nie że zaczepianie przechodniów. Golenie na zero milimetrów zostawię sobie na ewentualność faktycznego przegrania jakiegoś zakładu. A’propos zakładów: pomyślałem, że jestem frajerem. Nosząc się z zamiarem wpadnięcia pod kosiarkę mogłem przecież spokojnie wymusić na kimś zrobienie czegoś porównywalnie głupiego: „ej, zakład, że nie zrobisz tego, jak zrobisz to ja golę się na łyso“. Jasna cholera. Wrzuciłem fotkę na fejsa, prosto od fryzjera poszedłem biegać. Przy przerwie na odpoczynek paręnaście minut później miałem już 1,5 tysiąca lajeczków. Heh, no to przynajmniej internetowy happening sobie zrobię. Morda na zdjęciu zdawała się zerkać w stronę mojej komórki i pytać o preferencje piłkarskie. To nie do wiary, jak człowiek pozbawiony włosów wygląda od razu na zakapiora. No ale właśnie, czy? Zajawiony na nowy, groźny image, poszedłem na miasto, gdzie znajoma na mój widok wybuchła śmiechem: „Ty to nie masz prawa wyglądać groźnie, zdradza cię drepczący chód i aura“. Istotnie, miała rację, im więcej czasu spędziłem w tym osobliwym przebraniu, tym bardziej zacząłem widzieć totalny rozdźwięk między aparycją a mową ciała. Chyba muszę nauczyć się być łysy? Albo przynajmniej zmienić garderobę, bo moje wesołe ciuchy sprawiają, że wyglądam jak dresiarz, któremu mama uszyła niechciany sweterek w renifery i teraz musi tak chodzić. Zdziwko, zobaczyć się w lustrze. Trudniej mi się przyzwyczaić niż moim znajomym, bo przecież oni ten widok mają przed oczami cały czas, kiedy ze mną rozmawiają, a ja widzę się raz na paręnaście minut jak dobrze pójdzie. Jeszcze dziwniej jest okiełznać tiki nerwowe polegające  na odgarnianiu włosów do tyłu, ba, jestem święcie przekonany, że mam WŁOSY FANTOMOWE, bo niejednokrotnie zdarzyło mi się poczuć ich kosmyki na czole. Inna ciekawa sprawa: nawet te 3 milimetry to więcej, niż się wydaje, kiedy się przejedzie ręką po głowie. Chyba prawdziwa granica hardkoru faktycznie przebiega dopiero pomiędzy zerem a czymkolwiek. Chciałem napisać coś o tym, jak zmienia się reakcja ludzi na łysego w porównaniu do gościa z fiu-bździu na głowie, ale zdałem sobie sprawę, że wszystkie te zmiany toczą się wyłącznie w mojej (łysej) głowie. To zabawne, czuć się jak najdziwniej wyglądająca osoba w mieście, a jednocześnie kompletnie nie zwracać niczyjej uwagi. Myślałem, że ludzie będą przechodzić na drugą stronę ulicy, jak będę się zbliżać, ale chwilę potem zrozumiałem, że łysina sama w sobie nic nie znaczy, i sam nigdy nie definiowałbym przechodnia wyłącznie według takiego kryterium. Ale jest inaczej, zdecydowanie jest inaczej. Taki reset fryzury to chyba dobry sposób, żeby wprowadzić jakieś zmiany w swoim trybie życia bądź po prostu odświeżyć nieco swoje myślenie, sprowokować nieco kreatywności. Bo faktycznie, czuję się teraz, jakbym był za kogoś przebrany. Przez stworzenie łysego alter-ego ułatwiłem sobie zdefiniowanie samego siebie, takiego prawdziwego, opisanego tym co ma w głowie, a nie na niej. Plus: pierwszy raz w życiu zobaczyłem, jaki mam kształt czaszki. W ogóle to zauważyłem też, że podczas nagrywania wideo muszę teraz inaczej ustawiać głowę w kadrze, żeby rozsądnie wyglądać. Także co, jest zabawa, są śmichy. Polecam bycie łysym, bo to fajny eksperyment na sobie – oczywiście dla ludzi, którzy nigdy łysi nie byli, i zasadniczo cenią sobie swój fryz. Wychodzenie poza strefę komfortu zwykle przynosi rozmaite korzyści, choć może w tym przypadku nie ma co liczyć na cuda. Achievement odblokowany, czas zapuszczać od nowa i wrócić do normalności. A teraz wyskakujcie z komórek. Wyświetleń: 39586  Podobne wpisy:   Jak Internet zarabia na ACTA? 