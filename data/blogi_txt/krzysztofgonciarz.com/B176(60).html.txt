Sporo biurokracji, symboliki i trudności moralnych – „Papers, please“ dobrze chyba oddaje pracę przygranicznego celnika. Grę oparto na spójnych założeniach, bo rozgrywka nuży równie często co wciąga, a celowo nieprzyjemna grafika podkreśla smutny obraz totalitarnej Arstotzki, czyli fikcyjnego państwa, którego bram przychodzi nam strzec. Właściwy gameplay polega po prostu na sprawdzaniu ludziom dokumentów. W lewym-dolnym rogu ekranu pojawia się przyjezdny, który kładzie na biurku swoje papiery, w których my następnie szukamy nieścisłości. Na początku sprawa jest prosta, nasza praca ogranicza się do przestrzegania podstawowych reguł – jest paszport, wchodzi, nie ma paszportu, przybijamy pieczątkę odmowy wjazdu do kraju. Z każdym kolejnym etapem-dniem sprawa się komplikuje, a my mamy coraz więcej punktów, o których musimy myśleć. Czy osoba na zdjęciu to faktycznie ta, która przed nami stoi? Czy literówka na wizie to nie dowód, że dokument jest podrobiony? Czy większa waga przyjezdnego niż w dokumentach oznacza po prostu, że przytył, czy musimy kazać mu się rozebrać, bo może mieć przyklejony do pleców pistolet? Im dalej, tym przypadki pasażerów robią się coraz bardziej skomplikowane, a my mamy coraz więcej urządzeń do dyspozycji. Gra byłaby jeszcze w miarę prosta, gdyby wystarczyło po prostu przestrzegać zasad co do joty. Tu pojawia się drugie dno: kwestia wyborów moralnych, łapówkarstwo, coraz częstsze wizyty lokalnego ruchu oporu, który potrzebuje granicznego wsparcia w obaleniu totalitarnego ustroju. Dobrze skonstruowano problemy, przed którymi stajemy: czasami pokusa ma charakter czysto ekonomiczny, czasami natomiast nie chodzi o wizję wynagrodzenia, ale zwyczajnej, ludzkiej przyzwoitości. Jako bezduszny egzekutor coraz ostrzejszych przepisów Arstotzki będziesz musiał rozbijać rodziny, skazywać kobiety na los prostytutki (bo jeśli wszystko w papierach się zgadza, nie masz prawa ich zawrócić – a dziwnym trafem wiesz, że za rogiem czeka na nie obiecujący dobrą pracę sutener) czy aresztować dziennikarzy. W każdym momencie możesz się zbuntować i przybić inną pieczątkę niż ta, którą narzucają ci przepisy. Od ciebie zależy, czy staniesz się sprawnym trybikiem maszyny, czy cichym wywrotowcem – i pozostawienie tego wyboru w rękach gracza jest ogromnym sukcesem „Papers, please”. Gra nie ocenia naszych poczynań, nie ma tu rozwiązań umownie „lepszych” i „gorszych”. Każde nasze działanie przynosi jednak pewne konsekwencje. Kumanie się z ruchem oporu może zwrócić na nas uwagę tajnych służb, podobnie jak przyjęcie ogromnej łapówki od nieznajomego. Pod koniec każdego dnia stajemy przed naszym budżetem domowym: zarobione pieniądze są kontrastowane z kosztami życia. Wypada zapłacić za ogrzewanie, jedzenie dla rodziny, lekarstwo czy prezent urodzinowy dla syna. Wszystkie wydatki poza czynszem możemy zniwelować: im bardziej jednak zaoszczędzimy na komforcie życia rodziny, tym bardziej chorowita się stanie. A śmierć wszystkich naszych krewnych jest jednym z zakończeń gry: tym, w którym zostajemy zwolnieni z pracy, bo samotny człowiek nie powinien zajmować stanowiska pozwalającego wykarmić potomstwa. Cała ta mechanika jest pod podszewką bardzo prosta. Fabularne zwroty akcji to tylko rozgałęziające się drzewko decyzyjne, pozbawione zaawansowanych współzależności. Zakończeń jest około dwudziestu, ale tylko kilka z nich można z czystym sumieniem przyjąć jako „skończenie gry” (pozostałe to np. śmierć bądź zwolnienie bohatera). Grając w „Papers, please” czujesz się osaczony przez zwierzchników, a jednocześnie martwisz się, czy na koniec dnia starczy ci pieniędzy na ogrzewanie i kolację. Im więcej przyjezdnych obsłużysz poprawnie w ciągu dnia, tym więcej zarobisz – zaczynasz się więc spieszyć, wiedząc że każdy popełniony błąd znajdzie odbicie w twojej pensji. Wpadasz w trans, stajesz się bezmyślnym trybikiem systemu, bo przecież najwięcej zarobisz, jeśli po prostu przestaniesz myśleć i będziesz wykonywać rozkazy. Kurde, ta gra naprawdę odnosi sukces na tej płaszczyźnie.   Wyświetleń: 7590  Podobne wpisy:   Gra o Tron: Krwawe Gody – WTF? 