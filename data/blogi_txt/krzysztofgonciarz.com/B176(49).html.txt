Mała Francja to idealna nazwa dla tego miejsca. Niewielki lokal przy ul. św. Tomasza w Krakowie jest dokładnie tym, co obiecuje szyld: teleportacją do krainy znakomitych sklepów garmażeryjnych Paryża. Częściowo jest to restauracja, a częściowo delikatesy, regularnie zaopatrywane w towar przez właściciela oraz jego syna, którzy raz na miesiąc kursują do stolicy Francji po nowe smakołyki. Delikatesowy wystrój tego miejsca podkreślony jest dodatkowo aromatem serów pleśniowych – momentami dość hardkorowym dla mniej zaawansowanych smakoszy. Cieszy konsekwencja właścicieli w budowaniu asortymentu: w sklepie nie znajdziemy żadnego produktu nie pochodzącego z Francji. Można tu po prostu przyjść na zakupy. Skusić się na pasztet, wino, wybór francuskich przypraw, musztard, sosów i przede wszystkim serów. Do tego trochę anchois, które wychodzą tu o wiele taniej niż te sprzedawane u nas w puszkach, a są nieporównywalnie smaczniejsze. Średnia cen jest dość wysoka, acz w każdej kategorii przysmaków znajdzie się coś okazyjnego. W Małej Francji jest raptem kilka stolików i krótki barek przy oknie. Największą atrakcją karty są deski serów i wędlin, stanowiące uczciwy przekrój przez asortyment przetrzymywany w otaczających nas w lokalu lodówkach i pojemnikach. W zasadzie można tu wpaść na samą deskę serów i kieliszek (butelkę?) wina – każdy powinien opuścić wtedy Małą Francję z uśmiechem na gębie. Zaawansowani znawcy serów mogą sami wpłynąć na kompozycję zestawów, laikom takim jak ja pozostaje zdać się na propozycję szefa: każdorazowo imponującą różnorodnością i oryginalnością smaków. Co warto zauważyć, byłem w tym lokalu dobrych parę razy, a deska serów za każdym razem była inaczej skomponowana. To dużo lepsza opcja niż np. sery w Charlotte, które nie dość, że zawsze są takie same, to jeszcze mniej zróżnicowane i niższej klasy. Deska serów i wędlin to flagowy przysmak Małej Francji. Trudno w Krakowie o lepszy wybór. Skosztowaliśmy zupy cebulowej i kremu z pietruszki. Ta pierwsza przyrządzona na sposób francuski, choć z dość małą ilością sera, niezbyt wyrazista (w Krakowie lepszą zupę cebulową zjeść można np. w Zazie Bistro bądź w Zakładce). Krem z pietruszki aromatyczny i intrygujący. Koronną pozycją na liście każdego tego typu miejsca jest foie gras, czyli francuski przysmak z gęsich wątróbek – w tym przypadku domowej roboty, podany z prawdziwą Fleur de Sel (delikatesową odmianą soli morskiej) oraz kandyzowaną cebulą. W smaku znakomite, choć na mój gust podane w zbyt niskiej temperaturze – świeżo z lodówki. Zupa cebulowa, krem z pietruszki, foie gras. Choć do tego ostatniego miałem zastrzeżenia, jest to najlepsze foie gras jakie do tej pory jadłem w Polsce. Z innych smakołyków spróbowaliśmy jeszcze blinów, czyli krążków z ciasta, podanych z tapenadą, czyli pastą z oliwek, oraz taramą – pastą z kawioru. Ta ostatnia smakowała trochę jak znany przysmak za 2 zeta, czyli Pastella. Bliny przeszły bez wzbudzania większych emocji – co innego zaś pyszna koperta z ciasta francuskiego, nadziewana serem pleśniowym i gruszką. Znakomita przekąska, stanowiąca w zasadzie samodzielny lunch. Na deser zamówiłem zestaw specjalności, w skład którego wszedł jogurt z bakaliami, ciasto czekoladowe oraz mini krem brulee. Wszystkie elementy były na akceptowalnym poziomie, choć też niczym mnie nie urzekły. REWELACYJNE anchois, koperta z serem i gruszką, zestaw francuskich deserów oraz bliny z kremem z kawioru. Kuchnia „Małej Francji” jest unikalna w skali Krakowa. Ponoć w lokalu panuje zwyczaj, że jak się kupuje całą butelkę tego wina, to wypada zaprosić właściciela na kieliszek. Nie wiem, czy to prawda, czy po prostu sympatyczny Francuz chciał z nami pokonwersować – a rozmawiało się bardzo miło! La Petite France nie jest może w czołówce moich ulubionych miejsc w Krakowie, ale bardzo lubię tam wracać. W klimacie zapachu serów, francuskiej muzyki lecącej z głośników, oraz rozmów zaprzyjaźnionych z właścicielem Francuzów, często odwiedzających ten lokal, da się na moment przenieść w kompletnie inne miejsce niż centrum Krakowa. Szczególnie warto wpaść na deskę serów i wędlin oraz pozwolić sobie polecić dopasowane do nich czerwone wino. Zawsze można też przyjść po prostu na zakupy, choćby po rewelacyjne anchois na wagę. Ja nigdy stamtąd jeszcze nie wyszedłem bez reklamówki pełnej tych słonych rybek. Ocena: 7/10 Nie wychodź z „La Petite France” bez reklamówki z anchois. Przy nakładaniu ich, sprzedawca pieczołowicie odsącza wodę, tak by klient płacił wyłącznie za treść, bez wypełniacza.     Wyświetleń: 5167  Podobne wpisy:   Dzień w Londynie – Misja Orange Travel 