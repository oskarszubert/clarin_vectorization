Dziś będzie o restauracji – nowym miejscu w Krakowie, które jako pierwsze w moim mieście postanowiło wejść na jeden z moich ulubionych kulinarnych terenów. Mowa o koreańskim grillu, czyli formie posiłku, w której sami przygotowujemy kawałki marynowanego mięsa za pomocą wmontowanego w stolik rusztu. W Kamo, bo tak nazywa się miejscówka o której mowa, mamy do wyboru kawałki wołowiny (droga, bo 50zł za tackę, ale warta każdego grosza – delikatna i aromatyczna, podana z genialnym sosem), wieprzowiny (30zł, tłusta i konkretna, bardzo smaczna), owoców morza, warzyw i „specjalności” – tych trzech rzeczy nie spróbowałem, natomiast wiem, że specjalność to zawinięta w folię aluminiową ryba z dodatkami (trochę turn-off jak dla mnie, bo jednak nie o to chodzi w tym formacie posiłku).  A o co chodzi w koreańskim grillu? Przede wszystkim na posiłek trzeba spojrzeć trochę inaczej niż na tradycyjny polski układ „zamawiam sobie danie”. W koreańskiej formule zamawiamy wspólne tacki, które następnie grillujemy i towarzysko dysponujemy wśród obecnych przy stole. Ponieważ przygotowanie każdego kęsa trwa kilka minut, a nie wypada robić więcej niż 5-6 jednocześnie, posiłek się rozciąga w czasie i jesteśmy w stanie się najeść nawet relatywnie niewielkimi porcjami (bo wiecie, mózgowi trochę zajmuje przyjęcie informacji, że coś zjedliśmy). Grilla włączamy przyciskiem umieszczonym pod stołem, a surowego mięsa dotykamy wyłącznie specjalnymi szczypcami – nigdy pałeczkami przeznaczonymi do jedzenia!  Z oryginalną formułą miałem do czynienia w Korei i w Japonii – kultura w obu przypadkach jest taka sama, podobnie jak menu. Od polskiego wydania, azjatyckie różni się niestety różnorodnością: u nas póki co „wołowina” jest niepodzielną pozycją w menu, podczas gdy Azjaci mogą wybierać spośród kilkunastu różnych rodzajów mięsa wołowego – a w skali wszystkich jadalnych zwierzaków mówimy o dziesiątkach różnorodnych smaków. Z ciekawszych, w Japonii spróbowałem ozorku – co może nie jest w Polsce jakimś ekstremum, w przeciwieństwie do świńskiego odbytu (zgrabnie przetłumaczonego w menu jako „pig rectum”), na którego zabrakło mi odwagi. Poniżej wspominkowy kolaż z Japonii A.D. 2009. Zwróćcie uwagę na widocznie inny sposób przyrządzenia mięsa oraz na pozornie prowizoryczny charakter samego grilla.  Pod względem szarokości wyboru, Kamo jest dopiero namiastką prawdziwego koreańskiego grilla, natomiast pod względem smaku lokal ten w pełni mnie zadowolił. Mięso jest odpowiednio marynowane i podane, z idealnie dobranymi sosami. Jako uzupełnienie posiłku spróbowałem bardzo dobrych warzyw z woka (8zł), ryżu z jajkiem (6zł) i najtańszej zupy miso w mieście (szokujące 3zł za miskę – uwielbiam ten lokal za samo to!). Moi towarzysze przetestowali różnych wariantów misek ryżu z dodatkami i w zasadzie jednogłośnie uznali, że potrawy dają radę.  Niebagatelna jest też kwestia serwowanych napojów alkoholowych, wśród których znajdziemy sake oraz choyę (japońskie wino śliwkowe) w rewelacyjnych cenach po 6zł za szklaneczkę 100ml. To najniższa cena za te smakołyki jakie widziałem w Krakowie – z jakiegoś powodu uchodzą one u nas za rarytas, podczas kiedy w Japonii sake sprzedawana jest w podłych, dwulitrowych baniakach po 5zł (bądź w jeszcze podlejszym kartoniku za 2zł).  Czyli mamy kolejne warte odwiedzenia miejsce na mapie Krakowa. W Kamo codziennie jest inne danie dnia, więc na pewno będę tam wracał nie tylko na grilla. Zainteresowanych tych lokalem odsyłam na jego stronę facebookową. Osobom zainteresowanym tematem polecam zobaczenie koreańskiego grilla w wydaniu koreańskim na naszych archiwalnych filmach z podróży po Korei Południowej.   Zagadka A na koniec, na zaostrzenie apetytów, jeszcze jedna inspiracja – japońska specjalność zbliżona do koreańskiego grilla, ale polegająca na samodzielnym gotowaniu mięsa w wodzie z warzywami. Wiecie jak to się nazywa? (a może pamiętacie scenę z filmu „Między słowami”, w której Bill Murray mówi do Scarlett Johansson: „What kind of restaurant makes you cook your own food?”)   Wyświetleń: 7365  Podobne wpisy: No related posts. 