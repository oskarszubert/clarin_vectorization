Moje pokolenie toczy bekę z Ask.fm. Bekę pomieszaną ze strachem, bo to żywioł trudny dla nas do okiełznania i zrozumienia. Tymczasem rodzi się tam na naszych oczach następna generacja internetowych „osób publicznych”. Moi niemal 30-letni znajomi powiedzieliby teraz, że biada nam wszystkim, tak jakby sami w wieku 15-18 lat byli odpowiedzialnymi orłami intelektu. Hej, zwierzaki z Aska. Coś Wam chcę powiedzieć. Publikuję swoje wytwory w internecie od jakichś 15 lat, przeszedłem tę drogę wzdłuż i wszerz, tam i z powrotem – zrobiłem sporo gówna, ale też wyszło mi parę fajnych rzeczy. I chciałbym Wam coś doradzić na bazie własnych doświadczeń. To dla Was, nastoletnie fejmy i niefejmy – możecie sobie wziąć do serca, możecie olać. Pewnie, jak zwykle bywa z różnicami między pokoleniami, słuszność leży pośrodku. Pierwszy raz w życiu piszę do kogoś z punktu widzenia dziada, co w wieku 28 lat jest trochę przerażającą świadomością. Dla osób nie zainteresowanych tematem ask.fm niniejsze rady mogą być uogólnione do moich „dobrych praktyk” działalności publicznej w sieci. 1. Wyznacz granicę swojej prywatności Ask.fm wypłynął na jednym wielkim dymaniu ludzkiej prywatności. Stąd biorą się problemy z sianiem tam nienawiści, samobójstwa, wszelkie formy zalegającego tam szczeniactwa. Da się z tym walczyć: wystarczy wiedzieć, gdzie jest granica własnej prywatności. I ja wiem, że większość z Was myśli sobie, że cool jest opowiadać w sieci o swojej orientacji seksualnej, goleniu „pusi” (słowo które widuję na Asku), swoich związkach, rodzinie czy – uwaga, uwaga – uczuciach. Co bywa dużo poważniejsze niż golenie pusi. Argumentacja „nie wypada tak robić” Was przecież nie przekona. To może inaczej: im bliżej siebie zaprosicie te dziesiątki tysięcy osób, które Was śledzą, tym bardziej będą one Was w stanie zranić. Masy lubią oglądać Big Brothera, więc będą klikać w szczegóły Waszego życia prywatnego, tymczasem wszystko będzie fajnie tak długo, jak nie wdepniecie na minę. Każdy może mieć kiedyś kryzys wizerunkowy: czy chcecie żeby wtedy Wasi przeciwnicy mieli Wasze prywatne życie na widelcu i mogli używać go przeciwko Wam? To, o czym mówię, to nie jest poprawność moralna, ale najzwyklejsze w świecie szacowanie ryzyka w wymiarze, hej, „biznesowym”. 2. Odpowiadaj za swoje słowa Życie uczy mnie, że skrajne poglądy rzadko są słuszne. Sam jestem człowiekiem przesadnie empatycznym i potrafię czasem dojść do wniosku, że dwa przeciwstawne sądy są jednocześnie prawdziwe: bo życie nie jest czarno-białe. Z tego powodu bardzo rzadko wypowiadam się negatywnie o kimkolwiek, a jeśli już to robię, to zwykle potem żałuję. Jakoś to podejście w moim przypadku dobrze działa. Komentuję głównie rzeczy, osoby, wydarzenia, wytwory kultury, które mi się podobają. Krytyka wzbudza więcej emocji, to fakt, łatwiej jest dotrzeć do ludzi przez negatywny przekaz. Ale nie każdy musi iść na łatwiznę. Tymczasem Ask.fm huczy od wojenek. Jedni hejtują na innych, jeden fejm śmieje się z drugiego, są sympatie i animozje. Wszystko to jest rozgrywane mocno bez dystansu. Weźcie sobie czasem na wstrzymanie, przedłóżcie elegancję nad emocje. Internet pamięta to, co się do niego wpisuje, w szczególności rzeczy, o których wolelibyśmy zapomnieć – po co pozostawiać za sobą śmietnik? 3. Wiedz, które statystyki są bezwartościowe Powiem wprost: lajki z Aska są o kant dupy rozbić. Serio. Te liczby nic nie znaczą. Jak widzę rozmowy o „nabijaniu lajków”, filmy na YouTube z poradami, jak je zdobyć, ogłoszenia o wymianie lajków czy posty typu „podpromuję osoby które zalajkują” to mi trochę ręce opadają. I nie, nie piszę tego z pozycji „ważne jest to, co masz w sercu” – bardziej „ważne są lajki na Facebooku, followersi na Twitterze i Instagramie”. Bo mówimy o skutecznej działalności publicznej w internecie. Najważniejszą metryką jest dla Was realny wpływ na użytkowników – niestety jest on w zasadzie niemierzalny. W następnej kolejności liczy się zasięg, czyli do ilu osób dociera Wasz komunikat i jaki jest profil tych użytkowników – w sensie wieku, płci, upodobań. Lajki na Asku nie realizują żadnego z tych celów, a w dodatku – w przeciwieństwie do lajków na FB – nie wpływają na pozycjonowanie naszej strony. Serio, olać to: askowe lajki to tylko hipnoza dla dzieciaków, z mniejszym przełożeniem na rzeczywistość niż zbieranie Pokemonów. 4. Twórz coś Fajnie jest mieć tysiące osób zainteresowanych tym, co robimy. Jeszcze fajniej jest coś faktycznie robić. Nie chcesz być przecież osobą, która jest znana z tego, że jest znana. Weź się w garść i wykorzystaj pozycję, którą masz – uwagę tych wszystkich ludzi – i zrób coś z tym. Jest na świecie mnóóóóstwo twórców, którzy robią bardzo fajne rzeczy, ale nikt nie chce ich oglądać. Ty masz to błogosławieństwo, uprzywilejowaną pozycję, wygrałeś los na loterii, interesujesz kogoś! Zrób coś z tym! Twórz filmy, pisz teksty, nagrywaj muzykę, rób zdjęcia, daj światu coś fajnego i wykorzystaj swój zasięg jako tubę promocyjną. Bądź twórcą, a nie osobą która odpowiedziała w życiu na kilkadziesiąt tysięcy zaczepek na Asku. 5. Nie dawaj się sprowokować To jest w zasadzie elementarz działania w internecie. Hejtują cię? Olej. Zostaw to po prostu. Wiem, że Cię kusi im dojebać, być ponad, skomentować negatywne komentarze, nagrać filmik w którym śmiejesz się z tych, którzy śmieją się z Ciebie. Odpowiadając na hejt strasznie łatwo jest brzmieć cool. Bo hejt jest nieracjonalny, Ty możesz na niego odpowiedzieć racjonalnie. Tylko po co pokazywać komuś, że to cię w ogóle dotyka w jakikolwiek sposób? „misiapysia jest ładniejsza od ciebie, ty w ogóle nie jesteś ładna” – czytam na profilu askowej fejmy (nie wiem, jaka jest forma żeńska słowa fejm?). Ona odpowiada: złośliwie, mistrz celnej risposty. Lajkują! Tylko że lajkują to osoby, które i tak są po twojej stronie. Tymczasem cała reszta dowiedziała się, że w internecie jest taki pogląd, że nie jesteś zbyt ładna. Gratulacje. Każdemu jest czasem przykro, jak czyta chamskie komentarze na swój temat – bo nie jesteśmy robotami. Cała sztuka, żeby tego nie okazywać. 6. Nie jesteś sławny Trochę Ci, fejmie, słodziłem, to teraz dam w ryj. Nie jesteś sławny. Nie robisz kariery. Ludzie nie powinni Cię prosić o autografy – jeśli to robią, podpisz się, bo będzie im przykro, ale poczuj się chociaż tą sytuacją trochę zażenowany. Powiedz, że ci głupio – i niech będzie ci głupio. Bo tak naprawdę cały ten Ask nie ma znaczenia. Ty nie masz znaczenia, jeszcze nic wartościowego nie zrobiłeś. Nie myśl, że skoro kilkadziesiat tysięcy osób kliknęło „lubię to” na Twoim Facebooku, to jesteś cokolwiek warty. Na to naprawdę trzeba sobie zapracować. Im bardziej będziesz się lansować, że jesteś znany, tym bardziej ludzie Ci będą w to wierzyć. Im bardziej będą wierzyć, tym bardziej będziesz się stawać wydmuszką, pustą kreacją bez mięsa i duszy, za to z armią klikających w twoje statusy użytkowników, ulegających podstawowym mechanizmom społeczno-psychologicznym. Bądź ponad, nie czuj się kimś, kto coś osiągnął. Możesz blefować – łapać ludzi na pewność siebie, żeby zwiększyć swój zasięg – ale sam przed sobą nigdy nie przyznawaj, że to już jest ten moment, w którym jesteś kimś. To zabije w Tobie chęć rozwoju i samodoskonalenia. 7. Nie przeklinaj Krótka piłka: większość z Was, MŁODZI KOLEDZY, brzmi strasznie komicznie jak przeklinacie. Przeklinać w celach ozdobnikowo-artystycznych trzeba się nauczyć. Uczcie się od Dema, on to robi tak pieknie, jego „kurwy” to miód na moje uszy. Wiecie, że on jest po szkole aktorskiej, nie? 8. Zdobądź szacunek starszych i mądrzejszych od siebie Warto mieć przed sobą autorytety, i to takie – powiedzmy – ambitne. Chcieć zdobyć szacunek osób, które są od nas mądrzejsze i starsze. Sam tak robię odkąd pamiętam: oczywiście argument wieku w pewnym momencie znika, bo po skończeniu 25-tki naprawdę przestaje się komukolwiek zaglądać do dowodu, ale autorytet osób mądrych wytrzymuje wszelkie próby. Prosty przykład z mojego życia: na początku istnienia Zapytaj Beczkę, ludzie mądrzy niezbyt to oglądali. Dziś oglądają, co okupiłem jakimś 3-krotnym spadkiem oglądalności programu. Ale jestem z tego zadowolony, jestem OK z samym sobą i cieszę się, że Zapytaja oglądają ludzie, z których zdaniem się prywatnie liczę. To naprawdę spoko podejście do własnego rozwoju osobistego. Autorytety? Polecam. Są warte poświęcenia zasięgu. 9. Uważaj na monetyzację zasięgu Jak się ma zasięg rzędu kilkudziesięciu tysięcy osób, można z tego kręcić spoko hajs. Z samego Aska raczej się niezbyt da, ale kiedy masz bloga, fanpage na FB czy kanał na YouTube – otwierają się rozmaite opcje. Ale trzeba uważać, szczególnie na początku: raz, żeby nie zniechęcić do siebie społeczności, dwa, żeby się nie zeszmacić. Przez szmacenie się mam na myśli sprzedawanie swojej działalności zbyt tanio bądź wchodzenie w biznesy kompletnie bezsensowne. Pod żadnym pozorem nie bierz udziału w żadnych programach z linkami afiliacyjnymi, to żałosny sposób zarabiania na publicznej działalności w sieci. Nie gódź się na barter, tzn. promocję firm w zamian za ich produkty: jak raz przylepisz sobie łatkę „ubieram się w ciuchy, które dostaję za darmo” to trudno Ci potem będzie przejść na rozliczanie się pieniędzmi. Przeglądając blogi askowych fejmów znalazłem sporo podchodów do komercyjnej działalnosci: większość z nich jest albo koncepcyjnie zła, albo – tutaj mój blef, być może się mylę – rozgrywana na jakichś totalnie nieadekwatnych warunkach finansowych. Jeśli chcesz zarabiać na swojej działalności, zainteresuj się zarabianiem – poczytaj trochę blogów, zobacz wykłady na ten temat na YouTube, kup sobie książkę Kominka, zagadaj do jakiegoś sprawnie działającego blogera i poproś o poradę. Nie działaj po omacku, bo wtedy tylko się prosisz, żeby ktoś cię komercyjnie wydymał. Rząd wielkości zasięgu, który osiągają popularni ludzie na Asku, jest teraz warty *niezłe* pieniądze. Nie gódź się na mniej, bo lepiej robić za friko niż za zbyt mało. 10. Innowacja jest irytująca Jeśli robisz coś nowego i przełamujesz schematy, ludzie będą się burzyć. W wielu przypadkach to znaczy, że dobrze kombinujesz: wyciągasz odbiorców z ich strefy komfortu, wzbudzasz emocje. W tego typu działalności trzeba mieć trochę odwagi, trzeba mieć rozbuchane ego i czasem trzeba niestety wyjść trochę na buca. Nie da się tego wszystkiego ogarniać tak, by nie wzbudzać w pewnych kręgach kontrowersji i nie dorobić się ludzi, którzy Tobą gardzą. Normalna sprawa. Nie bój się przełamywać schematów, być może również tych, o których sam piszę w tym artykule. Ja już serio jestem dziadem jak na standardy internetu, może jestem nazbyt tradycyjny.   Epilog Także tak. Trzymam kciuki, żeby ludzie z Aska wyrośli na fajną, nową generację internetowych liderów opinii, ale żeby byli ludźmi z elegancją, klasą i poczuciem odpowiedzialności. Hej, starszy czytelnik tego wpisu w tym momencie rechocze, bo myśli że to wszystko gimbaza i wiocha. A ja myślę, że macie i szansę, i talent. Jeszcze nic nie zrobiliście fajnego. Ale zrobicie. Wyświetleń: 38997  Podobne wpisy:   Jak Internet zarabia na ACTA? 