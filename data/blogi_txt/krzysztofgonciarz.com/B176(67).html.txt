Nowa generacja sprzętu wydaje się nie przynosić ewidentnej rewolucji. Next-geny są naturalnymi spadkobiercami swych linii produktów, mocniejszymi modelami na nowe czasy. Od prawie tygodnia mam możliwość przedpremierowego testowania Sony PlayStation 4: i jestem z tego sprzętu zadowolony, o czym opowiadam we vlogu z wrażeniami. PS4 jest bardziej wydajną, lepszą wersją PS3, wyposażoną w szereg mniej lub bardziej drobnych usprawnień technicznych i software’owych, a także zauważalnie lepsze parametry sprzętowe. Ma też jedną funkcję, którą śmiało nazwę rewolucyjną. Przycisk „Share” na padzie. Umieszczony w miejscu dawnego „Selecta”; powoduje, że jednym ruchem ręki jesteśmy w stanie zrzucić screenshota z rozgrywki, nagrać z niej film, bądź uruchomić streaming naszej gry wprost do Internetu – za pośrednictwem platformy Twitch bądź Ustream. Ten jeden przycisk robi to, czym zajmowałem się przed 5 lat, od 2007 roku. Do tej pory, by nagrywać filmy z rozgrywki z konsol, trzeba było mieć kartę do przechwytywania obrazu (lekką ręką $200 za sensowną jakość), pomęczyć się trochę z okablowaniem (użycie kabla HDMI jest skomplikowane przez system zabezpieczeń HDCP; niełatwe potrafi być ogarnięcie funkcjonalnego podglądu gry, który nie byłby oknem wielkości znaczka pocztowego na monitorze), a w końcu: znać się na montażu i produkcji wideo, albo przynajmniej nauczyć się oprogramowania do streamingu. A streaming to nie taka prosta sprawa, zwłaszcza jeśli chcemy łączyć ścieżkę gry, komentarza i obrazu z kamery (kilka kamer i mikrofonów to już w ogóle pandemonium). Oczywiście każdy średniozaawansowany użytkownik komputera ogarnie to w ciągu maksymalnie kilku dni, ale poprzeczka wciąż jest wysoko: a droga do zrealizowania w Internecie swojego show bywa wyboista, zwłaszcza jeśli okaże się, że cały nasz techniczny wysiłek idzie na marne, bo mówimy niewyraźnie i nikt nie chce nas oglądać. Choć grono ludzi nagrywających gry na YouTube i Twitcha poszerza się z miesiąca na miesiąc, wciąż mówimy o wyraźnym podziale na „nadawców” i „odbiorców”. Po jednej stronie są dziennikarze, youtuberzy i streamerzy (streamownicy?), po drugiej gracze bez zapędów showmeńskich. PS4 to zmienia. Każdy posiadacz tej konsoli może w ciągu kilku minut stać się letsplayerem, streamerem i autorem gamingowego show w sieci. Wreszcie ta dyscyplina przestaje być zarezerwowana dla tych, którzy mają pieniądze na sprzęt, wiedzę techniczną i są naprawdę uparci. Wciskasz przycisk i jedziesz: transmitujesz się do sieci. Jeśli jesteś dobry, potrafisz poprowadzić program ciekawie i porywająco, ludzie prędzej czy później zaczną cię oglądać regularnie. Możesz użyć obrazu z kamerki internetowej i pokazać na ekranie okno czata (wtedy nie musisz odrywać wzroku od telewizora, by komunikować się z ludźmi – a to bardzo ważne w livestreamach). „Po co oglądać jak ktoś gra, skoro można grać samemu?” – to pytanie słyszę odkąd pojawiło się w Polsce coś takiego jak letsplay. Od pewnego czasu odpowiadam po prostu: setki tysięcy ludzi to oglądają, i to jest fakt wystarczający, byśmy przestali kwestionować sens istnienia letsplayów. Letsplaye mają sens, ponieważ ludzie je oglądają. Sony ewidentnie przy tym skumało, że pokazywanie gier w Internecie niekoniecznie musi być wobec samych gier konkurencyjne (polemizowałbym z tym, ale to temat na inny artykuł – moja logika rozbija się bardziej o czas konsumentów niż ich portfele): to nie musi być tak, że Wojtek nie kupi gry, bo już obejrzał, jak Rock czy Wonziu ją przechodzą. Równie dobrze Wojtek może ją kupić, bo Rock i Wonziu w nią grają i wygląda fajnie. Oczywiście Wojtek może tak długo oglądać Rocka, że nie ma już czasu iść do sklepu, bo musi odrobić lekcje – ale, jak mówię, o tym kiedy indziej. Mówi się, że pojawienie się na świecie YouTube’a przyspieszyło rozwój sztuki tańca. Bo tancerzom ciężko przez telefon omówić swoje pomysły, a sieciowe wideo umożliwiło im niezawodną komunikację na odległość. To samo dotyczy gier wideo: kto wie, o ile niższy byłby poziom światowego StarCrafta, gdyby nie możliwość oglądania meczów topowych graczy. Nowa funkcjonalność PS4 dokłada swoją cegiełkę do tej ściany: pomyśl, ilu jest świetnych, pomysłowych i kreatywnych graczy – w najrozmaitsze gry – którzy nie nagrywają filmów, bo im się nie chce. Teraz mogą to zrobić jednym przyciskiem pada (PS4 poza tym że umożliwia streamowanie, również nagrywa naszą rozgrywkę w tle, i kiedy w grze wyjdzie nam coś szczególnie ciekawego, możemy od razu opublikować to w sieci). Gry zostaną przeanalizowane na dziesiątą stronę, przejrzane dużo głębiej niż kiedykolwiek do tej pory. Zobaczyłeś śmiesznego buga, ale akurat nie miałeś włączonego nagrywania? Klasyka. Nie na PS4! Znalazłeś sekret? Wykonałeś jakąś sztuczkę, która wydawała się niemożliwa? Trafiłeś headshota w locie przez pół mapy? Masz to nagrane.  Nieco grząskim tematem powiązanym ze streamingiem jest, hehe, hajs. #hajsztwitcha, jak kto woli. Nie chcę mydlić oczu młodym Czytelnikom, którzy pewnie na takie komunikaty są nadwrażliwi, ale przytoczę fakty: moją testową transmisję z PS4 oglądało średnio 500-600 osób, w porywach do 1500. Za jakieś 3 godziny streamu zarobiłem dzięki reklamom ponad 20 dolarów. To jest niezły przelicznik, i niezły zarobek, jak na siedzenie przed konsolą i granie. Parę takich dni i mam na nową grę. Są w Polsce osoby, które ze streamingu gier zarabiają pieniądze porównywalne z normalną pensją za etat: PS4 umożliwi to nowemu (bardzo niewielkiemu!) gronu ludzi, tym którzy mają smykałkę do zabawiania ludzi przy użyciu kamery, mikrofonu i gry, a którzy niekoniecznie do tej pory chcieli wykładać kasę na dedykowany temu zajęciu sprzęt. To w ogóle jest bardzo intrygujące wyzwanie: jak dobry, jak ciekawy umiesz być, wyposażony w PS4, headset i konto na Twitchu. Ile osób będzie chciało cię oglądać? To już nigdy nie będzie kwestia sprzętu (choć do PS4 da się podpiąc mikrofon na USB, taki jak np. Blue Yeti), a raczej talentu do występowania. Za kasę. PS4 pokaże, kogo fajnie się ogląda i kto ma coś fajnego do powiedzenia, a nie kto ma lepszą lustrzankę do kręcenia vlogów. „Demokratyzacja” funkcji nadawania filmików z rozgrywki ma konsekwencje nie tylko dla samych graczy, ale również – oczywiście – dla twórców gier oraz gamingowych mediów. Od strony developerów i wydawców zmieni się chyba najmniej: z ich punktu widzenia nie ma specjalnej różnicy, czy grę pokazuje 100 półprofesjonalistów, czy 10 tysięcy dzieciaków (ba, sam znam developerów, którzy mówią, że dla nich „recenzent to taki trochę bardziej kumaty gracz” – więc nawet profesjonaliści są w tej samej stawce). Miałoby, gdybyśmy założyli sporą oglądalność tych ostatnich, w praktyce jednak streamy najbardziej amatorskie nie zdobędą dużej bazy użytkowników, a to ich ze strony devów można by się ewentualnie obawiać (mówiąc wprost: jeśli gra się w grę jak debil, łatwo osiągnąć wrażenie że to gra jest debilna; ergo: jako wydawca gry wolisz wysłać egzemplarz do Rocka niż do Klocucha). Problem może wystąpić na płaszczyźnie jakości samego streamingu, która rewelacyjna nie jest, a która z punktu widzenia developerów może skutkować niekorzystnym prezentowaniem się grafiki gry. A wierzcie mi, że twórcy i wydawcy gier są na to uczuleni: jest to główny powód, dla którego tak często na targach gier wideo nie można kręcić rozgrywki. Swoją drogą ciekawy jestem, czy w tym aspekcie coś się zmieni za sprawą naszej małej rewolucji. Pewnie nie, bo grę przed premierą, a takie przecież pokazuje się na targach, według wielu lepiej jest trzymać pod kloszem. Wreszcie, sprawa mediów growych. Mediów, które od lat otrzymują kolejne ciosy od infrastruktury: tu Metacritic (zredukowanie roli recenzji do cyferki zamiast opinii), tu rozkwit Free2Play (gier, o których ludzie nie chcą czytać, bo wolą samemu je przetestować), tam znowu tłum letsplayerów zdobywających dziką popularność wśród młodych ludzi. Mam wrażenie, że z roku na rok media coraz rzadziej mają możliwość przedpremierowego pokazywania i recenzowania gier wideo: a zawarty w PS4 „Share” może spowodować, że w dniu premiery zainteresowanie publiczności daną grą zostanie zaspokojone po prostu przez tłumy streamerów, którzy poszli do sklepu, odpalili grę i zaczęli ją komentować. Żeby ich oglądać nie musisz nawet odchodzić od konsoli, bo PS4 ma wbudowany moduł do tego. Po co ci teraz opinie ekspertów? Nieco smutna wizja, ale obawiam się, że prawdziwa. Sony wykonało kolejny krok w zasypaniu rowu oddzielającego dziennikarzy growych od graczy. Kilkanaście lat temu trzeba było być guru, żeby w ogóle ściągnąć screenshota z konsoli. Zgrywanie filmów z gier jeszcze kilka lat temu było sztuką tajemną, a streaming, ha – kiedy pierwszy raz, jakieś 3 lata temu, próbowałem testowych streamów, software był tak zabugowany i niedoskonały, że się poddałem. A należę do najbardziej upartych osób jakie znam, poza tym oprogramowania ani sprzętu się generalnie nie boję. Dziś wszystkie te barykady zostały obalone, pozostał jeden przycisk „Share” i pytanie: czym różni się dziennikarz growy od jutubera, a czym jutuber od gracza? Wszystko to są daleko idące wnioski, w których być może puszczam zbytnie wodze fantazji. Zdaje mi się, że rewolucja jest nieunikniona, a Sony ma wszystko, co potrzebne, żeby odpalić ją tu i teraz – co wcale nie oznacza, że to się wydarzy. Jedno wiem na pewno: po kilku godzinach gry na PS4 przy jednoczesnym streamingu, zatęskniłem za GTA V. Bo jest lepsze niż cokolwiek, w co możemy w tym momencie zagrać na next-genach. Pomyślałem przez moment, żeby przepiąć się na poprzednią generację i pograć w dzieło Rockstara, ale zdałem sobie sprawę, że w tamtej grze będę sam: bez komentarzy widzów na dole ekranu, bez poczucia że ktoś słucha, co mam o tej grze do powiedzenia. Przecież odpalenie wszystkich sprzętów potrzebnych do nagrania bądź streamowania poprzedniej generacji konsol to tyyyle roboty, że aż mi się odechciewa. To jest mój popołudniowy, sobotni odpoczynek a nie praca, po co mam przełączać 15 kabli i spędzać 15 minut tarzając się w kurzu na podłodze za amplitunerem. Zostałem przy PS4. Hej, ja nie jestem do końca normalny, ale skoro różnice między komentatorami branży gier wideo a graczami mają się zacierać, może i wam w końcu odbije.  Wyświetleń: 24527  Podobne wpisy: No related posts. 