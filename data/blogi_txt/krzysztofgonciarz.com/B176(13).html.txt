6 lutego w Kancelarii Prezesa Rady Ministrów odbyła się debata na temat ACTA. Według Rządu, jest to początek serii społecznych konsultacji, które mają dać odpowiedź na pytanie: ratyfikować czy nie? Uczestniczyłem w tej debacie jako reprezentant „twórców internetowych” – tak przynajmniej sam rozumiem swoje stanowisko w tej sprawie. Jak większość zgromadzonych, miałem okazję powiedzieć zaledwie kilka zdań. Oto moje przemyślenia na temat debaty. Nie dotyczą one *treści* omawianych zagadnień, ale samej dyskusji jako takiej.   1. Politycy mają ciężką pracę Serio, po 5 godzinach słuchania tego, 99% Internautów miało dość. Ja również! Pomyśleć, że politycy mają to codziennie? Ciężka praca. Nie ma nawet kiedy bułki zjeść.   2. Format debaty jest nieodpowiedni Z uwagi na liczbę różnych zaangażowanych w sprawę środowisk, indywidualności chcących się wypowiedzieć oraz tęgich mózgów dokonujących analiz tematu, debata w takiej postaci nigdy nie pozwoli dogrzebać się do właściwej treści sporu. Uczestnicy wypowiadali się w (tuningowanej) losowej kolejnosci, każdy wygłaszał swój statement, żaden wątek nie został solidnie omówiony.   3. ACTA spina zbyt wiele tematów Dyskusja o ACTA wymyka się spod kontroli. Prawa autorskie, wolność Internetu, dobre intencje rządu, lekarstwa, części samochodowe, podrabiane telefony i tantiemy artystów z wytwórni – to tylko ułamek tematów, na które próbowano rozmawiać. Zbyt wiele, żeby dało się cokolwiek na tej bazie zbudować. Po wysłuchaniu tej debaty skłaniam się ku stanowisku, że ACTA  ma po prostu zbyt szeroki zakres. Gdyby przynajmniej oddzielić jej część internetową od „analogowej”, byłoby jakieś światełko w tunelu.  Teraz w jednym zdaniu mówimy o podrabianych torebkach Prady z Chin oraz o nowym rozumieniu pojęcia twórcy treści internetowych. Te tematy nie są dostatecznie pokrewne, żeby się nimi zajmować hurtem!   4. Telewizja nie gryzie Obawiano się, że telewizyjność debaty negatywnie wpłynie na jakość dyskusji. Jakość pozostawiała dużo do życzenia – z powodów omówionych w innych punktach – ale fakt transmitowania jej w telewizji wcale jej nie zaszkodził. Dla wielu osób z „naszego” obozu była to wręcz dobra okazja żeby powiedzieć coś do masowego odbiorcy innego niż ten internetowy. Nie było żadnej cenzury: jak ktoś chciał pojechać po bandzie, to jechał.   5. Rząd słucha, ale nie odpowiada Rozumiem różnicę pomiędzy debatą a konferencją prasową, jednak udział w debacie Premiera oraz Ministrów był niewystarczający. Premier wypowiadał się prawie zawsze, kiedy ktoś go przypaierał do muru, jednak głównie parafrazował i schodził z meritum. Udzielone hurtem odpowiedzi na pytania wygłoszone przez polityków były dla mnie najnudniejszą i najmniej ciekawą częścią całej debaty – to napawa pesymizmem pod kątem dalszych dyskusji.   6. Premier jest doskonałym retorykiem Premier Tusk doskonale potrafi obrócić kota ogonem. Tu rozluźniający żart, tu racjonalny ton, i przyjazny, kumpelski przekaz. To wszystko argumenty retoryczne, stojące niestety w opozycji do merytorycznych. Momentami w jego ton wkrada się Paulo Coelho: „musimy uwolnić przestrzeń od nieufności”, serio? Premiera trudno jest zagiąć, nawet jeśli jego odpowiedzi to zwykle mydlenie oczu. No ale hej, dlatego jest premierem.   7. Są mózgi Debata pokazała, że jest w Polsce całkiem sporo intelektualistów różnych pokoleń, którzy mają bardzo ciekawe przemyślenia na tematy związane z ACTA.  Na debacie padło sporo świetnych propozycji i wniosków, które nie były kontynuowane – bo następna wylosowana osoba akurat miała ochotę mówić o czymś kompletnie innym. Jest potencjał, trzeba go wykorzystać!   8. Nie warto było bojkotować Czy na debatę jest za późno? Może, ale lepiej teraz niż w ogóle.  Rząd dokonał dobrego researchu zbioru osób, które powinny się w tej debacie wypowiedzieć (absolutnie nie mam na myśli siebie, bo szczerze – znalazłem się w tym gronie raczej przypadkiem). Celnie wybrano i zaproszono znaczące osoby z różnych kręgów: niestety spora ich część odmówiła udziału. Przebieg debaty, przy wszystkich jej wadach, utwierdził mnie w przekonaniu że warto było pojechać i nie uważam tego czasu za stracony. Natomiast osoby które z różnych względów nie stawiły się… cóż, „nie głosowałeś -nie narzekaj”.   8. Bariera komunikacyjna Od początku mojego pisania na temat ACTA na każdym kroku akcentuję istnienie bariery komunikacyjnej między młodymi ludźmi – użytkownikami Internetu – a sferą rządzącą. Ta debata nie udowodniła mi, że coś się w tym względzie zmienia. Średnia wieku była nieco zbyt wysoka jak na „dopuszczenie młodzieży do głosu”, a cała ta akcja z Twitterem i IRC-em – czuć było, jak bardzo to jest wymuszone.   9. Efekt PR- owy nie został osiągnięty W Internecie. Bo o odbiorcy telewizyjnym nie wiem, boję się oglądać relacji z tego wydarzenia w dużych mediach. Jako producent video wiem, jak bardzo dałoby się upokorzyć każdą ze stron przez tendencyjny montaż. Ale Internet tego komunikatu nie łyknął: po mniej więcej dwóch godzinach mało który Tweet próbował coś wnieść do dyskusji – wszyscy raczej zaczęli kontastować to, jak bardzo ich męczy słuchanie tych mądrości. Bo spójrzmy prawdzie w oczy: ta debata była przeraźliwie nudna. Cały ten kryzys pokazał, że oficjalny język – język polityków i mass-mediów – nie jest już tak niezbędny w publicznym dyskursie jak kiedyś. Można naprawdę zacząć rozmawiać jak ludzie.   10. Obrońcy wygrywają Jasna strona Mocy miała mocniejsze argumenty, wygrywała konkretnością i lekkością przekazu. Zwolennicy ACTA mają ten problem, że co drugi wygląda jak Imperator Palpatine. Hej, wygramy to.   Warto rozmawiać! Wycieczkę do Warszawy na kawkę u Premiera zaliczam do udanych.   A na koniec kilka konstruktywnych rad na przyszłość: - kolejne debaty powinny być toczone na bardziej konkretne tematy, z mniejszym przekrojem różnych środowisk - nie można liczyć na przeniesienie dyskusji do Internetu, pogódźmy się z tym; politycy nie ogarniają sieci, rolą młodych osób jest umiejętność skutecznego dyskutowania „na wyjeździe” - kultowy już system „karteczek” jest podejrzany i należy go zmienić na coś bardziej transparentnego, a przy tym umożliwiającego kontynuowanie pojedynczego wątku przez dłuższy czas - jesli pytania Internautów mają być uwzględniane, muszą być naprawdę moderowane i traktowane poważnie; w zaprezentowanym kształcie było to wodzenie ludzi za nos - Rząd musi zacząć mówić konkretami, ogólnikowy ton mógł być skuteczny na otwarcie dłuższej dyskusji, ale na dłuższą metę Premierowi nie wystarczy ciągłe rozmywanie obrazu przez autoironiczne żarciki.   Fajnie było, Panie Premierze! Wyświetleń: 2661  Podobne wpisy: Dlaczego przyjmuję zaproszenie Premiera 