Nie jestem fanem polskiej kuchni tradycyjnej i niewiele jest miejsc serwujących nasze lokalne potrawy, których odwiedzanie sprawia mi autentyczną radość. „Sąsiedzi” niedawno dołączyli do tego wąskiego grona. Lokal na ul. Miodowej, w centrum krakowskiego Kazimierza, w 2012 roku znalazł się w katalogu Michelin (nie mylić z gwiazdką – jest to znacznie niższy stopień wyróżnienia), a sam trafiłem tam za radą znajomych. Lokal otrzymał dwa „sztućce” od Michelin, przyznawane za wystrój i klimat lokalu. Zauważam, że restauratorzy mają tendencję do nazywania tego wyróżnienia „rekomendacją Michelin”, ponieważ tworzy to przed odwiedzającymi wrażenie, że doceniona została również kuchnia. Uwagę zwraca klimatyczny i piękny wystrój ogrodu – idealny, żeby zabrać tu zagranicznych gości, którzy łakną wycyzelowanej autentyczności Krakowa. Posiłek można zacząć od niezłego, czeskiego piwa Holba, które ostatnimi czasy szturmem wzięło dużą część krakowskich lokali. Obsługa wyróżnia się na tle polskich standardów, bo jest nadzwyczaj miła i obsługuje gości zgodnie ze sztuką – niestety z wpadkami, bo naszemu kelnerowi zdarzyły się aż dwie pomyłki (w tym jedna krytyczna, bo dostaliśmy danie, którego nie zamówiliśmy). Menu jest napisane fajnym językiem, z dużą liczbą archaizmów, ale bez popadania w przestylizowane suchary (zdjęcie na samym dole wpisu). W poszukiwaniu lokalu trzeba wykazać ostrożność: jeden numer obok na ul. Miodowej znajduje się hotel „Oberża Sąsiadów” oraz budżetowa jadłodajnia „Kuchnia domowa Sąsiedzi” – tamtego lokalu jeszcze nie testowałem, natomiast omawiana restauracja nazywa się po prostu „Sąsiedzi”. Na przystawkę skosztowałem tatara i sałatki z krewetek. To drugie nie jest może do końca w etosie polskiej kuchni, ale słyszałem, że warto jej spróbować. Istotnie była smaczna, krewetki idealnie podsmażone na czosnku i pietruszce, podane na miksie świeżych warzyw. Niezłe, ale bez wielkich emocji. Co innego befsztyk tatarski, przez wielu uwielbiany, a przez pozostałych kompletnie nietolerowany kawał surowego, mielonego mięsa. Ja oczywiście jestem wśród dzikich entuzjastów tej potrawy, a tatar w Sąsiadach jest jednym z najlepszych, jakie jadłem. Podany został z masłem (co rzadkie) i musztardą (częstsze, ale też raczej niestandardowe), do tego ogórek, cebula i rybka. Wszystko znakomicie podane. Samo mięso świeże i pozbawione niesmacznych upiększaczy, co najlepiej widać po jego kolorze: wygląda jak mięso, a nie jak czerwona maź barwników (jak spotykane w sklepach tanie „mięso na tatara” czy tatary serwowane w większości lokali typu wódka+zakąska). Zdecydowanie godny polecenia – szczególnie z obowiązkowym kieliszkiem wódki.  Zupy to bardzo mocny punkt Sąsiadów: miałem przyjemność skosztowania rosołu oraz żurku. W obydwu przypadkach najpierw dostajemy na stół pusty talerz, który następnie jest wypełniany przez kelnera za pomocą chochli – co jest miłym zwyczajem i chyba nazbyt często pomijanym w tradycyjnych polskich restauracjach. Obydwie zupy były rewelacyjne: aromatyczne, intensywne, głębokie i zrobione na prawdziwych składnikach, bez żadnych chemicznych dodatków. Z pojedynku, odbywającego się na bardzo wysokim poziomie, zwycięsko wyszedł żurek, który rozłożył mnie na łopatki już samym aromatem. Koniecznie trzeba go tutaj spróbować.  Przy pierwszej wizycie w tej restauracji wybór dania głównego pozostawiłem kelnerowi: dostałem specjalność lokalu, czyli szaszłyk „Wspomnienie Mochakaru”, podany w formie zawieszonej na haku, poniżej którego umieszczono sympatyczny akcencik w postaci karmelizującej się, świeżo podpalonej kostki cukru. Polędwicy wieprzowej na szpikulcu towarzyszyły cebula i papryka, a na talerzu poniżej – pieczony ziemniak, ogórki i modra kapusta. Mięso wygrillowane dość mocno, momentami suche – za to niezbyt mi odpowiadał sos czosnkowy, którym zroszono dekorację na talerzu, bo był trochę zbyt banalny. Popisowe danie lokalu mnie nie powaliło, ale widziane kątem oka specjalności na innych stolikach kazały wrócić i spróbować raz jeszcze.  Za drugim razem wiedziałem już, czego chcę: placków ziemniaczanych z gulaszem, podawanych tu na estetycznej brytfance, oraz grillowanego pstrąga z migdałami, który o dziwo jest jednym z najtańszych dań w karcie. Ryba okazała się chyba trochę zbyt delikatna w smaku, choć wciąż warta swej ceny. Podana z czosnkiem, szczypiorkiem i masłem, bez dodatku żadnych węglowodanów (oczywiście ziemniaki bądź frytki mozemy zamówić osobno, ale akurat pstrąga najbardziej lubię jeść solo – tak po góralsku). Do rangi faworyta lokalu urosły za to u mnie placki ziemniaczane: rewelacyjnie skomponowane z intensywnym, wieprzowym gulaszem, obficie polane gęstą śmietaną, posypane aromatyczną, świeżą pietruszką, zwieńczone rzodkiewką i połówką czerwonej cebuli. Same placki, grube i solidne tak jak robi się je w polskich górach, były jednymi z najlepszych jakie jadłem.  Na deser spróbowaliśmy „Paranoi czekoladowej”, wyróżnionej na liście specjalności. Okazała się być zmrożonym musem czekoladowym z akcentem wiśni, o mocnym i pełnym smaku. Paranoja czekoladowa. Spróbowane przeze mnie u Sąsiadów dania prezentowały różny poziom: od po prostu smacznego do wyśmienitego. Zdecydowanie warto odwiedzić ten lokal na zestaw: tatar, żurek (ew. rosół) i placki ziemniaczane. Z takiego wyjścia chyba nikt nie wróci zawiedziony, natomiast co do reszty karty – restauracja jest na tyle dobra, że zachęca do powrotów i próbowania nowych rzeczy. W doborze dań nie należy sugerować się wysokością cen, bo ta jest tutaj zwodnicza: na moim przykładzie okazało się przecież, że placki (18zł) deklasują szaszłyka (39zł). Mimo wszystko, ja już w menu swoich faworytów do wypróbowania następnym razem – bo jest to jeden z lepszych lokali z tradycyjną polską kuchnią, w których jadłem w Krakowie. Ocena: 6/10 Uwaga: wpis powstał na bazie dwukrotnej wizyty w lokalu, w lipcu 2013.  Wyświetleń: 6366  Podobne wpisy:   Pacific Rim – Jedyna słuszna recenzja 