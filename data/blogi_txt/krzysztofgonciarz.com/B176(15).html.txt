Każdy użytkownik sieci powinien być świadomy istnienia tzw. porównywarek cenowych. Są to agregatory sklepów internetowych, działające jako pośrednicy pomiędzy nimi a Google. W łańcuchu pokarmowym klient-produkt jest to rodzaj firmy, która częściowo zdejmuje ze sklepów odpowiedzialność za pozycjonowanie w wyszukiwarkach, z drugiej zaostrza konkurencję cenową. Klient na nich korzystał, bo bardzo ułatwiały znalezienie najlepszej oferty. Wczoraj praktycznie wszystkie liczące się porównywarki cen spadły z pierwszych stron wyników wyszukiwania produktów na skutek wprowadzenia przez Google nowej wersji algorytmu indeksującego Internet. To dobrze czy źle? Dobrze!   + Łatwiej znaleźć konkretne informacje na temat produktów Koniec z przegrzebywaniem sie przez 3 strony wyników wyszukiwania, żeby dogrzebać się do pierwszej recenzji poszukiwanego sprzętu. Głowna misja Google – przeszukiwanie sieci pod względem oryginalnej treści ciekawej dla użytkowników – jest teraz lepiej realizowana. + Porównywarki cen korzystały z „czarnego” pozycjonowania Linki są podstawą działania Google. Ilekroć coś linkujesz, oddajesz głos na daną stronę, który mówi Googlowi że dana strona oferuje ciekawą treść. Zastanów się, ile razy podlinkowaleś komuś stronę z porównywarki cen jako ciekawostkę? Na pewno robiłeś to rzadziej niż linkowałeś blogi, recenzje i inne oryginalne treści. Mając tak utrudnione pozycjonowanie, porównywarki musiały się uciekać do tzw. „Black Hat SEO”, czyli sztuczek pozycjonujących nie są pochwalanych przez Google (jednymi z nich są tzw. Systemy Wymiany Linków – często płatne usługi, które podbijają ranking Twojej strony przez linkowanie ich ze znaczących domen). Tego typu „oszukiwanie” Google może być postrzegane jako nieuczciwe, bo cierpią na tym serwisy korzystające wyłącznie z „etycznego” SEO (albo w ogóle nie bawiące się w SEO, ale „frajersko” produkujące wartościową treść). Dopisek: sporo osób zwraca uwage na sztuczne podbijanie klikalności porównywarek poprzez podawanie nieaktualnych bądź nieistniejących ofert sklepów. + Treść znowu najważniejsza Jeśli jesteś blogerem, który zajmuje się np. testowaniem słuchawek, Google nareszcie stanęło dla Ciebie otworem – ruch organiczny z wyszukiwarki może do Ciebie dotrzeć, jeśli tylko dostarczasz oryginalną i ciekawą treść. + Klient nic nie traci Kiedy zechcemy porównać ceny danego produktu, wejdziemy na porównywarkę – tę samą, co wcześniej. Wyszukamy przeszukiwarkę. Tak, jak powinno być – dostaniemy to, czego szukamy.  Źle!   - Burza w SEO Tylko czekać, aż wszyscy rzucą się na słowa kluczowe związane z setkami produktów, które nagle zostały w Google „poluzowane”. Możliwe, że zobaczymy mnóstwo wyszukiwarkowych śmieci nowej generacji. - Co ze sklepami? Niejasne jest co w tej sytuacji powinny zrobić sklepy internetowe, które do tej pory uzależniły swoją działalność od porównywarek (czyli weszły w agresywną konkurencję cenową i większość ruchu brała właśnie z nich). Dla wielu sklepów może być to poważny cios. Oczywiście nie są one bez winy, jeśli dopuściły do takiej sytuacji, ale należy rozumieć ich nagły dramat. - Intencje Google? Google przygotowuje grunt pod własną porównywarkę cen. Oczywiście będąc w ich pozycji nie oczekiwałbym aż tak wysublimowanej „nieuczciwej konkurencji”, bo równie dobrze mogliby wrzucić swój produkt na 1. wynik każdego powiązanego z nim wyszukiwania – no bo kto im skoczy? Mimo wszystko, wszędzie tam gdzie duże firmy nagle tracą pozycję, rodzi się mnóstwo emocji i teorii spiskowych. Pozostaje wierzyć, że główna misja Google – indeksowanie sieci w sposób przyjazny użytkownikom – jest dalej aktualna. *** Kiedy modyfikuje się algorytm, na podstawie którego budowana jest mapa współczesnego Internetu, po każdej zmianie lecą głowy. Najważniejsze nie jest jednak dla mnie pytanie „jakie serwisy spadły?”, ale „jakie zajmą ich miejsce?”. A w tym rachunku, przynajmniej na razie, racja jest po stronie Google. *** Wprowadzona zmiana w algorytmie Google nie dotyczy tylko porównywarek, ale całego Internetu. Eliminuje konkretne praktyki, które po prostu często były wykorzystywane w tej konkretnie branży. W świecie, w którym każdy próbuje po swojemu „hackować Google”, każde skrócenie drogi użytkownika do szukanej informacji jest cenne. A ja muszę przed Wami przyznać:  Nigdy w życiu nie wszedłem na porównywarkę cen z własnej woli ™ Zawsze przypadkiem, na drodze do konkretów. Nie, nikt mnie nie zmuszał – ale tak to już bywa w sieci, że się klika. A teraz będzie mniej klikania! Wyświetleń: 530  Podobne wpisy: No related posts. 