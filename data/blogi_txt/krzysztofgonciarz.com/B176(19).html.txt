Zadałem dziś na ankiecie facebookowej prowokacyjne pytanie: ile według osób odpowiadających powinny zarabiać popularne osoby publikujące wideo w sieci. Pytanie to w samym swym sednie jest dość głupie: to, ile dana osoba zarabia, nie powinno być w żaden sposób interesem ludzi postronnych, a pełnienie funkcji publicznej na YouTube nie jest pod względem inne niż funkcja publiczna w rodzaju pracy w sklepie spożywczym. Chciałem jednak, żeby użytkownicy – szczególnie ci młodsi – poczuli się u sterów zarobków tej nietypowej grupy zawodowej i przedstawili swój punkt widzenia. Co myślą młodzi Polacy o zarabianiu pieniędzy? Przeczytaj cytowaną ankietę i komentarze pod nią Ograniczenia ankiety zmierzały do prostego wniosku: „z Twojego punktu widzenia powinno Ci być wszystko jedno”. Poprosiłem respondentów o przyjęcie założenia, że standard dostarczanych treści nie zmienia się wraz ze wzrostem budżetu (w rzeczywistości by wzrósł, choć wielu ludzi uważa, że by spadł), oraz że komfort użytkowania treści pozostaje taki sam (to blokuje argumenty o np. zabezpieczeniach treści, konieczności logowania się, uiszczania opłat – vide zapowiedź YouTube’owych płatnych subskrypcji). Z punkt użytkownika więc nie ma żadnego ekonomicznego sensu ograniczanie zarobków innych. Wyniki? Zdecydowana większość chciałaby, żeby popularne osoby zarabiały niewiele ponad minimalną pensję krajową. Nie wnikam, czy to dużo, czy mało (bo przecież wiadomo, że tylko w świecie niepracujących jeszcze nastolatków takie pieniądze mogą uchodzić za spore), natomiast przeraża mnie socjologiczny aspekt tego wyniku: w zdrowej, działającej ekonomii, ludzie powinni życzyć sobie jak najlepiej. Według mnie poprawną odpowiedzią na to pytanie – jak i na analogiczne, dotyczące KAŹDEJ grupy zawodowej w kraju – jest „jak najwięcej”. Jeśli pani w spożywczaku ma zarabiać dziesięciokrotność tego, co ja, niech jej będzie dobrze – może w takim razie założę własny spożywczak, a może jej dobrobyt przyczyni się w jakiś sposób do mojego dobrobytu (jak jest taka bogata, to może jej poroznoszę ulotki za pensję średniego szczebla managera i obydwoje będziemy szczęśliwi). Ale nade wszystko: jeśli mój komfort kupowania bułek pozostaje identyczny, chcę żeby ta pani zarabiała maksimum tego, co jest jej w stanie dać rynek. Nie każdy ma fanów, którzy życzą mu dobrze – Adam, MaturaToBzdura.tv Fajnie jest budować ekonomię kraju w oparciu o kult sukcesu. Polska według, o zgrozo, młodych przecież ludzi – którzy najliczniej odpowiedzieli na moją prowokację w niepokojący sposób – powinna być budowana o komunistyczny etos zapieprzania i równości, bez wychylania się i niekonwencjonalnych pomysłów na biznes. W komentarzach panuje przekonanie, że zbyt wysokie zarobki kogoś innego „przeszkadzają” systemowi, mimo że nie wpływają w żaden sposób na nas samych. Jest takie powiedzenie, że Polaków w piekle diabeł nie musi pilnować, bo sami się nawzajem ściągają do kotła ze smołą. Po wynikach tej ankiety widzę, że bardzo dużo w tym prawdy. Kiedy o tym myślę, trudno jest mi winić bardzo młode osoby wypisujące kwiatki w stylu „założeniem YouTube jest praca za darmo, jak chcą pieniędzy to niech idą do telewizji”. Myślę, że odpowiedzialność spoczywa na ludziach starszych od nich, którym niezbyt dobrze idzie odrzucenie naszego narodowego „jeśli ma pieniądze, to pewnie ukradł”. Także proszę, Czytelniku, o chwileczkę refleksji nad tym tematem – bo choć i tak w 2013 roku sytuacja jest lepsza niż kilka lat temu, ktoś powinien dzieciakom pokazywać, że fajnie jest pracować nad czymś, co się lubi. Dlaczego nie dałem w ankiecie odpowiedzi „nic”? Bo na pewno by wygrała. Wyświetleń: 7053  Podobne wpisy: No related posts. 