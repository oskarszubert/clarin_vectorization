Walka z ACTA jest obecnie najbardziej cool postawą, jaką można w Internecie wykazywać. Nie trzeba było dużo czasu, żeby przedsiębiorcza sfera sieci podłapała temat i zaczęła kręcić na sprawie własne lody – na przyszłość, bo co się ugra na fali hype’u, to nasze. Oto mały wycinek sprytnej sieci. UWAGA: Każde z poniższych działań ma oczywiście jasną stronę; nikłą, ale jeśli przyjmiemy aksjomat ‚popularyzacja tematu po trupach’, to każda taka działalność go w pewien sposób spełnia. Wydaje mi się jednak, że poniższe przykłady przekraczają granice dobrego smaku i solidarności. Farmy fanów na Facebooku Niektóre strony- manifesty zachęcają ludzi do naganiania im fanów, a nie publikują przy tym absolutnie żadnych ciekawych treści, nie moderują społeczności i – bądźmy szczerzy – niczemu nie służą. Po grafikach i logotypach zwykle widać, że stoją za tym ludzie, dla których farmienie Facebooka nie jest niczym nowym. Dobry autopilot do spieniężenia, jak sprawa ucichnie. Uważajcie również na akcje o wyraźnym profilu reklamowym – typu „osoba X zaprasza do walki z systemem”. Choć cel może być szczytny, zwykle sprowadza się to do wirusowego zapuszczenia w sieć swojej reklamówki. (oczywiście jeśli moje rady potraktujecie jako coś analogicznego, to Wasze prawo, ja tylko  radzę co wg mnie robić, żeby się nie dać wydymać). Jeden z najpopularniejszych twórców treści video w polskiej sieci wystosował odezwę do narodu, w której prosi o „udowodnienie, że Internet umie się zjednoczyć”, po czym odesłał widzów do… polubienia założonego przez siebie, opóźnionego o 3 dni fansite’u. Linkującego z powrotem do jego profilu na Facebooku – i to w momencie, kiedy „konkurencja” dobijała już do 100 tysięcy osób. Dzięki takim akcjom mamy teraz na FB kilka stron po ~100 tysięcy osób każda. Jedna z 500 tysiącami wyglądałaby dużo ładniej, a hasła „zjednoczenia” byłyby przynajmniej trochę prawdziwsze. Spam Niektóre strony wprost zachęcają swoich użytkowników do spamowania całego Facebooka linkami do nich. W imię „walki” oczywiście – to spełnione marzenie każdego dostawcy treści w Internecie, jedna z niewielu okazji, kiedy można z kamienną twarzą mówić „Roześlij wszystkim znajomym!!!” i nie troszczyć się, czy to jest w ogóle warte rozesłania. Facebook niedługo sam będzie musiał zareagować, bo ostatnio co drugi post na każdej publicznej stronie to jakiś link do śmieciowego fansite’u. Jeśli chcecie się zapisać do strony, której administratorzy faktycznie pracują nad rozwojem sytuacji, polecam akcję „Nie dla ACTA w Polsce„. Są oni kompletnie transparentni pod względem ‚zaplecza’ i widać, że poświęcają sprawie dużo czasu. Reklamy Oczywiście nie każdy autor treści w Internecie ma możliwość nagłego wyłączenia reklam, ale jednak: wrzucanie na tablicę wydarzenia facebookowego linka do gierki webowej z tzw. programu affiliate (link z ID ‚polecającego’, który otrzymuje wynagrodzenie za nowo zarejestrowanych graczy) jest poniżej wszelkiej krytyki. Podobnie niesympatyczne wydają mi się reklamy na filmach poświęconych temu tematowi na YouTube. Mnie się skromnie wydaje, że kręcąc film na temat ACTA masz ZA DARMO wielką oglądalność, na którą kompletnie nie zasługujesz (mówię to również o swoich filmach, które idą w setki tysięcy emisji) – nie próbuj tego spieniężyć. Pieniądze niewielkie, a zapach zgnilizny pozostaje. Fake’i Grupa Anonymous ma jeden problem – łatwo się pod nią podszyć. Można nakręcić ładny filmik z syntezatorem IVONA, podłożyć muzyczkę z Requiem dla Snu i jedziesz, dziesiątki tysięcy podlinkują cię z wypiekami na twarzy. Możesz też zhackować własną stronę, albo zadeklarować że w imię ACTA Twój kanał na YouTube zostaje zablokowany. Kreatywność ludzka nie zna granic, kiedy stawką jest oglądalność w sieci. Panuje powszechne przekonanie, że kłamanie w sieci jest nieszkodliwe i że rozpowszechnianie haseł pokroju „26 stycznia wyłączą w Polsce Google” jest OK. Gadżety na Allegro Maski Anonymous, koszulki i… to. Niby żarty, niby przydatne, ale mimo wszystko dziwne. Jak donosi Konrad z Polygamii, maski były na Allegro już od dawna. Czy w takiej ilości? Bitwa o SEO Słowa kluczowe związane z ACTA są obecnie najpopularniejsze w polskim Internecie, co prowadzi do agresywnej walki o pozycjonowanie (SEO, czyli Search Engine Optimization) w Google. Powstają więc farmy linków, czyli strony-atrapy mające podbijać pozycjonowanie danych mediów przez linki z odpowiednim tzw. ‚anchor tekstem’ (tak działa Google, jeśli np. podlinkuję stronę premiera w ten sposób - ACTA FAIL - to pozycjonuję tę stronę na to zapytanie). Każdy chce uszczknąć, co tylko może. Blackout na czarno Dziś, 24.01.2012, ma miejsce internetowy blackout – duże strony ograniczają swoją funkcjonalność w akcie protestu przeciwko ACTA. Kiedy akcja stała się głośna w dużych mediach, takich jak gazeta.pl czy TVN, pewne firmy rzuciły się na nią pod warunkiem: „jak dacie nasze logo i napiszecie o nas newsa„. Dobry biznesmen zawsze odwróci kota ogonem – bo w końcu super jest pokazywać publicznie, jak się niszczy system. *** Oczywiście nie chcę nikogo tym wpisem urazić – może ktoś robi te rzeczy w dobrej wierze, a może ja się mylę i nie są one złe. Nie podoba mi się jednak skala cichego kombinowania wokół całej afery. Jeśli zauważyliście inne przejawy nieetycznej działalności, dajcie znać – będę aktualizować wpis. Za cynk dziękuję Radkowi Zaleskiemu. Wyświetleń: 3568  Podobne wpisy:   ACTA in Poland – the current situation  ACTA: Szok! Poleciały kamienie! ACTA w Polsce: 5 wskazówek  ACTA w Polsce – co to naprawdę oznacza? 