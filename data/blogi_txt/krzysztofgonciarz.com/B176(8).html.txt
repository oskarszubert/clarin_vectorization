Niedobrze mi się czasem robi od tego, jak głośno Internet krzyczy do użytkownika. Każda strona to dziesiątki konkurujących ze sobą nagłówków, reklam, sieci społecznościowych i tekstów; jeden rzut oka i wiemy tyle, że nic nie wiemy – a przecież mamy takich otwartych dwadzieścia, każda w innej zakładce. Uznałem, że założę sobie bloga, na którym będzie panować względny spokój: bez obrazków, bez reklam, bez dziesięciu tematów naraz. Pisany w skupieniu i napisany do czytania w skupieniu. Bardzo brakuje mi takich stron w sieci, wszystkie przeszkadzajki które wydłużają czas spędzony przez użytkownika z danym serwisem jednocześnie zdejmują akcent z treści. Wchodzisz na jakąś stronę dowiedzieć się o życiu seksualnym rozwielitek, a kończysz zostając fanem Trollface’a na Facebooku. I wciąż potem nie wiesz, jak się rozwielitki rozmnażały, ale zapomniałeś już, dlaczego cię to interesowało. Czyli: minimalizm. Nie obiecuję częstych update’ów, bo nie będę tu nic pisał na siłę. Ale spodziewajcie się tu poważniejszych i bardziej „profesjonalnych” tematów niż np. na YouTube czy Facebooku. Fajnie tak coś czasem przeczytać bez 10 kolorowych, mrugających bajerów dookoła, nie? Wyświetleń: 707  Podobne wpisy: No related posts. 