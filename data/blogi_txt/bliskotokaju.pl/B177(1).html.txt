 Muzeum Tokaju (Tokaji Museum) ma charakter muzeum regionalnego. Mieści się w okazałej kamienicy należącej dawniej do kompanii kupców greckich, przy Bethlen Gábor utca 7 . Można w nim obejrzeć wystawę dokumentującą badania archeologiczne na miejscu dawnego zamku tokajskiego. Kilka sal zajmuje kolekcja dzieł sztuki sakralnej pochodzących ze świątyń wschodnich Węgier oraz niewielka ilość pochodzących z regionu mebli mieszczańskich. Winiarstwu poświęcone są dwie ciekawe ekspozycje. W piwnicach można obejrzeć, prezentowane w gablotach, współczesne wina tokajskie razem z próbkami gleb z winnic wraz z próbkami gleb z winnic, z których pochodzą. Wystawa daje pojęcie o różnorodności środowisk jakie występują na niewielkim obszarze regionu winiarskiego, nawet w otoczeniu poszczególnych miejscowości – duże różncie widać zwłaszcza w prezentacji gleb z Mád).  Na przestronnym strychu zaaranżowano wystawę poświęconą rzemiosłu winiarskiemu. Pokazano na niej stare narzędzia winogrodnicze, winiarskie i bednarskie oraz zbiór starych etykiet. Wśród tych ostatnich jest parę polskich akcentów: etykiety Floriana Bilickiego, polskiego producenta z Abaújszántó (pierwsza połowa XX wieku) i folderek-cennik tarnowskiego składu win Norberta Lippoczy z Tállya. Zawiera on także treść przysięgi złożonej przez winiarza w kurii biskupiej w Tarnowie, umożliwiającej rozprowadzanie win mszalnych wśród duchowieństwa rzymsko- katolickiego.  W znajdującej się w sieni kasie można kupić różne pamiątki i  wydawnictwa, między innymi film o środowisku przyrodniczym góry Tokaj i  jej otoczenia, z napisami w języku angielskim. Gablota obok kasy pozwala  zapoznać się ze stowarzyszeniem Tokaj Renaissance. Każdy z jego  członków jest reprezentowany przez jedną butelkę swojego wina.  Umieszczono przy nich kilka wersji językowych Karty Stowarzyszenia. Tags: historia, kolekcje, miasto Tokaj, muzeum, sztuka, winogrodnictwo 