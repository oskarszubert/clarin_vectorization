 Kolejne warszawskie degustacje Tokaj Renaissance dzieliło tym razem zaledwie kilka miesięcy, co dobrze ilustruje mój “tytułowy” fakt, że jesteśmy blisko Tokaju.  Promocja w stolicy Polski chyba sporo znaczy dla węgierskich winiarzy, gdyż ponownie pojawili się u nas w doborowej reprezentacji. Po raz pierwszy na przyjazd do Polski zdecydował się Miklós Pracser Jr z winami Erzsébet Pince. Swoja przedstaiwcielkę miała wreszcie winiarnia Füleky. Z Disznókő przyjechał sam dyrektor generalny László Mészáros. Pojawił się Samuel Tinon (w listopadzie gościła u nas jego małżonka). Po raz drugi przyjechał do Polski Attila Gábor Németh (Alana Tokaj). Stowarzyszenie Tokaj Renaissance reprezentowała nie tylko przewodnicząca Melinda Beres ale towarzyszył jej też kierujący jego bieżącą działalnością Robert Bartha. Spotkania z Tokajem nie znudziły się też chyba warszawskim miłośnikom win i przyjaciołom Węgier, choć trudno ocenić frekwencję, gdyż piwnice restauracji Borpince, w której się spotkaliśmy to korytarze i zakamarki. Szybko zrobiło się w nich ciasno i gwarno. Impreza składała się z dwóch wydarzeń: komentowanej przez Wojciecha Bońkowskiego degustacji win Aszú z lat 2008-1993 oraz degustacji stolikowej dla branży i publiczności. Trwające dwie godziny, bardzo ciekawe seminarium dało nam potężny zastrzyk cukrów. Zaczęliśmy, co prawda, od dwóch roczników wytrawnego Szamorodni Samuela Tinon ale po nich przeszliśmy do serii 12 win o zawartości cukru przewyższającej 120 g/l, często ocierającej się o 200 g/l, kończąc rekordową Aszúeszencią Alana Tokaj o stężeniu cukru wynoszącym 315 g/l. Oba Szamorodni Tinon, roczniki 2007 i 2003, spędziły w beczkach ponad pięć lat, dojrzewając pod kożuchem drożdży. Młodszy rocznik był dla mnie trochę za ostry – tę partię wina zabutelkowano kilka miesięcy temu, część wina zresztą nadal dojrzewa w beczce. Starsze z win zmieniło moje spojrzenie na wytrawne Szamorodni i na winiarstwo Samuela Tinon. Miało wyraźne aromaty siana ale też trochę owocu, suszonego jabłka, kalarepy, korzenia pietruszki. Wino urzekało pełnią i dojrzałością. Nie mogłem uwierzyć, że większości degustujących bardziej podobał się młodszy rocznik. Samuel mówił, że stara się wniknąć w wielowiekową tradycję produkcji wytrawnych win w Tokaju i podziałało to na moją wyobraźnię. Może takie wina pito trzysta lat temu? Podczas degustacji stolikowej mogliśmy spróbować też świetnego moim zdaniem, wytrawnego Szamorodni 1999 z winiarni Gróf Degenfeld, wina jeszcze bardziej delikatnego, muślinowego, stworzonego przez Saroltę Bárdos w pierwszym roku jej pracy w Tokaju! Péter Molnár i Sarolta Bárdos Na naszym seminarium Sarolta podbijała publiczność swoim 5-puttonowym Tokaj Nobilis Aszú 2008, winem znakomicie ocenionym na ostatniej Bormustrze. W nosie poczułem ciepłe aromaty z suszoną brzoskwinią, odrobiną eukaliptusa. W ustach wino było łagodnie, kremowe z bardzo przyjemną goryczką pomarańczowej skórki w zakończeniu. Pociągające aromaty znalazłem też w 5-puttonowym Aszú Beres 2007, choć prowadzący doszukiwał się w nich nietypowych nut warzywnych, związanych z chłodniejszym mikroklimatem winnic wokół Erdőbénye. Dla mnie były to raczej grzanki, suszone śliwki, figi, w ustach gryczany miód. Trochę koperku poczułem za to w 5P 2004 Gróf Degenfeld, winie o złożonych, eleganckich ustach z morelami, grzybami, karmelem. Bardzo ciekawa była seria win oznaczonych jako 6-puttonowe. Wciąż nie podzielam wrażenia wielu osób, że Aszú z winiarni Dobogó są najlepszymi winami w Tokaju – zawsze duża koncentracja, bardzo dobra kwasowość, nieprzyzwoita wręcz, jak na aszu, świeżość owocu. Połączenie mocy ze świeżością a w 2007 także silnie zaznaczone nuty owoców tropikalnych, przy tym wyciszone nuty botrytisowe jakoś mnie nie podbijają. Chciałbym do Aszú Attili Domokosa z roczników 2004-2007 wrócić za kilka lat. Tak jak Dobogó zazwyczaj proponuje młode roczniki, tak Patrícius najczęściej podsuwa nam wina nieco starsze. 6P Bendecz Aszú 2000 wygrało ostatnio panel win słodkich Magazynu Wino. Uczestnicy degustacji proponowali dla niego jednak oceny na poziomie 89-91 punktów „parkerowskich” (moje wrażenie podobne), nie doceniając być może stonowania i harmonii jego aromatów, kontrastujących z dopiero co pitym Dobogó. Prawdziwymi bohaterami tej serii były dwa wina z Disznókő: 6P 1999 i 6P 1993. Roczniki uznane za najlepsze w ostatniej dekadzie XX wieku, potwierdzające popularną opinię o długowieczności aszú. Wino z 1993 ma już ciemną barwę, związaną z wiekiem i oszczędnym siarkowaniem. W ustach toffi, herbata, mocno ewoluowany owoc, lekka goryczka skórki kilkudniowej cytryny. Zaskakujące rzeczy podziały się z Sauska 6P 2003, winem, które znam od 2010 roku a w 2012 degustowałem w Polsce trzy razy. Wino to zbierało zewsząd bardzo pozytywne opinie i „nigdzie się nie wybierało”. Tymczasem tydzień temu pokazało w nosie octową ostrość i nieco utlenienia w ustach. Chociaż do dyspozycji mieliśmy trzy podobne do siebie butelki trudno mi się pogodzić z myślą, że mogło to być coś więcej niż anomalia a wino jest już schodzące. Trochę brakowało mi w tym przeglądzie jakiegoś aszú z 2005 roku. Ich wysoka kwasowość z czasem powinna łagodnieć i poprawiać zrównoważenie tych win, czyniąc je bardziej przystępnymi, choć ja akurat lubię mocny kwasowy akcent w aszú. Odpocząwszy chwilę po tych wszystkich słodyczach (a były jeszcze Barta Aszú 6P 2008, Erzsébet Aszúeszencia 2003, Fuleky 6P 2002, Dereszla 5P 2007, Alana Tokaj Aszúeszencia 2006) z przyjemnością wypiłem kilka wytrawnych furmintów z Mád, najbardziej chyba docenianych obecnie wytrawnych win tokajskich. Barta Öreg Király Furmint 2011, dwa tygodnie temu zdobyło nagrodę dla najlepszego wina białego konkursu Pannon Bormustra. Stok Király fascynuje. Jego winiarski potencjał objawia się też w świetnych winach słodkich (jak Szent Tamás Király Late Harvest 2011). Projekt winiarski skupiony w całości na eksploatacji najwyższych i najstarszych partii tej winnicy, to coś, czego czarowi łatwo się ulega. Cieszę się, że dostajemy już stamtąd wina, które spełniają ambicje założycieli i oczekiwania miłośników Tokaju. Ja do takich win zaliczam również słodkie Barta Szamorodni 2008 i Aszú 6P 2008, chociaż podczas seminarium na tle innych win to ostatnie wydawało się nieco wyżyłowane (240 g/l cukru). Być może faktycznie winiarnia poszła na skróty i uległa pokusie pokazu siły ale i tak efekt jest wyjątkowy. Nagrodzony na Bormustrze Furmint był bardzo mineralny, wulkaniczny ale jego szorstkości nie były przesadnie twarde i dobrze towarzyszyły przyjemnemu owocowi tworząc naprawdę kompletne i eleganckie wino. Nieco podobną ale bardziej miękką, spokojną (i tańszą) wersję Furmintu z Mád pokazał Attila Domokos z Dobogó. Jego Furmint 2011 z Szent Tamás i Becsek otrzymał niedawno nagrodę Decantera dla najlepszego węgierskiego wina białego w wyższej kategorii cenowej. Trzeci furmint, którego spróbowałem pochodził tylko w 80% z Mád a konkretnie z Király. Erzsébet Pince robi też Furmint z owoców wyłącznie tej winnicy, tym razem jednak postanowiono tam połączyć je z winogronami z pozostałych parceli. Winiarnia posiada ziemię również na południowych obrzeżach Tarcal – Zafir i w Sajgó (Bodrogkeresztúr). W obu przeważa gleba gliniasta ze sporym udziałem skał pochodzenia wulkanicznego więc i to wino zachowało wyraźnie mineralny charakter. Winiarze zaprezentowali oczywiście o wiele więcej win niż ich tutaj wspominam. Każdy, kto chciał poznać nowoczesne tokaje z czołowych wytwórni miał ku temu świetną okazję. Jeśli zaś nie udało się z niej skorzystać to, na szczęście, kolejna ciekawa degustacja tokajska odbędzie się już za kilka dni w warszawskim Węgierskim Instytucie Kultury. 