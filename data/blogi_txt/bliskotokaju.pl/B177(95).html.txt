 Znakomita literatura, piękna edycja i nadzieja na przełom w promocji win węgierskich w Polsce sprawiają, że książka z esejami Béli Hamvasa „Filozofia wina” i Sándora Márai „Rzecz o winach węgierskich” jest dla mnie wydarzeniem wydawniczym roku. Poprzednie wydanie „Filozofii wina” miało niewielki format, krzykliwą okładkę i mimo twardej oprawy zasługiwało na miano broszury. Opracowana w taki sposób publikacja nie mogła zdobyć popularności poza kręgiem osób zainteresowanych literaturą lub winami z Węgier. Teraz jest inaczej.  Otrzymaliśmy bardzo dobrze opracowany graficznie, elegancki album, który wiąże węgierskie wina ze sztuką wysokich lotów i może przyciągnąć uwagę każdego. Takich instrumentów promocji winiarstwo węgierskie potrzebuje i takich mu dotąd brakowało. Trudno nie wspomnieć wydanego kilka lat temu albumu “Wina i tereny winiarsta na Węgrzech”  o podobnym, zbliżonym do kwadratu  formacie. Był nieporadnie przetłumaczony i rozpadał się na pojedyncze kartki przy przeglądaniu. Cóż z tego, że kolportowano do bezpłatnie, skoro bardziej przypominał o tym, z czym Węgrzy chcą się pożegnać niż o tym, ku czemu zmierzają? Teraz wreszcie dostaliśmy coś naprawdę godnego węgierskich aspiracji i klasy najlepszych dzisiejszych węgrzynów. Taka książka z dobrą butelką stworzy świetny prezent. Mam nadzieję ze będzie można z takim zestawem wyjść z każdego sklepu oferującego węgierskie wina. W tej chwili jest to już możliwe w Borpince w Warszawie. Piękna szata wydania jest w tym wypadku odpowiednią oprawą zawartości. O „Filozofii wina” Béli Hamvasa już kiedyś pisałem. Obecnie, uzupełniono wydanie tej rozprawki krótszym esejem innego wybitnego węgierskiego pisarza, „Rzeczą o winach węgierskich” Sándora Márai. Lektura Hamvasa wywołuje uśmiech. Márai przemawia z nostalgią i spokojem człowieka, który pomimo trudnych życiowych doświadczeń uniknął zobojętnienia. Pisarz, który większość życia spędził poza ojczyzną wyraził pragnienie spędzenia starości i oczekiwania na śmierć na węgierskiej prowincji, u progu własnej piwniczki wypełnionej dwudziestoma antałkami wina. Wiadomo, że nie miał takiej starości ani takiej śmierci, co zabarwia lekturę smutkiem. Wśród dygresji Máraiego o winach pojawia się akapit o tokajach a w nim wzmianka o polskich kupcach. „Pint to dawna, uczciwa, madziarska miara naszych praojców. Dobre półtora litra. Zacny Węgier, gdy już dobił męskiego wieku, co wieczór wypijał do kolacji swój pint wina. Obojętnie z nizinnych czy górzystych winnic, białego czy czerwonego. W moich rodzinnych Koszycach wielkie państwo pijało samorodnego tokaja też na pinty. Prosty lud natomiast w targowe dni w winiarniach, zwłaszcza w tej „Pod złotym marzeniem”, smakował samorodnego powoli, na szklanki, bo to przecież był droższy trunek. Tylko polscy kupcy pili w tych winiarniach tokaj, jakby pragnienie gasili. Węgier pił tokaja rozważnie, nie jak na co dzień stołowe.” Wino, które chciałby mieć pod ręką czekając na odejście to jednak nie tokajska esencja lecz wytrawne wino z Somló.   Béla Hamvas, Sándor Márai, Filozofia wina – album. Wydawnictwo Studio Emka, Warszawa 2013. Tags: Bela Hamvas, Filozofia, książka, literatura, Sandor Marai 