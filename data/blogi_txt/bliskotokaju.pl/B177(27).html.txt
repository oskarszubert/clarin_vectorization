                   W drugiej połowie lipca winiarze w Tokaju patrzą z optymizmem na swoje winnice. Wegetacja jest przyspieszona, głównie dzięki ciepłej, słonecznej pogodzie w kwietniu i maju. Kiedy pod koniec maja zakwitły winnice Kiralyudvar, firma ogłosiła, że jeśli trendy pogodowe się utrzymają, to zbiory owoców na wina wytrawne mogą rozpocząć się już w pierwszej połowie września.  Wtedy jednak pojawiły się pierwsze obfite deszcze i gorące słoneczne dni zaczęły przeplatać się z burzami. Nie były to na szczęście ulewy porównywalne z ubiegłorocznymi. Nie było też gradu. Laszlo Szilagyi (Gizella Pince) mówi, że stracił niewielką ilość kwiatów na swoich krzewach Harslevelu, ale: „Harsz ma duże kiści i tych parę owoców nie jest poważnym problemem. Może nawet ich brak zrekompensuje większa koncentracja pozostałych. Zobaczymy.” Kiralyudvar ogłosił natomiast pod koniec czerwca, że formowanie kiści furmintu i sárgamuskotály przebiega fantastycznie. Według Istvana Balassy (Balassabor) wegetacja nadal jest przyspieszona o dwa, trzy tygodnie ale wrześniowe zbiory wydają mu się realne tylko w najcieplejszych winnicach na południowych stokach góry Tokaj (ma tam parcelę na stoku Thurzo). Z kolei Endre Demeter (Demetervin) wciąż uważa wczesne, wrześniowe zbiory w swoich winnicach w Mad (stoki Kiraly i Uragya), za całkiem prawdopodobne. Wszyscy podkreślają, że sezon potrwa jeszcze parę miesięcy podczas których wszystko może się zdarzyć. Owoce dopiero zaczynają gromadzić cukier, jednak fakt, że proces ten zaczyna się wcześnie stwarza poczucie bezpieczeństwa i budzi nadzieje: „Mamy przed sobą jeszcze kilka decydujących miesięcy ale to, co się działo w winnicach do tego momentu jest bardzo obiecujące. To na razie, najlepsza, najbliższa doskonałości pogoda jaką tu widziałem a nawet o jakiej słyszałem. Myślę, że mamy szansę na wielki rocznik.” mówi Endre Demeter. Laszlo Szilagyi chciałby teraz okresu suchej, ciepłej ale niezbyt gorącej pogody, tak aby owoce mogły gromadzić cukier, nie tracąc zbyt szybko kwasowości, która prawdopodobnie jest w tym momencie optymalna.   Informacji o bieżącym sezonie udzielali mi w Tokaju, 20 i 21 lipca:  Istvan Balasaa – Balassabor, Endre Demeter – Demetervin, Laszlo Szilagyi – Gizella Pince. Wykorzystałem też komunikaty publikowane na stronie internetowej wytwórni Kiralyudvar.   Fotografia nad tekstem została wykonana 21 lipca na wzgórzu Szent Tamas koło Mad.        Tags: Balassa, DemeterVin, Gizella Pince, Kiralyudvar, roczniki, winnice 