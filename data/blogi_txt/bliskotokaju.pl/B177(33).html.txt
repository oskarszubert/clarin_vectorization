                   Za nami wakacje i letnie imprezy w Tokaju. Przed nami natomiast czas winobrania czyli prawdziwa kulminacja sezonu – teraz jak i dawniej tradycyjny okres urządzania zabaw ludowych i festynów z okazji „szüreti nap” czyli dnia zbiorów. „Gdy winogrona już dojrzeją, wielkie plakaty zwiastują ludności, że nadszedł czas winobrania i zapraszają mieszkańców okolicznych wsi na zabawę.” Tak pisał w 1931 tygodnik Światowid. Dzisiaj plakaty wiszą również w Internecie. Zachęcam do zapoznania się z nimi i ewentualnie zaplanowania wyjazdu. Ponieważ pogoda w tym roku jest (jak dotąd) bardzo łaskawa dla winiarzy, to można spodziewać się, że będzie naprawdę radośnie.   Do świętowania winobrania przygotowuje się Mád (23-24 września). Odwiedzić wioskę słynącą z najlepszych w regionie winnic, to kusząca propozycja. Może pogoda pozwoli piknikować na wzgórzu Świętego Tomasza… W ten sam weekend bawi się Erdőbénye. Dla każdego, kto uczestniczył w festiwalu “Bor, mámor, …Bénye” lub o nim słyszał, pociągające może być zaproszenie do przyjazdu w te strony jesienią i spędzenia 24 września czasu przy pasterskich ogniskach lub na seminarium o furmincie (zapewne węgierskojęzycznym). To jeszcze nie wszystko tego dnia! Również 24 września możemy bowiem odwiedzić zabawę w Abaújszántó. Tydzień później stolica regionu, miasto Tokaj, organizuje trzydniowy festiwal (30.09.-02.10). Zwracam uwagę na powtórkę majowego wydarzenia Tokaji Borkörút organizowanego 1 października przez grupę czołowych winiarzy z tej  miejscowości. Będą oni wspólnie prezentować swoje wina w  siedzibach wytwórni Dobogó, Himesudvar, Erzsébet, Sauska i Benkő  Pince  (w ciągu piwnic Szerelmi, naprzeciwko stacji kolejowej). Na dziedzińcu Dobogó powtórzy też swoją prezentację gastronomiczną restauracja Gusteau  z Mád. W maju proponowała niewielkie (i niedrogie) próbki swoich  potraw, pasujących do wytrawnych i słodkich win serwowanych przy tym samym  stole przez Istvána Balassę (Balassa Bor), László Szilagyi’ego  (Gizella) i gospodarza Dobogó Attilę Domokosa. Polecam też wypoczynek w  ocienionym orzechami ogrodzie Himesudvar lub na tarasie Erzsébet Pince. Dr Péter Molnár (Patrícius, Tokaj Nobilis) będąc w Krośnie gorąco zapraszał, aby win i lokalnych potraw skosztować w jego miejscowości,   czyli sąsiadującym z Tokajem  Bodrogkeresztúr, gdzie festyn odbędzie się 8-9 października. Piętnastego października Tarcal zaprasza na “Terézia Nap”. http://www.szuretifesztival.hu Strona internetowa festiwalu w Tokaju i Mad.        Tags: Abaujszanto, Bodrogkeresztur, Erdőbénye, festiwal, Mad, miasto Tokaj, Tarcal, winobranie 