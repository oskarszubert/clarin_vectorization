 Wróciłem z Gali Grand Prix ze złotym medalem. Córki mówią, że jest bardzo piękny. Mi też się podoba i bardzo mnie cieszy. Bardzo dziękuję jurorom konkursu za tak wysoką ocenę „Blisko Tokaju” i za laudację podczas Gali oraz w specjalnym wydaniu Magazynu Wino. Dziękuję wszystkim za złożone gratulacje i miłe słowa, szczególnie uczestnikom konkursu.  Fot. Winicjatywa Emocje związane z konkursem na winiarski blog roku odsunęły na dalszy plan to, co zawsze najbardziej mnie pochłaniało, czyli rywalizację o Grand Prix za najlepsze wino słodkie. Tym razem, w finale znalazły się trzy tokaje, w tym dwa wina kategorii Late Harvest: Karádi-Berger Selectio 2008 i Arvay Late Harvest 2010 oraz 6-puttonowe Aszú Patrícius 2003. Złoto zdobył Patrícius a brąz Selectio. Oba wina są bardzo dobrymi reprezentantami swoich gatunków. Patrícius ma obok patrycjuszowskiego bogactwa dojrzałość i powagę a Selectio niezwykłą lekkość uwydatniającą subtelne zalety owocu – przy koncentracji na poziomie 5-puttonowego Aszú. Wino Jánosa Árvaya bardzo dobrze ocenione w panelu win słodkich Magazynu Wino mogło okazać się zbyt kontrowersyjne. Pamiętam swoje pierwsze z nim spotkanie, może tamte wrażenia miały związek z krótkim odstępem czasu od butelkowania. Po czarującym słodyczą tokajskim ataku wino odsłoniło potężną kwasowość, kojarzącą się z Mozelą i krzemienną mineralność – fascynujące ale niełatwe. O bardzo bogatym i ciekawym programie degustacji tym razem nie napiszę ale naprawdę była to wyjątkowa sobota dla miłośników win. Fot. Magazyn Wino 65(5)2013 Poniżej umieszczam moje odpowiedzi na pytania zadane przez Magazyn Wino uczestnikom konkursu blogów. Twoje pierwsze ważne wino? Nie wiem, czy łyk tokaju wzięty do ust, gdy miałem osiemnaście miesięcy, mógł zadecydować o moich obecnych zainteresowaniach. Na pewno bardzo ważne były pierwsze wina, jakie świadomie wypiłem, bo dowiedziałem się dzięki nim, że lubię wino. To była chyba Perla Valenciana z Pewexu (za 1,10 USD) albo jakieś Rulandské Bílé z Mikulova. W Tokaju przełomowy był pierwszy słodki Szamorodni, Disznókő 2002 – wspaniałe wrażenia i doświadczenie przepaści dzielącej go od win marketowych, a zarazem pierwsza pozytywna weryfikacja rekomendacji krytyków winiarskich, autorów „Win Europy”: Marka Bieńczyka i Wojciecha Bońkowskiego. Najważniejsze było chyba jednak 6-puttonowe Aszú Árvay 1997. Było to pierwsze mistrzowskie, dojrzałe aszú, wypite przeze mnie w winnicy z jego twórcą, podczas pierwszego wyjazdu o charakterze studyjnym. Podzieliłem się wtedy pierwszy raz – z Angeliką Árvay – pomysłem stworzenia polskojęzycznej strony internetowej poświęconej Tokajowi. Dlaczego piszesz o winie? Piszę o Tokaju, ponieważ go bardzo lubię oraz uważam za niezwykły fenomen. Tokaj jest ważną częścią dziedzictwa polskiej kultury i szansą na jeszcze ciekawsze życie w tej sympatycznej części Europy, którą zajmujemy. Tokaj potrzebuje nas, a my jeszcze bardziej Tokaju – nie paru przysłów i powtarzanych w koło historyjek, ale żywego, inspirującego kontaktu z witalną, węgierską kulturą wina. Chcę się przyczyniać na miarę swoich możliwości do tego, aby Tokaj był zawsze winnym ogrodem najbliższym Polakom. Gdybyś miał pić do końca świata jedno wino – co by to było? Gdyby na świecie istniało tylko jedno wino, to pewnie na co dzień piłbym więcej piwa, a wino chciałbym zachować na szczególne okazje. Byłoby to więc Aszú z dużym potencjałem dojrzewania, na przykład 6-puttonowe Disznókő z 1999 albo 6P Lenkey 1999. Białe czy czerwone? Różowe? Musujące? Białe. Tokaj, Alzacja, Burgundia, Loara, Wachau, Rheingau, Marlborough, Mikulov. Swoje najlepsze bordeaux piłem w Tarcal i Mád podczas kolacji u winiarzy. Rozmawialiśmy mimo wszystko o Tokaju. Najbardziej komentowana notka na Twoim blogu – o czym była? Największy oddźwięk w komentarzach, e-mailach i rozmowach wciąż ma artykuł Tokaje Fukierów oraz pozostałe teksty fukierowskie. Pasjonujący jest zwłaszcza temat utraconej podczas wojny kolekcji najstarszych na świecie win tokajskich, porównywanej do Bursztynowej Komnaty, a nawet do Świętego Graala. Jakie jest Twoje idealne połączenie winno-kulinarne? Nie znam jakiegoś oryginalnego połączenia, które zasługiwałoby na miano ideału. Najbardziej lubię smakować złożone wina, wytrawne i słodkie, bez jedzenia. Winiarska podróż marzeń? Jest to nieco mroczne marzenie o podróży do miejsca przechowywania win fukierowskich, w klimacie filmu „Stalker” Andrieja Tarkowskiego i inspirowanej nim piosenki Jacka Kaczmarskiego. Chciałbym zrobić wywiad i wypić wino z..? Chciałbym porozmawiać z Jancis Robinson o zestawieniach jej ulubionych win słodkich, w których prawie nie pojawiają się tokaje a jeśli już jakiś tam się trafi, to otrzymuje budzący ambiwalentne odczucia komentarz: „The painless way to enjoy Hungary’s most famous wine”. Moglibyśmy popijać Château d’Yquem. Ja bym się krzywił i udawał, że mi nie smakuje.          Tags: blog, Grand Prix, konkurs, Magazyn Wino 