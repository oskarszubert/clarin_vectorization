                   27 czerwca obchodzone jest święto patrona Polonii węgierskiej Świętego Władysława. Był on królem Węgier, synem króla Beli I i córki polskiego króla Mieszka II. Urodził się w Polsce (około 1040 roku), gdzie jego ojciec musiał szukać okresowego schronienia. Kościół przedstawia go jako wzór chrześcijańskiego władcy – człowieka nie dążącego do zaszczytów ale podejmującego z poświęceniem obowiązki jakie nałożyło na niego jego urodzenie. Dzień Świętego Władysława jest okazją do świętowania przyjaźni polsko-węgierskiej i przypominania o jej wczesnośredniowiecznych korzeniach. W Polsce, zwłaszcza na Sądecczyźnie ich symbolem jest postać Świętej Kingi, na Węgrzech – Święty Władysław, król. Takie właśnie święto odbędzie się w dniach od 24 do 26 czerwca w Tokaju pod nazwą „Węgiersko-Polski Festiwal Tradycji”. Ciekawy jest też podtytuł (czy może motto): „Wiara – Kultura – Wino i gastronomia”. Jest on zgodny z bogatym programem imprezy, w którym znajdziemy zarówno nabożeństwa, jak i  pokazy średniowiecznej kultury wojennej oraz artystycznej. Do tego dochodzą manifestacje przyjaźni polsko-węgierskiej z udziałem grup rekonstrukcji historycznej i występy zespołów ludowych. W oficjalnym programie są także średniowieczne wieczerze królewskie z winami tokajskimi, dostarczanymi, jak się zdaje, przez Hétszőlő. Nawiązaniem do aktualnej polityki będzie symboliczne przekazanie flagi prezydencji Unii Europejskiej Polsce przez Węgry. Warto zapoznać się z pełnym atrakcji programem imprezy i, być może, rozpocząć wakacje od udziału w polskim święcie w Tokaju?  Przy okazji, tego lata Tokaj będzie gościć jeszcze festiwal rockowy Hegyalja Fesztivál (13-16 lipca), tabor jazzowy (25-31 lipca) i, chyba najciekawszy, festiwal kultury Zempléni Fesztivál (12-20 sierpnia). 5-7 sierpnia to termin festiwalu winiarskiego w Tolcsva. W dniach 12-14 sierpnia odbędzie się festiwal w Erdőbénye, opisywany jako wyjątkowo “klimatyczny”.        Tags: Hetszolo, miasto Tokaj, Święty Władysław, wydarzenia 