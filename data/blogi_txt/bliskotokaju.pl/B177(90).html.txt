 Mamy koniec września. Wróciłem wczoraj z Tokaju, gdzie rozkręca się na dobre winobranie. Zaczynam poniżej publikację wypowiedzi winiarzy na temat zbiorów i bieżącego sezonu. Będę ten tekst uzupełniać.  Jako pierwsi podzielili się wrażeniami i informacjami: Sarolta Bárdos (Tokaj Nobilis), która uprawia winorośl w Bodrogkeresztúr, Stephanie Berecz (Kikelet), mającą kilka działeczek w Tarcal i István Balassa (Balassabor, Szent Tamás Winery) pracujący wokół Mád i w Tarcal. Na początku października informacje o zbiorach w swoich winnicach przekazali Gergely Makai (Hetszolo) i Miklós Pracser Jr (Erzsébet Pince) Sarolta Bárdos: „Zaczęliśmy zbiory około trzech tygodni temu od żółtego muszkatu. Owoce były bardzo ładne, zdrowe, z bardzo dobrą koncentracja cukru. Wycisnęliśmy je bardzo delikatnie. Teraz moszcz fermentuje. Próbowałam już fermentującego wina. Myślę, że będzie piękne i bardzo intensywne. Ogólnie, jeśli chodzi o ten sezon, to lato mieliśmy gorące ale pod koniec sierpnia, temperatury się obniżyły a noce stały się chłodne. To pozwoliło utrzymać bardzo ładną kwasowość, wyższą niż w poprzednich dwóch sezonach. Myślę więc że będziemy mieć bardzo ładne, eleganckie wina. Poczekamy jeszcze tydzień, dwa ze zbiorami na wina wytrawne, choć poziom cukru jest już bardzo dobry. Zebraliśmy na razie tylko furmint na wino musujące. W ciągu kilku ostatnich dni mieliśmy deszcz, co było bardzo ważne ze względu na owoce aszú. Dwa dni temu sprawdzałam w winnicach rozwój botrytis i jest bardzo dobrze. W winnicy Csirke co druga kiść podlega botrytyzacji. Myślę, ze będziemy mieć bardzo dobrą jakość i dużą ilość owoców aszú. Mam nadzieję, że ten rok będzie podobny pod tym względem do 2008.” (27.09.) Stephanie Berecz „Sezon bardzo dobrze się zaczął – mieliśmy sporo deszczu na wiosnę, choć trochę problemu sprawił fakt, że padało również podczas kwitnienia. To miało wpływ na nierównomierny rozwój owoców w niektórych naszych lokalizacjach. Później przyszło gorące lato i gradobicie w lipcu, które nas dotknęło. Na szczęście, było to jeszcze przed selekcją kiści a nie po niej. Obecnie owoce rozwijają się niezbyt szybko, mają dobrą kwasowość. Jutro zaczynamy zbiory. Mam nadzieję, że będą bardzo dobre.” (27.09.) István Balassa: „Ten rok był bardzo dobry, ponieważ na początku mieliśmy dużo deszczu, w środku sezonu sporo słońca i ciepła – bez deszczów, a w drugiej połowie sierpnia spadło znowu trochę deszczu ale nie brakowało słońca. Lokalnym problemem w Tokaju i Tarcal było gradobicie. Kto jednak zdążył opryskać owoce w ciągu doby po obiciu, prawdopodobnie uratował je przed zepsuciem. W Mád nie było tego problemu. W tym momencie zarówno poziom cukrów jak i kwasów w owocach jest bardzo dobry. Winogrona dojrzewają w normalnym tempie i nie musieliśmy przyspieszać zbiorów. Skórki owoców są niezbyt grube, co ma znaczenie dla rozwoju botrtis, na przykład na furmincie. Mamy więc nadzieję, że w tym roku będziemy mieć dużo jagód aszú i będziemy mogli zrobić sporo win Szamorodni oraz Aszú. Liczę na to, że ten rok połączy dobre strony roczników 2010 i 2011, czyli dobrą kwasowość z dobrym stosunkiem kwasów do cukrów i ładnymi aromatami.” (27.09.)  Gergely Makai (Hétszőlő): Zbiory w 2013 zaczęły się bardzo obiecująco, bo chociaż mieliśmy suche lato i mogliśmy się obawiać czy wystarczy wilgoci dla rozwoju botrytis, to dojrzewaniej owoców było dość wolne. Dzięki temu kiedy na początku września nadeszły deszcze – padało przez półtora tygodnia – przyniosło to infekcję botrytis, na którą bardzo czekaliśmy, ponieważ w ostatnich czterech latach tylko w 2010 roku mogliśmy zrobić wina Aszú. Myślę, że musimy jeszcze poczekać 10-14 dni na pełną gotowość jagód aszú do zbioru. Jeśli utrzyma się taka pogoda jaką mamy dzisiaj – 13-14C – to możemy mieć owoce dobrej jakości i również w dużej ilości. Mam nadzieję, że to będzie rocznik win Aszú. Na razie przebieg pogody jest książkowy – deszcz we wrześniu później ciepła ale nie gorąca pogoda. Rok temu o tej porze w winnicy było 29C, teraz jest tylko 12C i dużo słońca – to bardzo dobrze dla botrytis. Owoce na wina wytrawne i żółty muszkat już zebraliśmy. Muszkat był bardzo dojrzały i dobrej jakości, ponieważ mieliśmy dobrą pogodę w sierpniu. Powiększyliśmy nieco naszą eksperymentalną uprawę pinot noir w górnej części winnicy, gdzie nie było dużo botrytis, co akurat jest dobre dla pinota. Dzięki temu możemy zrobić więcej wina, śmielej poeksperymentować szukając swojego stylu czerwonego wina z Tokaju. Mam nadzieję, ze goście Piwnic Rakoczego w Tokaju w przyszłym roku będą mogli go spróbować. Będziemy też kontynuować udaną linię win „z siódemką”, win lzejszych, bardziej przystępnych, bardziej owocowych ale najwięcej uwagi przyłożymy w tym roku do 5- i 6-puttonowego Aszú.” (06.10.2013) Miklós Pracser (Erzsébet Pince) „W naszych winnicach zebraliśmy na razie muszkat. Zdążył nawet przefermentować do wytrawności. Jest bardzo dobry, pełen świeżości. Myślę, że będzie nawet trochę lepszy niż w poprzednim roczniku.  Nie zaczęliśmy natomiast jeszcze zasadniczych, dużych zbiorów. Kwasowość wciąż jest nieco wyższa niż zazwyczaj, chcielibyśmy aby trochę opadła. Myślę, że to kwestia kilku dni i zaczniemy w przyszłym tygodniu. Zaczęliśmy zbierać jagody aszú i wyglądają dobrze, naprawdę dobrze. Będzie ich dużo i wysokiej jakości. Być może nie będzie to wielki rok dla win wytrawnych w Tokaju ale za to wina słodkie: Aszú, Szamorodni i Late Harvest mogą być bardzo ciekawe.”(06.10.2013)  Sarolta Bárdos (Tokaj Nobilis) “Mamy wspaniałe winobranie i świetną jakość jagód aszu” 25.10. Cdn.       Tags: Balassa, Kikelet, Sarolta Bardos, Stephanie Berecz, Tokaj Nobilis 