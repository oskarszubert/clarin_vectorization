                   W ostatnią sobotę w sali Rycerskiej zamku w Sárospatak odbyła się długo oczekiwana aukcja tokajów, zorganizowana przez Confrerie de Tokaj – bractwo skupiające producentów i miłośników win tokajskich chcących promować je jako unikalne dziedzictwo kultury. Aukcja była kulminacyjnym punktem trzydniowej imprezy „Tokajska wiosna 2013” podczas której odbyła się też degustacja „w ciemno” wystawionych na sprzedaż win, piknik, wycieczki do winiarni i galowy obiad w hotelu Gróf Degenfeld w Tarcal.  Na licytację wystawiono 22 wina, większość z nich w ilości odpowiadającej objętości tradycyjnej tokajskiej beczki Gönci 136 l. Były to często wina niespotykane dotąd w obrocie handlowym, nie butelkowane wcześniej przez producentów i przez to jeszcze bardziej intrygujące. Ostatecznie sprzedano 60% win. Najwyższą cenę uzyskano za 6-puttonowe Aszú z rocznika 2010 (a więc wciąż jeszcze dojrzewające) z winiarni Hétszőlő. Zdobyła je osoba licytująca przez telefon, która zapłaciła za nie 14 000 euro, przebijając o 50% cenę wywoławczą. W sumie z sprzedaży win na aukcji uzyskano 67 500 euro. Nie znalazło nabywców kilka ciekawych ale też drogich win aszú oraz esencji. Mimo to, winiarze, z którymi wczoraj rozmawiałem uważają imprezę za „udany pierwszy krok”.   Szczegółowe sprawozdanie z listą sprzedanych win i uzyskanymi cenami można znaleźć na stronie Confrerie de Tokaj. Galeria fotografii. Bardzo ciekawe omówienie aukcji i działalności Confrerie na blogu Jeża Węgierskiego. Tags: Confrerie, Hetszolo 