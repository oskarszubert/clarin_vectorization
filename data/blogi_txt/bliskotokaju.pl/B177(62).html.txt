 Wiosną tego roku ukazało się specjalne wydanie magazynu winiarskiego VinCE będące przewodnikiem po Tokaju. Ukazało się ono zarówno po węgiersku jak i w języku angielskim. Wersja węgierska zawiera też  płytę DVD z zapisem warsztatu “Tokaj   Sauternes”, który odbył się podczas festiwalu Vince w Budapeszcie, wiosną 2011 roku. Spotkanie to prowadzili wówczas István Szepsy i Pierre Montégut z Chateau Suduiraut. Wersja angielska takiego gadżetu nie zawiera ale  za to jestem w stanie ją przeczytać. Wydawnictwo liczy ponad 140 stron i jest bardzo ciekawe.  W pierwszym dużym materiale Gabriella Mészáros opisuje tokajskie terroir. Ciekawa jest też jej  charakterystyka ostatnich dziesięciu roczników. Najsłabiej w zestawieniu lat 2002-2011 wypada rok 2010 a niewiele lepiej 2005, co mnie zaskoczyło. Uważam, że wina słodkie z tego roku bronią się a czas gra dodatkowo na ich korzyść. Autorka poświęca też parę słów rocznikom historycznym, zwracając między innymi uwagę, że wysokie oceny w sporządzanych niegdyś tabelach roczników odnotowywały raczej urodzaj niż wysoką jakość win. Historię tokajów przedstawia dr Kristian Ungváry, historyk i winiarz w jednej osobie. Jeden ze śródtytułów jego artykułu brzmi „The cult of Tokaji wine in Poland” i pada w nim teza, że namiętność polskiej szlachty do tokaju przyczyniła się do upadku naszej ekonomii, ponieważ eksport polskich produktów nie był w stanie zrównoważyć wielkiego importu win z Węgier. Mam nadzieję, że to żart. Wypowiadają się też winiarze. Dostajemy duży wywiad z Istvánem Szepsym, w którym opowiada o tym, jak skupia obecnie całą swoją energię na rozwoju winiarstwa w Mád. Ponadto, kilkunastu znanych winiarzy w krótszych wypowiedzich dzieli się swoją fascynacją regionem tokajskim i opiniami na temat jego specyfiki. Bardzo ciekawy jest obszerny dział kulinarny, zawierający sporo przepisów i porad. Między innymi, kucharze z budapeszteńskich  restauracji przedstawiają siedem przepisów na dania z gęsich wątróbek. Dla każdgo dania przedstawiono rekomendację wina tokajskiego, z którym mozna je połączyć. W “Vince Tokaj Guide” znajdziemy również długą, aktualną listę producentów win, wiele ciekawostek, nawet wypowiedzi celebrytów, słownik terminów winiarskich, przegląd najważniejszych rodzajów win słodkich spoza Tokaju… Jedynym miejscem, w którym widziałem to wydawnictwo, był sklep Első Mádi Borház w Mád. W dodatku, zgarnąłem ostatni egzemplarz. Mieli jeszcze je sprowadzić. Jeśli jednak okaże się nieosiągalne, to aby zaspokoić (chociaż częściowo) rozbudzoną ciekawość proponuję lekturę The Tokaji Journal, ciekawej strony-czasopisma online. Parę miesięcy temu ukazał się też przewodnik po Tokaju na smartfony z Androidem, (nie testowałem go jeszcze w Tokaju) – „Guide@Hand Tokaj- Zemplén-Abaúj”.       Tags: Vince 