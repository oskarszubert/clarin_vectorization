 Winna turystyka z dziećmi nie zawsze jest łatwa. Dzieci nie interesują się winem albo się interesują i każda z tych postaw prowadzi do wyzwań dla rodziców. Poniżej dzielę się paroma sugestiami dotyczącymi wspólnego z dziećmi pobytu w Tokaju. Może komuś się przydadzą?  Baseny termalne – Nasz podstawowy patent na parę dni w Tokaju z dziećmi to: „pół dnia w wodzie, pół dnia w winie”. W godzinę dojedziemy do Tokaju z kąpieliska Barlangfürdő w Miskolc Tapolca, sławnego z basenów w jaskiniach. Duże, choć nie tak wystrzałowe kąpielisko na świeżym powietrzu czeka też w Sárospatak, czyli właściwie na miejscu, w regionie winiarskim. Polecano mi kiedyś park wodny w Nyíregyháza (30 km. na południowy wschód od Tokaju) ale jeszcze tam nie dotarłem. Mamy też wokół siebie sporo wody w Bodrogu i Cisie. Są kajaki, wycieczki statkami. Festiwal „Bor, mámor,… Bénye” Sierpniowy festiwal w wiosce Erdőbénye należy do najciekawszych imprez w Tokaju. W 2011 roku program festiwalowej soboty ułożono tak, że cały dzień można było spędzić na imprezach dla dzieci w miejscowych winiarniach – zabawy z clownem, zajęcia plastyczne, teatrzyki, zagroda z owieczkami, do której można było wrzucić dzieci, przejażdżka kolejką (do winiarni Beres), warsztaty kulinarne. Wszędzie opróćz win, dobre jedzenie,  napoje chłodzące i desery.  Moszcz. Czasem dzieci źle znoszą to, że rodzice poświęcają dużo czasu i uwagi butelkom, z których one nie mogą pić. Możemy im wtedy kupić bardzo poważnie wyglądającą, zamkniętą korkiem butelkę moszczu. Litrowa butelka z Hétszőlő (piwnice Rakoczego w Tokaju) kosztuje ok. 1200 ft. Butelka moszczu Béres jest mniej efektowna i zamknięta kapslem. Litr Hárslevelű z 2011 kosztował 1100 ft. (w hotelu Magita w Erdőbénye)  Napój jest bardzo słodki,  więc warto mieć w pogotowiu wodę mineralną do rozcieńczenia.  Himesudvar. Rodzinna winiarnia z ładnym ogrodem w centrum Tokaju (Dózsa György utca). Można tam odpocząć podczas włóczenia się po miasteczku. Są dobre wina, kawa a dla dzieci huśtawki pod orzechami. Bardzo spokojne i przyjemne miejsce.  Wzgórze Świętego Tomasza koło Mád (Szent Tamás-hegy) – Punkt widokowy wśród najsławniejszych winnic regionu. Myslałem, że  dzieciom nie spodoba się takie „wywiezienie w pole”. Tymczasem, rzuciły się prawie natychmiast do zbierania kamieni. Jest ich tam naprawdę sporo, bardzo różnorodnych – tufy wulkaniczne, krzemienie. A jak im jeszcze opowiedziałem o skamieniałościach znajdywanych w winnicach przez Jánosa Árvaya…  Piwnice – kilkunastominutowy spacer w labiryncie piwnic powinien spodobać się dzieciom. Najłatwiej dostać się do piwnic Chateau Dereszla w Bodrogkeresztúr. Piwnice Rakoczego w Erdőbénye (Vivamus) zwiedziliśmy podczas festiwalu „Bor, mámor,… Bénye”. Nie wiem, czy są otwarte kiedy indziej.  Bonchidai Csárda –restauracja w Tokaju, nad Cisą. Jej specjalnością są dania rybne. W karcie win m.in. Oremus. W menu są porcje dla dzieci. Można zjeść na obszernym, zadaszonym tarasie z widokiem na rzekę.   Katherine Chapman, która reprezentowała winiarnię Disznókő na degustacji “Furmint and Friends” przesłała mi kilka kolejnych propozycji dla rodziców z dziećmi:  Adventure Park w Sátoraljaújhely, rejsy statkiem po Cisie i Bodrogu, termy w Szerencs – niewielkie, stylowe kąpielisko zbudowane w 1910, comiesięczne kiermasze i festyny w Disznókő.    cdn.       Tags: Beres, dzieci, Hetszolo, Himesudvar, kąpieliska, Szent Tamás 