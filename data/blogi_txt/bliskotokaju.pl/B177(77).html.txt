 Według nieoficjalnych i niepotwierdzonych doniesień na przeprowadzonej dzisiaj w Sárospatak pierwszej aukcji tokajów sprzedano 13 z 22 wystawionych win i uzyskano za nie w sumie 67 500 euro. Przypomnę, że sprzedawano po 136 l. Każdego wina, czyli objętość tradycyjnej tokajskiej beczki Gönci. Tylko esencje sprzedawano w ilości 10 l. Najwyższą cenę uzyskano za 6-puttonowe Aszú 2010 z Hétszőlő – 14 tys. euro. Cena wywoławcza tego wina wynosiła ok. 9 333 euro. Siedem spośród trzynastu sprzedanych win pochodzi z okolic Mád. Należy do nich Royal Tokaji Furmint 2474 z rocznika 2012 sprzedany za 3,333 euro (cena wyw. 2,333 euro), Samuel Tinon Szent Tamás Furmint 2012 – 4000 euro (cena wywoławcza 2,666 euro). Furmint Istvána Szepsy „Nyulászó 58” z 2012, poszedł za 5000 euro. Za 10 000 euro sprzedano wytrawne Szamorodni Samuela Tinon z rocznika 2006. Cenę wywoławczą przebito w tym wypadku o 50%. Nie znalazła natomiast nabywców jego esencja Jean Paul II z 2000 roku (10 l.). Samuel Tinon podarował ją Confrerie. Podobnie uczynił Gábor Orosz z beczką swojej Aszúesencji z 2002. Zostaną one sprzedane przez tokajskie bractwo w przyszłości. Organizatorzy uważają wyniki aukcji za obiecujące. (27.04.2013) 