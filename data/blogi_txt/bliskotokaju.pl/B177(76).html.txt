 Nicolas Godebski i Wojciech Bońkowski mieli szczęście degustować wszystkie wina, które pójdą pod młotek 27 kwietnia w Sárospatak, na wielkiej aukcji, o której pisałem. Ja mogę sobie natomiast pokartkować katalog i zaznaczyć w nim kilka  intrygujących, moim zdaniem, pozycji.  Budaházy Kabar 2012. Poznałem niedawno tę winiarnię i jej wina ale nie ze szczepu Kabar. Jest to współczesna krzyżówka (hárslevelű z bouvier), zupełny margines upraw w Tokaju. Budaházy Pince jednak konsekwentnie pracuje nad winami z tego szczepu, poświęcając mu nieco miejsca w swoich cennych siedliskach. Bardzo jestem ciekaw jaki jest pomysł Ákosa Szokolai na te wina. Demetrvin Úragya Hárslevelű 2012. [Ostatcznie na aukcji pojawiło się i zostało sprzedane wino Demetrvin Úragya Furmint 2012] Od wina z Úragya zaczęła się historia nowoczesnych wytrawnych furmintów. Teraz do głosu, nie tylko tam ale w całym regionie, dochodzi hárslevelű. Opinia Hugh Johnsona opublikowana w ostatniej broszurze Mádi Kör, że „… poza kupażami, hárslevelű jak dotąd wydaje się raczej mało ciekawy (dull)” jest już mocno nieaktualna. Piłem potężne, niezwykle mineralne wina Endre Demetera ale nigdy nie był to czysty hárs. Jeśli wraz z furmintem jego wina stracą nieco twardej struktury, to mogą okazać się jeszcze ciekawsze. Disznókő Hegymegi Furmint 2012. Disznókő to wysoko ceniona posiadłość, zajmująca 150 ha ziemi w zachodneij części regionu. Obejmuje kilka działek wyróżnianych w przeszłości. Wytwórnia jednak rzadko butelkuje osobno pochodzące z nich wina, w dodatku generalnie koncentruje się na winach słodkich. Dlatego ten wytrawny furmint pochodzący z najwyższych partii posiadłości, powstały w gorącym roczniku może być bardzo ciekawym i faktycznie unikalnym winem. Kikelet Váti-Dűlő Hárslevelű 2012. Ze wszystkich działeczek Kikelet najbardziej lubię Lónyái ale Váti też jest bardzo ładnym miejscem, trochę dzikim, położonym wysoko nad Tarcal, wśród porzuconych historycznych tarasów. Stephanie Berecz to prekursorka i mistrzyni wytrawnych win ze szczepu hárslevelű z terroir Tarcal, gdzie warstwy lessu o różnej grubości przykrywają skalne podłoże (andezyt, dacyt, riolit). Tarcal staje się coraz ciekawszym miejscem dla miłośników win. W dużej mierze jest to zasługa Stephanie. Hétszőlő Aszú 6 Puttonyos 2010 „7-es Hordó”. Zmiana właściciela w 2009 i przejęcie rządów w piwnicy przez Gergely Makai to nowy rozdział w historii Hétszőlő. Południowy stok góry Tokajskiej, jedna z najcieplejszych w regionie, pięknie wyeksponowana winnica i ambitny enolog kontra wyjątkowo paskudny rocznik. Ciekawe, czym to się skończyło? Tokaj Nobilis Aszú 6 Puttonyos 2010. Sarolta Bárdos to enolożka, która ujarzmia żywioły i chyba w każdych warunkach jest w stanie stworzyć wino wyrafinowane i eleganckie. Doskonale wykorzystuje potencjał swoich dwóch niewielkich parceli, cieplejszej Bárakónyi i chłodniejszej Csirke. Ma znakomity warsztat i wielkie wyczucie. Nie wątpię, że również w trudnym 2010 roku postawiła na swoim. Barta Aszúeszencia Öreg Király-Dűlő 2007. Pierwsze zbiory i pierwsze dziewicze wino z odtworzonej plantacji na najwyższej, najbardziej stromej części stoku Király. Nawet nie zgaduję jak może smakować. Ze względu na wyjątkowe pochodzenie jest to i tak rarytas kolekcjonerski. Orosz Gábor Aszúeszencia 2002. Gábor Orosz to znacząca postać w Mád, skąd pochodzi i gdzie opiekuje się lub opiekował wieloma projektami winiarskimi oprócz produkowania doskonałych win pod własnym nazwiskiem lub marką Bodvin. Przypomnę, ze nie tak dawno jego 6P Aszú 2003 zdobyło nagrodę za najlepsze wino Pannon Bormustra. Jego 6P Aszú 1999 dostarczyło nam  mocnych wrażeń na jesiennej degustacji Tokaj Renaissance. Wystawione na aukcję wino jest rzeczywiście godne swojej nazwy. Zawierając 400 g/l cukru oraz 6% alk. stoi w pół drogi między winem aszú i najgęstszymi esencjami tokajskimi. Tinon Eszencia 2000 „Jean Paul II”. Takie nektary większość z nas zna tylko z literatury. Naturalna słodycz (800 g/l) sięga niemal granic możliwości. Fermentacja właściwie nie miała miejsca (1% alk.) Dodatkową atrakcją jest dobry i nie najmłodszy rocznik (choć dla takiej esencji to wciąż wiek niemowlęcy) oraz wyjatkowy twórca. Byłoby cudownie gdyby butelki tej niezwykłej esencji, nazwanej imieniem polskiego papieża, trafiły do Polski i stały się zaczynem jakiejś kolejnej, legendarnej polskiej kolekcji tokajów. Oficjalna strona aukcji. Informacje na temat aukcji w jęz. polskim.        Tags: aukcja, Barta, Budahazy, Confrerie, DemeterVin, Disznókő, Hetszolo, Kikelet, Orosz Gábor, Samuel Tinon, Tokaj Nobilis 