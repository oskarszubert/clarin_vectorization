 Mádi Kör, czyli „Koło z Mád’ to stowarzyszenie kilkunastu najambitniejszych winiarzy z miejscowości Mád. W jej okolicy leżą  najlepsze, zdaniem wielu, tokajskie winnice. Argumentów za tym  twierdzeniem dostarcza wiele pochodzących stąd win. Wiele tutejszych  winnic zaliczano do pierwszej klasy już w osiemnastym wieku.[1] W dobrych sezonach parcele te dają owoce pozwalające tworzyć znakomite  wina z jednej winnicy, ukazujące wybitne walory miejsca swojego  pochodzenia. Za walor najważniejszy zaś uważa się tu glebę. Okolice Mád  nie są jednolite pod względem jej składu ale dominują gleby gliniaste (mocno kamieniste) oraz wulkaniczne, znacznie bardziej zmineralizowane  niż lessowe gleby winnic położonych nieco bardziej na południe, np. na  stokach góry Tokaj. W glebach Mád można znaleźć sporo żelaza (Uragya)  oraz wapienie, minerały krzemu, tufy riolitowe, zeolity. Gleby te  sprzyjają powstawaniu ciekawych, bogatych, złożonych win.  Koło z Mád początkowo było nieformalną grupą kilku producentów,  pragnących wspólnie ustalić najwyższy standard jakości win z tej części  regionu. Dziś jest to stowarzyszenie stawiające sobie za cel promocję i ochronę winiarskiego potencjału winnic leżących wokół Mád. Stowarzyszenie dąży do stworzenia odrębnej apelacji dla tokajskiego  subregionu Mád, by chronić w ten sposób wyjątkowy charakter win  reprezentujących lokalne terroir. Prezesem stowarzyszenia jest sam  István Szepsy, niekwestionowany lider węgierskich winiarzy. W celu uzyskiwania najwyższej jakości owoców członkowie  stowarzyszenia ograniczają wydajność winnic do: 5t/ha dla win  oznaczonych jako pochodzące z Mád i do 4 t/ha dla win oznaczonych nazwą  konkretnego stoku (podczas gdy państwowe przepisy pozwalają zbierać w  tokajskich winnicach do 14  t/ha.) Nie używają też przy produkcji win  koncentratu moszczu. Kiedy umieszczają na etykiecie nazwę parceli,  oznacza to, że sto procent użytego moszczu pochodzi właśnie z tego miejsca.  Członkami stowarzyszenia są następujący producenci: Szepsy, Lenkey,  Árvay, Barta, Bodvin, Budahazy Peter, DemeterVin, Orosz Gábor, Mád Hill,  Royal Tokaj, Szent Tamás, Tokaj Classic, Török Béla, Uri Borok, Chateau  Mádi Kúria. Strona      internetowa stowarzyszenia prowadzona jest w języku węgierskim. O początkach      Koła z Mád pisał niedawno w Czasie Wina Wojciech Gogoliński,      zaś w portalu Magazynu Wino Janusz Walczak przedstawił obecne cele stowarzyszenia.     [1] Antonio Szirmay w 1798 wymieniał jako winnice pierwszej klasy: Percze-hegy, Nyulászó, Makovicza, Szent Tamás, Kővágó, Bácskai, Király–hegi i Becsek. Miles Lambert-Gocs oprócz powyższych wymienia  jako historycznie najbardziej renomowane: Bomboly, Középhegy, Úragya i  Vilmanok.         Tags: apelacja, Árvay, Barta, Bodvin, Budahazy Peter, Chateau Mádi Kúria, DemeterVin, Lenkey, Mad, Mád Hill, Mádi Kör, Orosz Gábor, Royal Tokaj, stowarzyszenie, Szent Tamás, Szepsy, Tokaj Classic, Torok Béla, Uri Borok 