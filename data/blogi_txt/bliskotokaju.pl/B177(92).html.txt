 Stowarzyszenie Mádi Kör (koło z Mád) jest najdynamiczniejszą i obok Tokaj Renaissance najważniejszą dzisiaj grupą winiarzy w Tokaju. Skupia najlepszych producenci win z wioski Mád, uważających, że jej winnice mają największy potencjał w regionie i zmierzających do wypromowania w świecie swojej lokalnej marki. Ich liderem i prezesem stowarzyszenia, jest słynny István Szepsy. Stowarzyszenie co roku publikuje swój kolorowy informator. W najnowszym zainteresowały mnie dwie rzeczy.  Po pierwsze, pojawił się nowy członek stowarzyszenia: winiarnia Áts Pince (3,5 ha). Jej właścicielem jest dobrze znany winiarz Károly Áts, winiarz roku na Węgrzech z 2012 roku. Przez dziesięć ostatnich lat był głównym enologiem w The Royal Tokaji Wine Company. W marcu 2013 przeszedł do Tokaj Kereskedőház, państwowego producenta-molocha. Można to uznać za sensacyjny transfer i oznakę niezwykłej determinacji w walce o poprawę wizerunku „potwora z Tolcsvy”. Równocześnie, Karoly Áts rozpoczął dystrybucję win ze swoich prywatnych winnic położonych w Mád. Można je już kupić w Első Mádi Borház. Inna ciekawa kwestia to przyjęte przez Mádi Kör w roku 2013 reguły tworzenia win Aszú oraz ich uzasadnienie podane w wywiadzie przez Istvána Szepsy. Reguły mają na celu zachowanie i podnoszenie jakości win Aszú. Prawo państwowe jest zbyt liberalne wobec tych, którzy chcą używać nazw Tokaji i Aszú. Przyjmowane zasady wiążą się też z diagnozą sytuacji rynkowej i strategią rozwoju tokajskich marek. István Szepsy uważa, ze Tokaj musi dostarczać światu czegoś naprawdę wyjątkowego. Są to najwyższej klasy wina Aszú. Powinny to być wyłącznie Aszú 5- i 6-puttonowe, z najlepszych roczników, wykonane w najwyższym standardzie jaki daje tylko tradycyjne, „rzemieślnicze” winiarstwo. Mają to być wina bezkompromisowe, drogie ale rzeczywiście zajmujące osobne miejsce, stojące poza wszelkimi hierarchiami. Aszú 3- i 4-puttonowe mogą ewentualnie funkcjonować na lokalnym rynku. Ich miejsce jako wina tańszego i lżejszego od Aszú powinny jednak zająć mocno skoncentrowane słodkie Szamorodni. W skrócie, reguły te wyglądają w sposób następujący (nie jest to wierny przekład ale zachowana jest numeracja oryginału)  Wyjątkowy charakter win Aszu związany jest nierozłącznie z tradycyjną, pracochłonną techniką ich wytwarzania, która powinna zostać utrzymana niezależnie od kosztów jakie się z tym wiążą. Do 31 grudnia każdego roku Mádi Kör będzie ogłaszać, czy dany rok jest rokiem produkcji win Aszú dla członków stowarzyszenia. Będzie to uzależnione od jakości zbiorów. Członkowie stowarzyszenia za każdym razem będą stosować tę samą proporcję wina bazowego i jagód aszu. Miarą pojemności wina bazowego jest beczka gonci (136 l.) a miarą jagód aszu jest putton (27,5 l.) Aszú 5-puttonowe powstaje więc, gdy stosuje się tę samą objętość jagód aszu i wina bazowego. Członkowie Mádi Kör będą tworzyć tylko 5- i 6-puttonowe Aszú. Jagody aszú mają zawierać min. 55% cukru, być wysuszone. Każda jagoda ma być zarażona botrytis cinerea. Owoce nie powinny zlepiać się ze sobą nawet, gdy będą przechowywane w większej masie. Jakość wina bazowego jest określona przez minimalny poziom cukru w moszczu na poziomie 22%. Do produkcji wina bazowego mają być używane owoce mocno dojrzałe, zebrane w końcowej fazie winobrania. Wina Aszú nie będą robione z użyciem techniki fordítás lub máslás, lub rozcieńczane tymi winami, (powstającymi poprzez zalanie winem bazowym lub moszczem wytłoczonych już jagód aszu lub osadu pozostałego po fermentacji wina aszu). Wino Aszú będzie można robić z uprawy dającej maksymalnie 7 ton/ha zdrowych owoców. Wina z oznaczeniem miejsca pochodzenia jako region tokajski lub wioska Mad można będzie wyprodukować 1180 l/ha, wina określonego jako pochodzące z winnicy (dűlő) 650 l/ha, wina z oznaczeniem parceli (szólóparcella) 480 l/ha. Jakość zbiorów będzie badana kolektywnie przez członków Mádi Kör. Maceracja jagód aszú ma trwać przynajmniej 24 (36) godziny. Druga fermentacja, przebiegająca po maceracji i wyciśnięciu jagód aszu, ma odbywać się w beczce, w piwnicy i ma trwać aż do ustania fermentacji. Dojrzewanie wina ma się odbywać w piwnicy, w beczkach o pojemności od 136 do 500 litrów i trwać przynajmniej dwa lata od zakończenia fermentacji.  Wiele z tych punktów to zapis faktycznie stosowanych praktyk ale zadekretowanie ich ma swoją wagę. Niezwykła jest, w mojej ocenie, zespołowość całego przedsięwzięcia, na przykład gotowość poddania się kolegialnej decyzji o nieprodukowaniu win Aszú w danym roku. Można sobie przecież wyobrazić, że poszczególni winiarze nawet w gorszych rocznikach mogą mieć materia na świetne Aszú. Deklaracja Koła z Mad przypomina aktywność tokajskich stowarzyszeń winiarskich z dziewiętnastego wieku, które dążyły do odzyskania rynków po kolejnych zmianach politycznych albo do odbudowy regionu epidemii filoksery. Walka o wysoką pozycję regionu – a właściwie jednej z jego wsi – na światowych rynkach wymaga pracy zespołowej, konsekwencji i dyscypliny. Ciekawe, że stać na nie grupę złożoną z tylu indywidualności. Reguły powyższe skomentował już László Alkonyi.       Tags: Aszú, Ats, Mad, Mádi Kör 