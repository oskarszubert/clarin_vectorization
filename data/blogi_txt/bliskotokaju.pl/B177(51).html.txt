 Katherine Chapman i jej koleżanki zapraszają na comiesięczny jarmark w Disznókő:   Drodzy przyjaciele, Chcielibyśmy powiedzieć wam o naszym jarmarku, który odbędzie się w niedzielę 10 czerwca i będzie jednym z wydarzeń poświęconych 10 rocznicy wpisania Tokaju na listę miejsc światowego dziedzictwa UNESCO. Spotkamy się, jak zwykle, przy restauracji Sárga Borház, na terenie winnicy Disznókő. Nasza impreza odbywa się w każdą drugą niedzielę miesiąca, aż do  grudnia. Zaczęliśmy dwa miesiące temu i spotkaliśmy się z gorącym,  entuzjastycznym przyjęciem zarówno ze strony sprzedawców jak i  odwiedzających. Wszyscy producenci pochodzą z naszego regionu. Oferują  barwny przegląd jego najlepszych wyrobów: serów (krowich, owczych i  kozich), wędlin, dżemów i miodów, olejów i octów, Jest nawet organiczna,  świeżo mielona mąka orkiszowa (nie tak łatwo ją dostać gdzie indziej!), ceramika i wyroby z drewna, biżuteria i ubrania, zabawki, mydła i wiele  więcej. Za każdym razem, na górnej kondygnacji Sárga Borház urządzamy degustację win dając okazję winiarzom do pokazania swych win u wrót tokajskiego regionu winiarskiego. Tym razem będzie to wyjątkowa degustacja. Jej gospodarzem będzie László Alkonyi znawca tokajów, tutejszych winnic i zagadnień ich klasyfikowania. Opowie o tym prezentując opracowaną przez siebie i wydaną właśnie mapę winnic tokajskich. Ilustracją jego słów będzie osiem jedno-winnicowych win ze znakomitych winiarni. Wejściówki na to wydarzenie kosztują 1900 forintów i można je kupować w winotece Disznókő.  Każdy jarmark ma swój motyw. W czerwcu będziemy świętować dziesięciolecie obecności tokajskiego regionu winiarskiego na liście miejsc światowego dziedzictwa UNESCO. Mistrzowie tradycyjnych rzemiosł pokażą swój kunszt. Będzie też szansa na podglądanie ptaków ze stanowiska na szczycie wzgórza. Dzieci będą miały swój plac zabaw. Będzie muzyka, taniec i śpiew. Usłyszymy dźwięki „táragató” (tradycyjnego węgierskiego instrumentu podobnego do klarnetu) i akordeonów. W tym miejscu można dowiedzieć się więcej o skarbach regionu tokajskiego, spotkać producentów, napełnić koszyk specjałami i stać się częścią rosnącej społeczności, doceniającej jakość zakupów dokonywanych na targu. Tak więc, zapraszamy starych i nowych przyjaciół – w końcu obcy to przyjaciel, którego jeszcze nie spotkałeś! W niedzielę, 10 czerwca bawimy się i handlujemy od 10-tej do 17-tej. Degustacja win będzie trwać od 11-tej do 15-tej. Mamy nadzieję, że do nas dołączycie. Z pozdrowieniami, Katherine i pozostałe organizatorki  Jarmark ma swoją stronę angielskojęzyczną, jak i węgierską. Galeria zdjęć z jarmarku majowego i kwietniowego. Tags: Disznókő 