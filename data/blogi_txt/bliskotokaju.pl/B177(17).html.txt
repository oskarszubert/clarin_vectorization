                   17 maja 2011 brytyjski miesięcznik Decanter ogłosił wyniki swojego prestiżowego dorocznego konkursu win Decanter World Wine Awards. Producenci z całego świata poddali w tym roku ocenie ponad 12 tysięcy win, spośród których zespoły jurorów wybierały najlepsze i nagradzały medalami. Wina węgierskie a wśród nich, oczywiście, tokaje otrzymały w tym roku sporo wyróżnień. Po raz trzeci z rzędu Aszú z winiarni Dobogó (6 puttonyos 2006) uznano za najlepsze zgłoszone węgierskie wino słodkie. Chociaż nie wiadomo dokładnie w jakiej stawce startowało (pewnym ograniczeniem dla mniejszych producentów, poza kosztem zgłoszenia, jest wymóg minimalnej komercyjnej produkcji 450 litrów dla win słodkich), to niezmiennie najwyższe uznanie u degustatorów jest dużym sukcesem tej niewielkiej firmy. Tocajicum może się pochwalić najlepszym białym winem węgierskim w wyższej kategorii cenowej (ponad 10 GBP za butelkę). Uznano za nie Darázskö Furmint 2009. Poza tym wyróżnienia zdobyły jeszcze wina znanych i szanowanych tokajskich producentów: Béres (złoty medal dla 6-puttonowego Aszu Vitis Tokajensis 2007), Disznókö, Füleky, Gróf Degenfeld, Moonvalley, Patricius, Royal Tokaji, Sauska (jeden brąz dla 6-puttonowego Aszu Janosa Arvaya z 2003). Na uwagę zasługują trzy wyróżnienia walczącego o poprawę wizerunku Tokaj Kereskedoház. Srebrne medale przyznano 6-puttonowemu Aszú Muskotály Premium Selection 2006 oraz winu z późnego zbioru Késöi Arany 2009 a na brąz według jurorów zasłużył Furmint 2010. Tags: Árvay, Beres, Decanter, Disznókő, Dobogó, Fuleky, Gróf Degenfeld, konkurs, Moonvalley, Patrícius, Royal Tokaj, Sauska, Tocajicum, Tokaj Kereskedohaz 