 Tokajska Wiosna to wypełniony wydarzeniami weekend, którego kulminację stanowić będzie aukcja win zorganizowana  27 kwietnia 2013 roku przez Confrerie de Tokaj na zamku w Sárospatak. Od 26 do 28 kwietnia odbędą się także wycieczki do winnic, degustacje, powitalny obiad z winami, piknik, inicjacje nowych członków Confrerie de Tokaj, ponadto obiad galowy i wizyty w posiadłościach. Będzie to wyjątkowa okazja do bliższego zapoznania się ze skarbami legendarnego tokajskiego regionu winiarskiego.  Jako specjalny gość wystąpi mezzo-sopran Lucia Schwartz-Megyesi z Węgierskiej Opery Państwowej, która zaśpiewa „a cappella” przed galowym obiadem.  Aukcja Tokajów Katalog aukcyjny przedstawia szczegółowo dwadzieścia dwa wystawione przedmioty: wina wytrawne, z późnego zbioru, szamorodni, aszú i esencje – ilustracje wyjątkowości Tokaju przekazane przez członków Confrérie. Aukcja ma odtąd odbywać się co roku, nawiązując do podobnych wydarzeń organizowanych w innych słynnych regionach. Wyróżnikiem aukcji jest fakt, że większość licytowanych win, wyprodukowanych w ilości jednej beczki Gönczi, jeszcze dojrzewa. Zostaną zabutelkowane tuż przed aukcją lub w ciągu roku od jej zakończenia. Tradycyjna tokajska beczka Gönczi ma pojemność około 136 litrów, czyli 182 butelek win wytrawnych lub 272 butelek win słodkich. Esencja oferowana jest w ilości 10 litrów czyli 27 butelek. Każda butelka otrzyma numerowaną etykietę Confrérie. W dniu aukcji wszystkie wina zostaną udostępnione do degustacji w 3-litrowych butlach zaprojektowanych specjalnie dla Confrérie, nawiązujących kształtem do dawnych podróżnych bukłaków.  W Sali Rycerskiej zamku w Sárospatak 22 wyjątkowe wina pójdą pod młotek prowadzącej aukcję Nory Winkler. Wina przedstawią publiczności, w języku węgierskim i angielskim, znani eksperci, Gabriella Mészáros AIWS oraz Ronn Wiegand MW, MS. Confrérie przeznaczy znaczącą część swojego 40-procentowego udziału ze sprzedaży win na wspieranie projektów pomagających zachowywać dziedzictwo krajobrazu kulturowego Tokaju, wpisane na listę światowego dziedzictwa UNESCO. Uczestnicy aukcji będą mieli szansę zostać właścicielami wyjątkowych win, stworzonych w bardzo niewielkiej ilości. Te  wina-unikaty oznaczone etykietą Confrérie będą mogły cieszyć swoich nowych właścicieli lub zostać przez nich sprzedane i wejść w skład kolekcji, co samo w sobie będzie stanowić wkład w podtrzymanie i ożywienie tokajskich tradycji. Confrérie de Tokaj W następstwie spotkania, które odbyło się w maju 2012 roku Confrérie odnowiła się i w sierpniu przyjęła oficjalną nazwę Stowarzyszenie Confrérie de Tokaj. Jest to ekskluzywny klub miłośników Tokaju, znawców win i producentów, którego głównym celem jest promocja win tokajskich. Oznaką członkowstwa jest złoty szal, w kolorze wina aszú, z haftowanym godłem stowarzyszenia. W grudniu zakończono przyjmowanie członków założycieli. Jest ich około stu. Confrérie zamierza szerzyć w świecie sławę win tokajskich i umacniać uznanie dla nich, wspierać ich dystrybucję, jak również chronić wytworzone w ciągu stuleci metody upraw winorośli i produkcji win oraz udostępniać niezwykłe historyczne otoczenie Tokaju wszystkim zainteresowanym. Będzie też wspierać działania na rzecz rozwoju kultury picia wina i uzyskania przez tokaje odpowiedniej pozycji w gastronomii. Jako organizator cyklicznych imprez przyczyniać się będzie do rozwoju turystyki w regionie tokajskim. W 2013 Confrérie zainicjuje także serię comiesięcznych wydarzeń lokalnych, które każdemu producentowi w regionie umożliwią zaprezentowanie jego win. Członkowie konfraterni będą mogli uczestniczyć w tych spotkaniach, które mają odbywać się w drugą niedzielę każdego miesiąca. —- Tekst jest opracowaniem materiałów prasowych Confrérie de Tokaj. Fotografie udostępnione przez Confrérie na jej stronie internetowej.    Katalog aukcji Notki degustacyjne wszystkich win przeznaczonych do sprzedaży, autorstwa Nicolasa Godebskiego, po degustacji w marcu 2013 r. 