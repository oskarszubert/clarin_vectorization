W ostatnią niedzielę umówiłam się na obiad z Mają z Celapiu. Kiedy zapytałam ją o plany sylwestrowe, wspomniała że planuje poświęcić część dnia na sprzątanie domu, by zgodnie z japońskim obyczajem zacząć nowy rok z czystym kontem. Zaintrygowana, poczytałam o rytuale osoji i tak mi się ten pomysł spodobał, że postanowiłam wprowadzić go w życie – moja mama nie może uwierzyć. Przy okazji zebrałam dla Was swoje konkretne doświadczenia dotyczące porządków w szafie, więc jeżeli też planujecie świeżo zacząć rok, to jest to świetna okazja żeby je przetestować.  1. WERYFIKACJA WSTĄŻECZKOWA Na początek coś, do czego warto się zabrać minimum kilka tygodni przed akcją porządkową. Większość z nas ma w szafie ubrania, które tylko tam wiszą. Problem w tym, że pewnie mało kto prowadzi dokładne statystyki i raczej nie tworzymy wykresów pokazujących częstotliwość noszenia spódnicy X czy koszuli Y. Ubrania- eksponaty prześlizgują się więc niezauważone przez kolejne selekcje. Znalazłam na to prosty sposób, którego nie powstydziłaby się Perfekcyjna Pani Domu. Ponieważ mam dość niewiele ubrań, za to całkiem sporą szafę, każda rzecz ma swój wieszak. Na początku sezonu zawiązałam na każdym z nich wstążeczkę. Kiedy zakładam jakąś rzecz, rozwiązuję kokardkę. Po kilku tygodniach mam jasny, bezdyskusyjny obraz ubrań, które wisiały nieużywane i nad którymi powinnam się poważnie zastanowić. Czytałam kiedyś o podobnym tricku z odwracaniem wieszaków, ale u mnie się on zupełnie nie sprawdza. Lubię mieć wszystkie wieszaki skierowane w jedną stronę, do tego czasem przymierzam kilka rzeczy, zanim się na jakąś ostatecznie zdecyduję, szybko bym się więc w tym wieszakowym chaosie pogubiła. 2. RAMY CZASOWE I ŚRODKI DOPINGUJĄCE Pora więc na czynności właściwe! Pierwsza rzecz, którą robię, to włączenie odpowiednio energetycznej playlisty, inaczej tracę motywację, zazwyczaj na etapie wywalenia wszystkiego z szafy na środek pokoju. Nastawiam też stoper na godzinę czy dwie, żeby bardziej się zdyscyplinować i żeby sprzątanie nie rozlazło mi się na cały dzień. 3. WSTĘPNA ORGANIZACJA Drugi etap to wyciągnięcie z szafy wszystkich ubrań i posortowanie ich według rodzajów: marynarki razem, spodnie razem, sukienki razem i tak dalej. Idzie mi to dość sprawnie, bo w takim samym systemie wiszą w szafie. Taki podział po pierwsze pozwala uniknąć wrażenia, że musimy uporać się z olbrzymią górą chaosu i dzieli to wielkie zadanie na mniejsze, łatwiejsze do ogarnięcia części. Po drugie, pozwala nam zorientować się ile par dżinsów czy rozpinanych swetrów faktycznie posiadamy i być bardziej krytycznym przy selekcji. 4. SELEKCJA Później dzielę ubrania w każdej kategorii na dwie części: rzeczy, które lubię, noszę i chcę zatrzymać i te, których zdecydowałam się pozbyć – bo już nie nadają się do noszenia ani naprawy, bo przestałam w nich chodzić, bo okazały się nietrafionym zakupem czy z jakiegokolwiek innego powodu. 5. PRZYMIARKI Przymierzam też wszystkie ubrania, których nie miałam na sobie w ciągu ostatnich kilku dni – często okazuje się, że wyglądają zupełnie inaczej, niż je zapamiętałam i znienacka zmieniają dział. To dość męczący proces, ale pomaga bardzo łatwo zweryfikować, z czym ewidentnie powinnam się pożegnać. Dużo łatwiej jest mi podjąć taką decyzję, kiedy widzę, że wyglądam w czymś średnio. 6. PODKATEGORIE „DO NAPRAWY/CZYSZCZENIA” i „NIE WIEM” W międzyczasie samoistnie tworzą mi się jeszcze dwa dodatkowe działy: rzeczy, z którymi coś trzeba zrobić (doszyć guzik, zanieść do krawcowej, do szewca, do pralni itp.) i najgorsza kategoria z możliwych – „nie jestem pewna co z tym zrobić”. W przypadku pierwszej grupy staram się zaplanować działania jak najszybciej, bo wiem że inaczej będę je odwlekać przez kolejne pół roku. Jeżeli chodzi o ubrania, co do których losu nie jestem zdecydowana, wyjątkowo skuteczne okazało się jedno bardzo proste pytanie – „czy gdybym dzisiaj była na zakupach, wciąż kupiłabym tę rzecz”? Jeżeli odpowiedź brzmi „nie”, nie mam litości. Staram się też pamiętać, że posiadane przeze mnie przedmioty są odzwierciedleniem mojego gustu. A że oczywiście lubię myśleć, że gust mam niesamowicie wysublimowany, każda rzecz nie spełniająca moich wyśrubowanych standardów psuje w mojej głowie wizerunek całokształtu – sprawdza się to zwłaszcza przy ubraniach do chodzenia po domu, sportowych bluzach, piżamach itp. 7. „DALEJ NIE WIEM” – PUDEŁKO MIĘCZAKA Jak bym się nie starała, zawsze zostanie mi kilka ubrań, co do których nijak nie jestem w stanie się zdecydować. Wrzucam je wtedy do pudła, zamykam i chowam w najodleglejszym kącie garderoby czy w jakimś schowku, w każdym razie gdzieś poza zasięgiem wzroku. Sięgam po nie dopiero po kilku miesiącach i jeżeli okazuje się, że zupełnie o tych rzeczach zapomniałam, od razu się z nimi żegnam. Jeszcze nigdy nie zdarzyło mi się później żałować, że czegoś się pozbyłam. 8. ŚWIEŻY START Tu następuje dobry moment na przetarcie półek w szafie i położenie w niej czegoś ładnie pachnącego. Dużo przyjemniej jest później wybierać co rano strój, a cały proces nabiera bardziej luksusowej otoczki. 9. EGZEKUCJA Następnie wieszam z powrotem wszystkie ubrania, które zdecydowałam się zostawić, chowam głęboko pudełko mięczaka i od razu staram się podjąć działania w kwestii rzeczy, z którymi postanowiłam się rozstać. Ta część nie zawsze najlepiej mi wychodzi, zwłaszcza w przypadku ubrań, które zakwalifikowały się do sprzedaży – ciągle jeszcze mam kilka zaległych przypadków. Z kolei procedura oddawania rzeczy to temat na osobny post. Ja mam to szczęście, że wiem komu mogę przekazać je bezpośrednio i mam pewność, że się przydadzą, ale generalna zasada jest taka, że im większą kontrolę mamy nad tym, gdzie trafią nasze nienoszone ubrania, tym lepiej. 10. DŁUGO I SZCZĘŚLIWIE Kiedy moja szafa jest już wyczyszczona i uporządkowana, staram się zachować ten idealny stan jak najdłużej. Czasem trudno jest mi się zmusić do sprzątania, staram się więc nabierać swój mózg na różne sztuczki. Doskonale sprawdza się tu reguła jednej minuty – jeżeli coś zajmie mi mniej niż 60 sekund, robię to od razu. Czasem aż chce mi się śmiać, bo wmówiłam sobie tę zasadę i działa, choć często w dość komiczny sposób – wchodzę do domu, rzucam płaszcz na fotel, po czym robię w tył zwrot i odkładam go grzecznie na wieszak, bo przecież trwa to mniej niż minutę. Warto też dobrze zorganizować system przechowywania ubrań i dodatków, proste rzeczy potrafią zrobić ogromną różnicę, ale to znów temat na zupełnie osobny post. Po Internecie krąży mnóstwo tumblrowych obrazków z cytatem „nothing worth having comes easy”, który przypisywany jest wszystkim możliwym autorytetom, od Roosevelta po Hana Solo. Nie traktowałabym go jako ogólnożyciowej prawdy, ale doskonale sprawdza się w przypadku kreowania takiej garderoby, która będzie nas długoterminowo uszczęśliwiać. Trudno jest rozstać się z przedmiotami, do których posiadania (nie mylić z używaniem) się przyzwyczailiśmy, dużo dyscypliny wymaga też zmiana systemu zakupowego z ilościowego na jakościowy. To jednak nawyki jak każde inne – jeżeli podejdziemy do ich wyrabiania z odpowiednim nastawieniem, mamy spore szanse na sukces i gwarancję, że po jego osiągnięciu nie wrócimy już do dawnych przyzwyczajeń. Powodzenia! 