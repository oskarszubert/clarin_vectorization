W Londynie zima kontratakuje, jest szaro, zimno i pada, czyli tak jak zwykle. Całkiem się już jednak przyzwyczaiłam do angielskiej pogody i szkoda mi czasu, żeby na nią narzekać. Przed chłodem bronię się warstwami, jest więc sukienka z paskiem, wełniana kurtka, kożuchowa kamizelka, prążkowane rajstopy i ciepły szalik. Babcia na pewno byłaby ze mnie dumna! Zastanawiałam się ostatnio nad tym, gdzie jest ta granica, od której przestaje nam sprawiać przyjemność marznięcie zimą w krótkich kurtkach i letnich butach i zaczynamy się ubierać po prostu ciepło? Do dzisiaj pamiętam poranne boje toczone o czapkę czy szalik przed wyjściem do szkoły (albo zdejmowanie ich za pierwszym rogiem), a teraz nie wyobrażam sobie wyjścia na mróz bez opatulenia się jak Ewok – to chyba pierwsza oznaka starzenia.       Bardzo dziękuję Wam też za odzew pod poprzednim postem. Walczę właśnie z końcowym etapem przenoszenia bloga na własną domenę i silnik WordPressa (grafika gotowa, kodowanie prawie skończone, trzeba posprzątać, dopracować parę elementów i zrobić wielką przeprowadzkę, której trochę się boję), jak uda mi się dobrnąć do końca, blog będzie miał dwie wersje językowe, nie będę więc musiała upychać tekstu w wąskich kolumnach. A to oznacza więcej dłuższych tekstów, które będą też lepiej rozplanowane wizualnie dzięki wypunktowaniom, przerywnikom i innych bajerom. Na pewno będę miała więc okazję wykorzystać podrzucone przez Was informacje. Jeszcze raz wielkie dzięki! vintage vest and belt, Simple jacket, Topshop dress, Asos boots, L Credi bag photos by Tom Bright 