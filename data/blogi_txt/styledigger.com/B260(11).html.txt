Jak pewnie wiecie, podejścia „slow” nie stosuję tylko w kwestii ubrań. Tak samo traktuję podróże, jedzenie i wiele innych spraw. Logiczne wydaje się więc, że nie mam też łazienkowej szafki, uginającej się pod ciężarem kosmetyków – pisałam o tym zresztą kiedyś tutaj. Mam za to wrażenie, że mój zestaw urodowy jest skompletowany dość przypadkowo i zaczyna mi to przeszkadzać, bo wiem, że mógłby działać lepiej. Krem, o którym przeczytałam na jakimś blogu, że jest dobry i w sumie jest okej, tusz do rzęs kupiony w pośpiechu na pierwszym lepszym stoisku w drogerii, bo poprzedni wyleciał w kontroli na lotnisku, balsam polecany na Wizażu, który nie do końca nie spełnia u mnie swoją rolę, ale jest, i tak dalej.  Czuję, że potrzeba mi większego usystematyzowania i mądrzejszych wyborów. Zdecydowanie nie jestem urodowym maniakiem i nudzi mnie przeglądanie większości długich recenzji mazideł czy oglądanie dwudziestominutowej recenzji szminki. Z drugiej strony, lubię dobrze wyglądać i jak już mam poświęcać czas na wklepywanie kremów czy robienie makijażu, to chciałabym żeby efekt był możliwie najlepszy. Dlatego postanowiłam się zmobilizować i uruchomić nowy rodzaj postów, które co jakiś czas będą się pojawić. Absolutnie nie jestem ekspertem, chciałabym Wam po prostu opowiedzieć o mojej ścieżce laika do możliwie najlepszego „kosmetycznego uniformu”. I to bardziej w formie ogólnych przemyśleń, niż recenzji konkretnych produktów. Liczę na to, że brak jakikolwiek powiązań z branżą kosmetyczną paradoksalnie bardzo mi w tym pomoże. Planuję wypytać osoby bardziej kompetentne ode mnie, liczę też na Waszą pomoc w komentarzach!    Na początek, lakiery. I tu od razu małe wyznanie: nie cierpię malować paznokci. To jednak z moich bardziej znienawidzonych codziennych czynności, zawsze czegoś tą świeżo pomalowaną dłonią dotknę, a potem, chcąc naprawić problem, wprowadzam jeszcze większe spustoszenie. Denerwuje mnie też, że cały ten proces tyle trwa. Za każdym razem muszę się więc nabierać na różne sztuczki, jak wykorzystywanie atmosfery większego wyjścia, tego trochę bardziej uroczystego chodzenia po domu w szlafroku. Zapalam wtedy świeczki, włączam jakąś muzykę i maluję te nieszczęsne paznokcie. Rzadko mi się jednak udaje złapać na takie triki, więc przez 70% czasu mam je niepomalowane. Dlatego nie widzę sensu w kupowaniu wielu różnych kolorów, nie miałabym kiedy ich zużyć. Zwykle mam więc dwa – ciemny i jasny. Czasem jest to klasyka, czyli czerwień i jakiś beż czy jasny róż, czasem wybieram coś bardziej sezonowego, jak teraz – kolor na pograniczu bordo i ciemnego różu i piękny, jasny szary. Kiedyś lubiłam mieć mnóstwo różnych kolorów, które spokojnie wysychały sobie w szafce, teraz naprawdę mam w domu dwie buteleczki lakieru i ani jednej więcej. Jak widać na zdjęciu, lakiery o których piszę, są z Inglota. Wybrałam tę markę ze względu na wybór kolorów i na fakt, że zawsze wydawali mi się takim średniopółkowym pewniakiem. Mimo że zawsze jasno oznaczam reklamy na blogu, to jeszcze podkreślę na wszelki wypadek – ten post z reklamą nie ma nic wspólnego. Inglot chyba zresztą w ogóle się nie reklamuje? W każdym razie, oba lakiery sprawują się dobrze, ale na pewno mogłyby lepiej – czyli pojawia się klątwa „są okej”, która dotyczy wielu innych moich kosmetyków. Schną dość szybko, ale chciałabym żeby trzymały się dłużej niż 2-3 dni. Więc teraz mam serię pytań do Was:    Czytałam że trwałość lakieru zależy m.in. od odtłuszczenia płytki paznokcia. Ma to sens, jednak opinie co do tego czym to zrobić są podzielone. Słyszałam głosy zwolenników przemycia paznokci zmywaczem, ale jest też opcja przeciwna, mówiąca że zmywacz niszczy paznokcie. Widziałam też specjalne odtłuszczacze, do znalezienia w drogeriach, ale zastanawiam się czy naprawdę dają one jakieś efekty – wyznaję zasadę, że im mniej buteleczek w łazience, tym lepiej. Ktoś coś wie? Odkąd kilka lat temu kolorowy lakier na długie tygodnie przebarwił mi paznokcie na mocno trupi kolor, używam bezbarwnej bazy i tzw. top coat, który ma za zadanie utrwalić lakier, przyspieszyć wysychanie i nadać blasku. I tu znowu – wybieram je dość losowo, teraz mam duet z serii Manhattan Pro Shine. Macie jakieś pewniaki, które sprawdzają się wyjątkowo dobrze? No i w końcu sam lakier. Ponieważ używam tylko dwóch, nie jest dla mnie problemem wybranie droższej marki, tylko czy różnica jest faktycznie zauważalna? Czy lakier Chanel, oprócz siedmiu punktów do lansu, daje też coś w kwestii trwałości? A może któraś z typowo lakierowych marek (OPI?) jest godna polecenia?   Dajcie proszę znać jakie macie doświadczenia, no i co myślicie o całej serii. Liczę na to, że z kolejnymi postami uda mi się lepiej przedstawić jej zamysł, ale już teraz jestem ciekawa Waszej opinii. A może jest coś zupełnie innego, dotyczącego urody, o czym chcielibyście przeczytać? 