Podczas mojego ostatniego pobytu w Londynie wybrałam się do Selfridges, jednego z wielu angielskich luksusowych domów towarowych. Obok stoiska marki z kategorii „entry level luxury” trwała akurat awantura. Niezadowolona klientka przyniosła do reklamacji torbę, której po kilku tygodniach noszenia zaczęła przecierać się skóra. Nie chciała słuchać o procedurze reklamacji i żądała natychmiastowego zwrotu pieniędzy. Nie wiem jak się sprawa zakończyła, ale sama sprawa jakości w przypadku dóbr określanych jako luksusowe od dłuższego czasu mnie intryguje.  Kiedy tylko mam okazję, wypytuję o doświadczenia znajomych robiących zakupy w butikach znanych marek i faktycznie, powtarzają się w ich wypowiedziach marki, których produkty sprawiają problemy już po kilku miesiącach czy nawet tygodniach noszenia. Prym w tej niechlubnej kategorii wiodło szwedzkie Acne i Marc by Marc Jacobs. Zdarzało mi się też słyszeć, że rzecz danej marki sprawowała się świetnie, a kolejny zakup w tym samym sklepie okazywał się zupełną klapą – ten problem większość z nas zna pewnie z sieciówek, jednak co jest w jakiś sposób zrozumiałe w przypadku butów za 59,90, może mocno zmusić do myślenia w przypadku pary kosztującej 3000.     Jak to więc możliwe, że towary o cenach wielokrotnie wyższych niż te z „normalnych” sklepów miewają ten sam, jak nie niższy, poziom jakości? Kiedyś luksus oznaczał przede wszystkim doskonałe wykonanie, czasochłonny kunszt dostępny dla nielicznych, rzemieślniczą sztukę. Teraz drogie torby czy ubrania często produkowane są taśmowo w fabrykach na Dalekim Wschodzie, przez niewykwalifikowanych pracowników, wykonujących proste, powtarzalne czynności, zwykle bardzo nisko opłacanych. Czy działa więc tzw. efekt Veblena, mówiący że w przypadku dóbr luksusowych to cena jest kluczowym elementem, ma zapewniać prestiż i pokazywać na co nas stać, i jej redukcja paradoksalnie powodowałaby spadek zainteresowanie klientów? Z drugiej strony, dużo słyszy się o tak zwanej „demokratyzacji luksusu”, choć bardziej pasowałoby tu określenie „demokratyzacja rozpoznawalnego logo”. Znane marki, kierując się teoretycznie szczytną ideą „dostępności dla mas”, a praktycznie chęcią zwiększenia obrotów, stosują zabiegi mające na celu otwarcie się na coraz szersze rzesze klientów. Mało kogo stać na haftowany płaszcz od znanego projektanta, ale na perfumy, szminkę, prostą torbę bez podszewki z tańszej linii jest już nam zdecydowanie łatwiej się wykosztować. To właśnie dlatego często to najtańsze produkty znanych marek są najbardziej rozpoznawalne. Wiele znanych firm, z LV na czele, wykorzystuje to przy projektowaniu sklepów – na parter, miejsce najbardziej na widoku, trafiają portfele z dużym logo, okulary, apaszki i najtańsze torebki, a poszukujący bardziej wyrafinowanych przejawów luksusu klienci muszą udać się na kolejne piętra. Często projektowane na wybiegi kunsztowne ubrania czy robiące wrażenie dodatki z bardzo drogich materiałów mają jedynie cel wizerunkowy, ich zadaniem jest napędzanie sprzedaży tańszych, masowo wytwarzanych produktów przedstawicielom klasy średniej. Cały ten proces szeroko opisuje Dana Thomas w swojej książce „Dlaczego luksus stracił blask”, jeżeli interesuje Was ten temat, bardzo polecam lekturę. Są oczywiście marki, które trzymają się dawnej ekskluzywności, nie produkują w Azji, nie otwierają tańszych linii i nie urządzają wyprzedaży, krótko mówiąc, nie uczestniczą w walce o klienta „ze średniej półki” – doskonałym przykładem może być Hermes. Tam jednak ceny są już naprawdę wysokie. Często w ogóle tego rodzaju marek nie znamy – to manufaktury z tradycjami, bazujące na rzeszy wiernych klientów, o lokalnym zasięgu i braku potrzeby reklamowania się czy wystawiania podczas tygodni mody. Wracając jednak do głównego wątku, od dłuższego czasu obserwujemy bezwzględną chęć maksymalizowania zysku przez wielkie koncerny, w których skupiona jest większość luksusowych marek. Odbywa się to z jednej strony poprzez utrzymywanie wysokich cen i oszczędzanie na procesie produkcji, z drugiej przez dążenie do podbijania coraz to nowych grup klientów przez poszerzenie oferty o relatywnie niedrogie akcesoria. Czyli z jednej strony dystansujemy się od „mas”, z drugiej wszyscy kupujemy te same, najbardziej rozpoznawalne produkty. Nie zapewnia to więc ani adekwatnej do ceny jakości, ani poczucia ekskluzywności. Szał, nie? Nic tylko kupować! A mówiąc poważnie, już dzisiaj możemy zaobserwować zmiany w postrzeganiu koncepcji luksusu i po nasyceniu się nowych rynków (Europa Wschodnia, Chiny, Indie itp.) branża luksusowa może znaleźć się w sporym kłopocie. Miałam okazję pomagać The Future Laboratory przy raporcie o przyszłości luksusu i co chwilę trafialiśmy na przykłady znanych marek próbujących nowych rozwiązań, jak choćby Petit H, nowa linia Hermesa, wykorzystująca „zbędne skrawki”. Pokusiłam się też o zrobienie subiektywnej listy cech, które sprawiają że uważam towar za luksusowy.   CO JEST DLA MNIE LUKSUSEM:  Idealne dopasowanie produktu do moich potrzeb i preferencji – mam tu na myśli dwie różne rzeczy. Po pierwsze, od dłuższego czasu staram się kupować rzeczy które naprawdę mi się podobają i, wedle mojej własnej oceny, naprawdę do mnie pasują. To eliminuje większość znanych modeli torebek – część z nich teoretycznie mogłaby mi się podobać, ale zdążyły mi się już tak opatrzyć, że znudziły mi się zanim nawet przyszło mi do głowy rozważenie ich ewentualnego zakupu. Taki wbudowany program antywirusowy na it-bags. Nie dotyczy to wyjątkowych klasyków, które mogę policzyć na palcach jednej ręki. Po drugie, za luksus uważam rzeczy zrobione specjalnie dla mnie, szyte na miarę – dosłownie lub w przenośni. Na pierwszy rzut oka może wydawać się to zataczaniem pętli, wyłącznie dla przesiąkniętych nostalgią zapaleńców. Tak naprawdę to krok w przyszłość – skanery i drukarki 3D oraz inne tego typu technologie zaczynają otwierać mnóstwo możliwości w zakresie niedrogiej, precyzyjnej personalizacji, co określane jest często mianem „nowej rewolucji przemysłowej„. „Experience”, czyli otoczka towarzysząca zakupom – nie wiem czy mieliście okazję zobaczyć video z wydarzenia zorganizowanego przez Alexandra Wanga. Jest przerażające. Fani marki zostali zaproszeni na tajemniczą imprezę, a po dotarciu na miejsce i długim oczekiwaniu zostali poinformowani, że wszystkie rzeczy, które znajdują się w całkiem sporym pomieszczeniu, mogą sobie po prostu wziąć, za darmo. Co działo się później, możecie zobaczyć na filmie – nie do końca wiadomo czy to autentyczna relacja czy ustawka z udziałem wynajętych statystów, mam nadzieję że to drugie. W każdym razie, jest to dokładna odwrotność tego, jak wyobrażam sobie luksusowe zakupy. Jeżeli mam zostawić w sklepie sporo pieniędzy, chciałabym robić zakupy w komfortowych warunkach, bez tratującego mnie tłumu, z kompetentną obsługą i bonusami typu darmowe poprawki krawieckie czy ewentualne naprawy. Autentyczność – chcę płacić za prawdziwą jakość, nie czcze deklaracje używane przez dział marketingu. Rzeczywistą przyjemność z noszenia zamiast tej wmawianej sobie ze względu na znane logo i sporą sumę na rachunku. Jest to dla mnie wyjątkowo ważne, bo jako że moja szafa jest dość mała i nauczyłam się wybierać rzeczy, które mi się nie nudzą, posiadane ubrania i dodatki noszę więc nie tylko często, ale i długo. Wyzwaniem jest dla mnie rozróżnienie tych dwóch typów marek – o ile ostentacyjne logo na mnie nie działa, o tyle dość łatwo łapię się na historyjki o długoletniej tradycji, zamiłowaniu do rzemiosła czy rodzimej produkcji, niekoniecznie mające wiele wspólnego z prawdą. Jest to tym trudniejsze, że jak pisałam kilka tygodni temu, jakość to bardzo subiektywna sprawa, nie da się jej zmierzyć w żadnych jednostkach. Dlatego jeszcze sporo czasu planuję poświęcić na rozpoznanie różnych marek, by zminimalizować liczbę błędów przy wydawaniu większych sum. Odpowiedzialność – jeżeli płacę dużo za produkt, chcę wiedzieć, że część tej sumy pokrywa zostawiającą możliwie najmniejszy ślad produkcję i przyzwoite płace dla pracowników. Nie myślimy o tym przy zakupie, bo ogromna część produkcji przeniosła się na drugi koniec świata. W fabryce nie pracuje już nasza ciocia i to nie nasza rzeka zabarwia się na zielono. Warto jednak o tym pomyśleć, choćby dlatego że skutki szybkiej mody być może jeszcze zdążą nas dosięgnąć. Nowe technologie/funkcjonalność – technologia idzie do przodu i materiały mają coraz bardziej niesamowite właściwości. Jeżeli ktoś zaprojektuje ładny, miejski płaszcz, w którym będzie mi ciepło niezależnie od temperatury, czy buty, w których nigdy nie zmarzną mi stopy, chętnie się na nie zrujnuję finansowo.  Ciekawa jestem co wy uważacie za luksus? To bardzo indywidualna sprawa i w dużej mierze zależy od naszego podejścia – piszę o tym właśnie kolejny wpis, bardzo jestem więc ciekawa Waszych opinii. Jakie macie doświadczenia z towarami uważanymi za luksusowe? Koniecznie dajcie znać! 