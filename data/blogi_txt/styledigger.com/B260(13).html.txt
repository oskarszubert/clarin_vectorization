Znalezienie w Londynie miejsc z niedrogim i przy okazji zdrowym jedzeniem nie jest proste, większość posiłków przygotowuję więc w domu, w związku z czym moje zdolności kulinarne gwałtownie wzrosły, podobnie jak repertuar potraw z kategorii „da się zrobić w 30 minut i żeby nie trzeba było dużo zmywać”. Tym bardziej więc doceniam wyjścia na jakieś pyszności – w tym tygodniu padło na wschodni Londyn, razem z Shini wybrałyśmy się do Dishoom. W pierwszym momencie nie mogłam się połapać, jaką właściwie kuchnię się tam serwuję – okazało się, że to miejsce zainspirowane tzw. Bombay Cafes, zakładanymi licznie w Bombaju na przełomie XIX i XX wieku przez perskich imigrantów. Obecnie jest ich coraz mniej, założyciel Dishoomu postanowił więc odtworzyć ich niepowtarzalny, irańsko-indyjski charakter właśnie w sercu Shoreditch.       Spodziewałam się jakiejś małej, ciemnej knajpy, a ku mojemu zaskoczeniu znalazłyśmy się w przestronnym, ładnie urządzonym wnętrzu z dużą ilością światła wpadającą przez wielkie okna i przylegającym ogródkiem, w którym na pewno je się wyjątkowo przyjemnie przy cieplejszej pogodzie. Uprzedzone przez pana kelnera o małych rozmiarach porcji zamówiłyśmy kilka różnych dań, żeby móc spróbować jak największej ilości dość tajemniczo brzmiących pozycji z menu. Na pierwszy ogień poszły samosy z jagnięciną i przyprawami, później spróbowałyśmy dość ostrego kurczaka zrobionego w imbirze i kurkumie, a na koniec zostawiłyśmy danie-niespodziankę, przy zamawianiu którego nie zrozumiałyśmy połowy nazw w opisie. Okazało się być czymś w rodzaju ziemniaczanego pulchnego placka o lekko limonkowym smaku, trochę przypominało mi marokańską maakoudę, którą jadłam w Marsylii. Znalazłyśmy jeszcze sporo miejsca na desery (nie bez powodu jestem członkiem facebookowej grupy „mam osobny żołądek na słodycze”) i Shini zamówiła kala khatta gola ice, czyli lody z sokiem z owoców kokum, limonką, solą i chili, a ja wybrałam mniej skomplikowane kulfi, czyli kremowe lody o smaku mango – genialne! Każda jedna rzecz bardzo mi smakowała i na pewno wybiorę się do tego kawałka starego Bombaju w Londynie jeszcze nie raz.               Dishoom Bombay Cafe, 7 Boundary Street, London E2 7JE 