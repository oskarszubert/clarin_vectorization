Zastanawiałam się ostatnio nad naszymi stylowymi nawykami. Chyba każdy jakieś ma, choćby najdrobniejsze – podwijanie rękawów koszuli, spinanie włosów w określony sposób czy używanie tej samej szminki. To one w dużej mierze decydują o tym jak wyglądamy – gdyby pozamieniać ubraniami nawet tak zbliżone typy jak Alexa Chung i Kate Moss, te same zestawy wyglądałyby na nich bardzo różnie i nie mówię tutaj o oczywistych różnicach powodowanych innym typem urody, kolorem włosów itp. Myślałam nad tym jak bardzo te przyzwyczajenia czy odruchowe czynności wpływają na to, co nazywamy potem czyimś personalnym stylem. Co prawda nic szczególnie mądrego jeszcze z tego nie wyniknęło, ale planuję stworzyć dłuższy tekst krążący w okół tego tematu i mam nadzieję, że trochę mi w tym pomożecie. Przeanalizowałam szybko swój własny przypadek i kilka rzeczy nasunęło mi się od razu – te same od wielu lat perfumy, zegarek jako jedyny element biżuterii (ten ze zdjęcia, albo drugi, w bardziej męskim stylu) i parę innych szczegółów. Chciałabym Was poprosić żebyście zrobili to samo i dali mi znać, jakie są wasze „stylowe nawyki”? Ewentualnie, jakie powtarzające się detale podobają Wam się w stylu osób, których sposób ubierania/ogólny wygląd Wam się podoba? Będzie mi bardzo miło, jeżeli zechcecie się ze mną tymi przemyśleniami podzielić w komentarzach. 