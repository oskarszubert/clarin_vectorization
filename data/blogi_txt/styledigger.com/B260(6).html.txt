W swoich wpisach często mówię o jakości ubrań i o tym, jak duża ma ona znaczenie. Niestety, to jedno z tych „słów-kluczy”, które używane jest wszędzie i w każdych okolicznościach, od blogów, przez magazyny, po informacje prasowe marek i jego znaczenie trochę się rozmywa. Chciałabym więc dzisiaj pozbierać swoje przemyślenia na temat jakości i budżetu.  O czym mówię, kiedy mówię o jakości Na początek moja robocza definicja pojęcia. Kiedy mówię, że przy zakupach kieruję się jakością ubrań, znaczy to że zależy mi na tym, żeby ubranie dobrze mi służyło. Ma tu znaczenie po pierwsze komfort noszenia, czyli to czy materiał jest przyjemny, czy sukienka się nie elektryzuje i nie klei do ciała, czy sweter nie drapie a buty nie przypominają imadeł. Moja wiedza o materiałach jest dość mizerna i bardzo chce się podszkolić, zamówiłam już więc odpowiednie lektury i wypytuję ekspertów w rozmaitych dziedzinach – więcej o tym niebawem. Okazuje się, że sprawa wcale nie jest taka oczywista i sama naturalność materiału wcale nam jeszcze komfortu noszenia nie gwarantuje. Na pewno dużo możemy zdziałać po prostu oglądając dokładnie daną rzecz, nawet okiem laika. Jeżeli coś pruje się lub odpada już w sklepie, zdecydowanie nie jest to dobry znak. Na jakość noszenia składa się też tzw. annoyance factor, czyli to wszystko, co nam w danym ubraniu przeszkadza, ale postanawiamy to „dla dobra sprawy” zignorować i pomaszerować do kasy. Wybrzuszający się suwak w sukience, drapiący kołnierz żakietu czy dziwacznie wszyte kieszenie płaszcza prędzej czy później powodowały, że takie ubrania lądowały u mnie na dnie szafy, gorzej, udawało im się przetrwać większość czystek, bo wpadały do absolutnie najgorszej kategorii „nie wiem co z tym zrobić”. Teraz udaje mi się ich unikać i staram się, żeby posiadane przeze mnie przedmioty czyniły moje życie prostszym, zamiast je utrudniać. Tu warto też wspomnieć o tym, co dzieje się już po zakupie ubrania. O ile wybranie się z płaszczem do pralni raz czy dwa na sezon nie jest dla mnie problemem, o tyle konieczność noszenia bluzki do czyszczenia po każdym założeniu sprawi, że prędzej czy później rzucę ją w kąt. Mam sukienkę, spodnie i koszulę z jedwabiu, które teoretycznie nadają się wyłącznie do czyszczenia w pralni, ale mam w planie przeprowadzenie prób wyprania ich w domu, z użyciem delikatnego programu w pralce albo magicznych sztuczek. Są jednak takie ubrania, których po prostu nie da się wyprać inaczej niż chemicznie i tych staram się unikać, przynajmniej w przypadku bluzek czy koszul. Ponieważ staram się kupować takie ubrania, o których wiem że mi się szybko nie znudzą, i tym samym ograniczać ilość konsumowanych szmat, chcę żeby rzeczy, które kupuję, długo mi służyły. Tylko jak to poznać w sklepie? Przypomniał mi się proces kupowania mojej brązowej torby z kieszeniami na targu w marokańskim mieście Fes. Sprzedawca, starszy pan w tradycyjnej djelabie, udzielił mi słownej gwarancji na 50 lat – podkreślał, że jeżeli torba rozpadnie się wcześniej, mam pełne prawo wrócić i żądać zwrotu pieniędzy. Bardzo mnie to wtedy rozśmieszyło, ale pomyślcie, czy nie byłoby wspaniale, gdyby na metkach obok ceny był dopisek „przewidywany okres przetrwania: xxx” lub „rozpadnę się dopiero po takiej a takiej ilości prań”? Torba, notabene, ma się świetnie. Jakość zwykle kosztuje (zwykle=z wyjątkiem second handów), niemożliwym jest wyprodukowanie dobrego jakościowo ubrania w nie-niewolniczych warunkach za śmiesznie niską cenę. Jednak w drugą stronę nie jest już tak prosto, od dłuższego czasu ani cena, ani bardzo znana metka nie jest już gwarancją jakości – zainteresowanych tym tematem odsyłam do książki „Dlaczego luksus stracił blask” Dany Thomas, poruszę go także w dojrzewającym właśnie poście o luksusie. Dzisiaj chciałabym skupić się na nieco innym aspekcie stosunku jakości do ceny produktu. Jakość a cena Czytając blogi minimalistów albo polecaną przez nich często książkę Dominique Loreau „Sztuka prostoty”, moim zdaniem nieco pretensjonalną, można czasem dojść do wniosku, że posiadanie niewielu rzeczy to (co za paradoks!) rozrywka dla bogatych. Dywan tylko jeden, ale perski, jedna torebka, ale od Hermesa – w końcu to jest jakość! Też przez (krótką na szczęście) chwilę dryfowałam w stronę takiego myślenia, teraz stawiam raczej na rzeczy „wystarczająco dobre w danym momencie”. Torebka jest ładna, funkcjonalna i w miarę możliwości z zaufanego źrodła? Super, będzie mi się ją nosiło tak samo dobrze jak trzy razy droższy odpowiednik popularnej marki z dość przewrotnej kategorii „luksus dla mas”. I nie chodzi tu o pójście na kompromis, ale o nieużywanie slow fashion jako wymówki do popadania w długi. Nie lubię kupować rzeczy, na które ewidentnie mnie nie stać. Takich, dla których musiałabym ponieść spore wyrzeczenia typu rezygnacja z wyjazdu albo decydowanie się na zlecenie/współpracę na blogu, na które normalnie bym się nie zdecydowała. Suma stresów, które taki zakup powoduje, w ogóle nie jest dla mnie warta samego faktu posiadania tej rzeczy. Dla przykładu: o ile bez większych rozterek kupuję kurtkę z Simple czy buty z Kazara, o tyle torebka a najnowszej kolekcji Prady jest już na tyle poza moim „poczuciem zakupowego bezpieczeństwa”, że nawet jeżeli wydałabym na nią część swoich oszczędności, to myśli kupić/nie kupić/a co jak będę żałować zawracałyby mi głowę na tyle, że przyjemność z jej noszenia miałabym mocno umiarkowaną. Jakość rzecz względna Trudno jest mówić o wzorcu dobrej jakości, bo choć w przypadku niektórych elementów garderoby utarło się kilka punktów odniesienia (baleriny Repetto, swetry Pringle of Scotland), to jest to sprawa niezwykle subiektywna i zależy od naszych doświadczeń. Moje ubrania odpowiadają mi pod względem jakości, ale na drugiej szali mam kupowane bezrefleksyjnie szmatki z sieciówek, które przez długie lata rezydowały w mojej szafie. Z kolei osoba szyjąca sobie ubrania na miarę i nosząca buty od najlepszych szewców pewnie miałaby do nich sporo zastrzeżeń. Na pewno szybko przyzwyczajamy się do dobrego. Znajomi się ze mnie śmieją, że strasznie mnie ta slow filozofia rozpieściła, jak już wejdę do którejś z tańszych sieciówek, to zwykle po chwili wychodzę, pomstując pod nosem na plastikowe buty i zmechacone szaliki. Być może za jakiś czas, wraz ze wzrostem wiedzy i budżetu, będę miała podobny stosunek do ubrań, które noszę teraz. Ktoś mógłby pomyśleć – snobizm! Problemy pierwszego świata! Nic bardziej mylnego. Wybieranie najlepszej jakości, na jaką tylko nas stać, o ile tylko odbywa się kosztem ilości, jest jednym z niewielu skutecznych sposobów na etyczne i ekologiczne problemy spowodowane przez szybką modę. Do tego taka zmiana myślenia ma zbawienny wpływ na nasz poziom zadowolenia z własnej szafy, nie znam nikogo kto po jakościowym praniu mózgu i wypróbowaniu slow fashion w praktyce wróciłby do poprzedniej opcji.      Jak to wygląda u Was? Faktycznie ma dla Was znaczenie jakość kupowanych ubrań? I czym ta jakość dla Was właściwie jest? PS Mała prasówka – o jakości ciekawie pisali też Mr. Vintage i autorka bloga Minimal Plan (1,2,3) 