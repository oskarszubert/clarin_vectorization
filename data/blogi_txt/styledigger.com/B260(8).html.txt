Dzisiaj post z kategorii „ogłoszenia”. Po pierwsze, chciałam się pochwalić fabryką, czyli blogowym biurem. Strasznie przeszkadzała mi praca z domu – miałam wrażenie, że ciągle chodzę w legginsach i szlafroku, że widuję ludzi tylko wieczorami, nie mam nawet w mieszkaniu kota, do którego mogłabym się odezwać. Z kolei kiedy wychodziłam gdzieś w ciągu dnia, dopadały mnie wyrzuty sumienia, że jest mnóstwo rzeczy, które powinnam w tym czasie robić, siedząc przed laptopem.  Dlatego kiedy zupełnym przypadkiem dowiedziałam się, że w starej, nieczynnej już fabryce sera topionego (!) na Hożej jest kawałek biurowej podłogi do wynajęcia, od razu wiedziałam że to jest to. Pierwszy raz pojawiłam się tam na spotkaniu z Kasią i zachwycił mnie industrialny klimat, wysokie sufity i mnóstwo ludzi wokół, zajmujących się rzeczami przynajmniej tak dziwnymi jak ja. No i lokalizacja, to w końcu samo centrum i w okolicy jest mnóstwo świetnych miejsc na kawę czy obiad. Nie zastanawiałam się więc długo i to właśnie tam od dwóch miesięcy powstają moje posty – najczęściej, bo czasem zdarza mi się pójść na wagary. Biurko po lewej to właśnie kwatera główna Style Digger. Po solidnych poszukiwaniach trafiłam na allegro na wymarzoną szkolną mapę i ściana za moimi plecami wydała mi się najlepszym miejscem do jej powieszenia – ze starym fabrycznym wnętrzem zgrywa się dużo lepiej niż z moim mieszkaniem.      Druga sprawa to Instagram. Długo nie mogłam się przekonać, ale w końcu się wciągnęłam – znajdziecie mnie tu. Poniżej mały skrót insta-wiadomości z ostatnich dni.  kalendarz magazynu Zwykłe Życie // Radzka i Rudzielec z wizytą w Warszawie // dziedziniec mojej fabryki na Hożej // Futu, czyli jeden z najciekawszych magazynów jakie się w Polsce ukazują 