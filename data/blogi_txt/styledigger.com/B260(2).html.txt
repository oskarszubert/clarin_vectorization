Dostaję mnóstwo pytań o ulubione miejsca w Krakowie, postanowiłam więc zebrać wszystko razem i pokazać odwiedzającym swoje krakowskie ścieżki. Ciężko było mi się ograniczyć do jakiejś rozsądnej liczby, właściwie z marszu mogłabym stworzyć drugą część, starałam więc więc wybrać te naprawdę wyjątkowe (moim zdaniem) miejsca. To ta mniej turystycznie popularna strona Krakowa – nie mówię, że nie warto odwiedzić Wawelu czy Synagogi, wręcz przeciwnie, jednak oczywistych miejsc nie wymieniałam, bo wyszłam z założenia że wszyscy o nich wiedzą lub mogą przeczytać w każdym przewodniku. Jeżeli macie jakieś swoje typy, dorzućcie je w komentarzach, to „przewodnik” będzie pełniejszy. Zdjęcia robiłam moim nowym aparatem Sony Nex 3, który dostałam w ramach podjętej właśnie półrocznej współpracy z Sony. Na rzetelniejszą ocenę przyjdzie jeszcze czas, na razie mogę powiedzieć tylko tyle, że podoba mi się, że momentami prawie za mnie myśli, a stosunek wielkość/jakość bardzo mnie zaskoczył.  STARE MIASTO ZWIEDZANIE: Collegium Maius – jedno z bardziej udanych architektonicznych przedsięwzięć UJ, piękny dziedziniec, imponujące wnętrza udostępnione do zwiedzania i dopiero co odnowiony Ogród Profesorski. Dziedziniec Collegium Iuridicum – arkadowy dziedziniec jednego z najstarszych budynków UJ, kolejny ukryty skarb Krakowa. Warto zajrzeć, przechodząc Grodzką, w ciągu dnia drzwi zawsze są otwarte, bo w budynku odbywają się zajęcia. Kościół Św. Kazimierza, zwany Kościołem Reformatów – w Krakowie pięknych kościołów nie brakuje, ale ten jest zdecydowanie nietypowy, a przynajmniej bywa. Każdego roku w dniach 1, 2 i 3 listopada można zwiedzać jego katakumby, wypełnione mumiami sprzed kilkuset lat. Zdecydowanie dla miłośników „creepy” klimatów, dodatkowo dysponujących mocnymi nerwami. Z kościołem i katakumbami wiąże się wiele tajemniczych historii, warto popytać. Muzeum Podziemia Rynku – stosunkowo niedawno otwarte, zdecydowanie warte odwiedzenia. Nie polecam w weekend, są wtedy spore kolejki. Ogród Muzeum Archeologicznego – nieco tajemniczy ogród w samym centrum Starego Miasta, o którym mało kto wie. Czynny w godzinach otwarcia muzeum. Ogród Botaniczny – kolejny strzał w dziesiątkę UJ, piękne miejsce, trzeba zobaczyć!    JEDZENIE I PICIE Albo Tak – byłby barem, jakich wiele, gdyby nie nietypowe wejście. Żeby dostać się do lokalu, trzeba przejść przez… księgarnię ezoteryczną. To wystarczyło, żebym zakwalifikowała Albo Tak do kategorii „ulubione krakowskie dziwactwa”. Bomba – jeden z obowiązkowych punktów na rosnącym w siłę Placu Szczepańskim, dobre miejsce na wieczorne wyjście, zawsze dzieje się tam coś ciekawego. Bunkier Sztuki – podobnie jak Camelot, Bunkier to krakowska klasyka. Z ogródkiem na samych Plantach, świetną lemoniadą i licznymi wystawami stanowi jeden z punktów obowiązkowych. Camelot – przeszedł już do kategorii „krakowskie tradycje”. Dobre śniadania, niezłe dania obiadowe i legendarny stolik w oknie. Łatwo stamtąd spaść, ale zdecydowanie warto zaryzykować. Zresztą cały Zaułek Św. Tomasza to urocze miejsce i co chwilę pojawia się tam coś nowego. Charlotte – siostra słynnego warszawskiego bistro, dobre miejsce na słodkie śniadania.    Diego Bohumil - dość egzotyczne połączenie, restauracja proponująca dania kuchni argentyńskiej i… czeskiej (moja ulubiona kategoria dziwactwa!). Bardzo smaczne jedzenie i wybór czeskich piw. Dynia – ładne, spokojne miejsce, nieco na uboczu. Wiosną i latem zyskuje dzięki świetnemu ogródkowi, gdzie w sobotnie poranki można poćwiczyć jogę lub pilates. Niezłe zapiekanki i makarony. Przychodzę tam bardziej ze względu na relaksującą atmosferę, niż na jedzenie. Feniks  i bar kawowy Rio– relikty dawnych czasów tuż przy samym Rynku. Są obrusiki na stolikach, jest kawa w szklankach, są i wieczorki taneczne (rozpiska poniżej). Bez lakierków nie wpuszczają.    Karma – wegetariańskie bistro z dobrymi kanapkami i daniami na ciepło. Świetny, prosty wystrój i dużo nietypowych pozycji w menu (pisanym oczywiście kredą), warto wpaść. Klimaty Południa – ukryta przed światem restauracja w bramie przy ul. Gertrudy, serwująca świetną kuchnię śródziemnomorską. Naprawdę warto! La Petite France – francuskie bistro z dobrą kawą i szeregiem pyszności, prowadzone przez Francuza. Godna polecenia jest zwłaszcza zupa cebulowa. Wielki plus za wysokie krzesła przy witrynie – czytając książkę i popijając kawę, można się tam poczuć wyjątkowo parysko. Moa Burger – burgery po nowozelandzku. Ogromne porcje, mnóstwo nietypowych kombinacji do wyboru i świetne milk shakes. Mamma Mia – moja ulubiona włoska restauracja w Krakowie, genialne jedzenie i rozsądne ceny. W popularnych porach dnia warto rozważyć rezerwację, bo zwykle są tam tłumy.    Massolit – kawiarnia połączona z anglojęzyczną kawiarnią, wspaniałe miejsce. Można wypić coś ciepłego, zjeść ciasto, zimą serwowane są także zupy. Do dospozycji gości są szachownice. Miód Malina – gdybym mogła, jadłabym tu codziennie, wszystko, czego próbowałam, było niesamowite. Szczególnie polecam zimowe racuchy z jabłkami. Ceny są wysokie, ale zdecydowanie warto. Obwarzanki pod Bagatelą – obwarzankami Kraków stoi, ale najlepsze (potwierdza Ania, która spróbowała już chyba obwarzanków z każdego jednego stoiska w Krakowie) są koło Bagateli. Jeżeli stoiska na Karmelickiej są dwa, należy wybrać to dalej od Plant, z rudą panią sprzedawczynią. Pauza – nieco bardziej pretensjonalnie niż w Bombie, ale wciąż dzieje się dużo ciekawych rzeczy. Częste wystawy. Soprano – bardzo dobra włoska restauracja, ceny dość wysokie. Dość dawno tam nie byłam, więc nie ręczę, że ciągle jest tak samo świetna. Stołówka na dachu Akademii Muzycznej – nawet jeżeli ma jakąś nazwę, to nikt jej zna. Przychodzi się tutaj podziwiać piękną panoramę Krakowa. To miejsce zagrało mniej więcej w połowie filmów kręconych w Krakowie. Trufla – dobre jedzenie, prosty i efektowny wystrój i bardzo miła obsługa. Idealne miejsce na wieczorny kieliszek prosecco z jakąś dobrą zakąską. ZAKUPY: Vintage Classics – świetnie zaopatrzony sklep vintage, gdzie można trafić na prawdziwe skarby sprzed lat. Króluje styl a’la gwiazda Hollywood, jest sporo pięknych sukienek biżuterii i nakryć głowy, ale fani mniej zobowiązujących strojów też znajdą coś dla siebie. Pasaż 13 – ładny pasaż handlowy na Rynku,  który dla zmyłki znajduje się pod numerem 12. Warto tu zajrzeć dla Stefanela (świetne ubrania, dość drogie, ale przeceny są zawsze solidne) i IPM Design – butiku sprzedającego polskich projektantów (Kowalski, Zemełka Pirowska, Mulholland Life, Kupisz itp) Skład Tanich Książek na Grodzkiej – leży tuż przy moim dawnym wydziale, więc byłam tam bardzo częstym gościem. Mnóstwo niedrogich książek z najróżniejszych kategorii, albumy o sztuc, filmy i inne ciekawostki. INNE: Dworzec Towarowy – nieznana i niesamowita dzielnica Krakowa, położona blisko centrum (dwanaście minut piechotą do Dworca Głównego, jeżeli przejdzie się przez tory, w obcasach szesnaście). Jak sama nazwa wskazuje, kiedyś znajdował się tam ważny punkt przeładunkowy, pozostało po nim wiele budynków ( w tym główny z oszkloną niedawno kopułą) i konstrukcji . Tuż obok bardzo klimatyczna mini eklawa kamienic, wybudowanych dla pracowników kolei – teraz powoli zaczyna się tam pojawiać cywilizacja, ale kilka lat temu było to absolutne pustkowie, położone między więzieniem (gdzie wykonano ostatni w Polsce wyrok śmierci), rozlewnią win w Fortach Kleparz (będących częścią starych ufortyfikowań Krakowa, których część można zwiedzać, warto poczytać) i Cmentarzem Rakowickim (gdzie spoczywa wielu znanych Krakowian, m.in. Piotr Skrzynecki i Marek Grechuta). Wiele ludzi obawia się tej okolicy, ale ja mieszkałam tam przez trzy lata i nic mi się nigdy nie stało. Kategoria „creepy”.         Kina – w pobliżu Rynku znajduje się kilka rewelacyjnych kin, bijących na głowę wszystkie kina-molochy w galeriach handlowych. Najbliżej są dwie legendarne już instytucje – Kino pod Baranami i Kino Ars, nieco dalej znajduje się studyjna Agrafka i przestronne Kino Kijów. Klatka schodowa w kamienicy Rynek Główny 6 – mały bonus na koniec, czyli piękna klatka schodowa w budynku, w którym mieści się British Council. Warto zajrzeć, przechodząc.   KAZIMIERZ ZWIEDZANIE: Nowy Cmentarz Żydowski- niech Was nie zmyli nazwa, cmentarz został założony na początku XIXw. Położony poza głównymi kazimierzowskimi szlakami, z alejkami pełnymi macew i poruszających tablic, fundowanych przez uratowane podczas II wojny osoby. Muzeum Inżynierii Miejskiej – genialne muzeum na Wawrzyńca, z rewelacyjną salą eksperymentów (można np. biegać w kole jak chomik i generować energię, albo podnieść się samemu w windzie) i sporym hangarem ze starymi modelami pojazdów wszelakich. Zdecydowanie polecam się wybrać!     JEDZENIE I PICIE: Alchemia – to także kategoria „krakowskie bary-legendy”, dużo się tu dzieje i można spotkać wszystkich. Częste koncerty i urokliwe stoliki na zewnątrz, zwykle zajęte od wczesnego popołudnia. Bagel Mama – rewelacyjne bistro, serwujące (jak można się łatwo domyślić) bajgle, prowadzone przez Amerykanina. Na wyróżnienie zasługuje wersja z tuńczykiem. Cafe Culca – jeden z moich absolutnych faworytów, kawiarnia na rogu tuż przy pieszej kładce. Bardzo (!) przyjazna dzieciom, niedzieciom zresztą też, świetne miejsce. Na śniadanie zamawiamy muesli z miodem i owocami. Kiełbaski z niebieskiej nyski – najlepsze na świecie kiełbaski, sprzedawane ze stojącej pod Halą Targową nyski w godzinach 20:00-3:00. Koniecznie w zestawie z bułką i oranżadą. To kolejny element krakowskiej legendy i kolejny punkt obowiązkowy. Kolory (Les Coleurs) – miejsce legenda, jak Alchemia, minus koncerty, plus świetne ciasta. Lody na Starowiślnej 83 – łatwo rozpoznać, to to miejsce, do którego ciągnie się kolejka przez całą ulicę (a Starowiślna to całkiem długa ulica). Kilka smaków, ale jakie to smaki! Wszystko jest prawdziwe i robione na miejscu. Bezdyskusyjnie najlepsze lody na świecie, trzeba odstać swoje i spróbować. Love Krove – najlepsze burgery w Krakowie, robione z nietypowych składników, świetne wnętrze i atrakcje w postaci aparatów Lomo czy robotów do kupienia. Punkt absolutnie obowiązkowy. Uwaga, lokalizacja niedawno się zmieniła i Love mieści się teraz na Brzozowej 17. PS Dostępne są wegetariańskie wersje wszystkich burgerów. Marchewka i Groszek – dobre miejsce na tradycyjny obiad, spore porcje przy niskich cenach i lemoniada, która konkuruje z tą z Bunkra Sztuki o miano najlepszej w Krakowie. Miejsce – kawiarnia na Estery z prawdziwie designerskim wystrojem. Kilka ulic dalej Miejsce w innym miejscu, czyli Sklep Miejsce, sprzedający odnowione meble z drugiej połowy XXw., organizujący wystawy itp. Moment – mieści się tuż przy Placu Nowym, serwują jedne z najlepszch śniadań w Krakowie (polecam śniadanie fitness z suszonymi owocami i ciemnym chlebem – pyszne!)     Mostowa Art Cafe – kolejne miejsce na Mostowej zdecydowanie godne polecenia, idealne na kawę albo wieczorny cydr. Nova – niezbyt droga i bardzo przyzwoita restauracja z dużym tarasem, tuż przy Placu Nowym. Satori –kolejne miejsce przy ul. Józefa (a właściwie na samym końcu tej ulicy), do którego warto wpaść. Zwłaszcza na dwukolorową zupę! Zapiekanki z Okrąglaka na Planu Nowym – kolejny element krakowskiej legendy. Byłam sceptycznie nastawiona, dopóki którejś nocy nie zmuszono mnie do spróbowania wersji ze szpinakiem – od tego momentu należę go grona fanów nocnych uczt zapiekankowych na Kazimierzu. Jedyne właściwie są z okienka „U Endziora” – tego, do którego stoi największa kolejka. Zazie Bistro – nieco zbyt oczywiście francuskie (Edith Piaf w głośnikach, wieża Eiffla na ścianach itp.) bistro ze smacznym jedzeniem. Idealne na lunch albo wieczorną lampkę wina, dobre zupy i kanapki. BONUS, CZYLI ULUBIONE MIEJSCA MOICH PRZYJACIÓŁ: Kura – podobno najlepsze sushi w Krakowie i wiele innych japońskich przysmaków Chilli   Cynamon – podobno najlepszy wegetariański bar w mieście – sama chętnie przetestuję, jak tylko będę miała okazję pojawić się w Krakowie   ZAKUPY: Cała ulica Józefa – butiki zmieniają się tam jak w kalejdoskopie, jednak zawsze jest coś ciekawego – jak nie sklep z uroczymi rzeczami do domu, to mydlarnia albo sklepik z potworami. Najlepiej po prostu przespacerować się przez całą długość ulicy. Idea Fix –  dobrze zaopatrzony concept store (a właściwie dwa – na Józefa i na Bocheńskiej) sprzedający naróżniejsze dobra od młodych projektantów, od UEG i Nennuko, przez nerki Panitopoprawi, po biżuterię Animal Kingdom. Warto zajrzeć! Portobello Vintage – bardzo dobry sklep z dużą selekcją ubrań vintage. Zmienił ostatnio lokalizację i znajduje się teraz przy ul. Józefa 11. Targ pod Halą Targową – koniecznie! To targ staroci, który odbywa się w każdą niedzielę i moża na nim kupić absolutnie wszystko, od łyżew po fotografię Elvisa Presleya naturalnych rozmiarów. Warto przyjść wcześnie. Targ na Placu Nowym – po targu po Halą kierujemy się na Plac Nowy, gdzie odbywa się kolejny targ staroci, nieco bardziej sprofilowany na odzież i dodatki. Trzeba się dobrze naszukać, ale można znaleźć skarby (patrz: buty Ryfki)     PODGÓRZE   ZABŁOCIE ZWIEDZANIE: Fabryka Schindlera – warte zobaczenia muzeum przy ulicy Lipowej 4, w dawnej fabryce wyrobów emaliowanych Oskara Schindlera. Schindler był niemieckim przedsiębiorcą, który uratował podczas II wojny światowej wielu Żydów, zatrudniając ich w swojej fabryce – kto nie zna tej historii, niech koniecznie poczyta i obejrzy film „Lista Schindlera”. MOCAK – stosunkowo nowe muzeum sztuki współczesnej, ze stałą ekspozycją i częstymi, ciekawymi wystawami, a także własną księgarnią. Położone tuż przy Fabryce Schindlera. Ulica Zamoyskiego – jedna z moich ulubionych ulic w Krakowie, pełna starych willi, niepasujących do dużego miasta domków, a na końcu serwująca niespodziankę – dwie wiejskie, drewniane chaty tuż przy rondzie Matecznego, przeniesione tam w 1920 roku z Lanckorony. Mogę być nieobiektywna, bo mieszkałam tam przez dłuższy czas (przy Zamoyskiego, nie w chacie), ale jestem przekonana, że ta ulica spodoba się każdemu. Przed spacerem proponują poczytać o historii poszczególnych budynków – w sieci jest sporo opracowań. Update 21/11/2012: Kto do tej pory nie zobaczył drewnianych chat, już nie będzie miał okazji – spłonęły ostatniej nocy.  Willa Oskara Schindlera –obecnie robiąca dość przerażające wrażenie willa przy Romanowicza 9, wybudowana w 1898 roku. W czasie wojny mieszkał tam wspomniany wcześniej Oskar Schindler. Warto podejść ją obejrzeć, będąc w okolicy, bo niedawno została wystawiona na sprzedaż i zapewnie zostanie przerobiona na hotel.  JEDZENIE I PICIE: Drukarnia – kategoria miejsca-legendy, idealny lokal na wieczorne „chodźmy do baru!” . Częste koncerty, m.in. jazzowe. Papuamu – prawdziwie(!) ekologiczne bistro tuż przy Mocaku i Fabryce Schindlera. Eko nie znaczy wege i zjemy tu także mięso z dobrych źródeł. Duży wybór dań, możliwość samodzielnego komponowania zestawów i bardzo dobre ciasta. BONUS:  DĘBNIKI I ULUBIONE MIEJSCA MOICH PRZYJACIÓŁ Bal – nowo otwarte bistro na tyłach MOCAKu, idealne na lunch, wielki plus za wspólny stół. Konfederacka 4 – wspaniała kawiarnio-winiarnia w starej piekarni, przy, uwaga uwaga, Konfederackiej 4. Koniecznie odwiedźcie to miejsce, będąc w okolicy i przy okazji przespacerujcie się po mało znanych, a wartych zobaczenia Dębnikach. Pizza Garden – podobno najlepsza pizza w Krakowie. ZAKUPY: Reykjavik District – polsko-islandzki eksperyment, marka produkująca męską odzież o skandynawskim sznycie. Po sukcesie pierwszego butiku w Warszawie, otworzono drugi, w Krakowie – nie wiedzieć czemu przy ulicy Józefińskiej 33, która znajduje się poza jakimikolwiek trasami turystyczno-zakupowymi. Second handy – Podgórze to zagłębie krakowskich second handów, które występują tu w dużym zagęszczeniu i są najlepsze. Trzeba przespacerować się ulicami Limanowskiego i Kalwaryjską, wstępując kolejno do jednego po drugim i koniecznie zaglądając w bramy, bo tam często też się czają INNE: Kamieniołom Liban – dawne miejsce przymusowej pracy więźniów obozu Płaszów. Wszystkie budowle (a także drogi wybrukowane macewami), które można tam dziś zobaczyć, to nie pozostałości obozu, a scenografia powstała przy kręceniu „Listy Schindlera”. Tuż obok znajduje się stary żydowski cmentarz, niemal całkowicie zniszczony. W okolicy dużo terenów spacerowych i Kopiec Kraka, z którego roztacza się widok na całe miasto. KIKA – kinokawiarnia przy Krasickiego 18, serwująca zarówno niezależne filmy, jak i czeskie piwo. We wtorki bilety na wszystkie filmy kosztują tylko 5 zł. Kinoteatr Wrzos – oprócz niszowych filmów, można tu zobaczyć także przedstawienia teatralne i kabarety, mniej i bardziej znane. Kino mieści się na pięknej ulicy Zamoyskiego. Park Bednarskiego – mój ulubiony krakowski park, położony na wzgórzu, rozległy, pełen skał i wiewiórek. Otoczony starymi willami, które dzięki położeniu parku możemy podziwiać niemal z lotu ptaka. Zwykle jest dość pusto, to idealne miejsce na pikniki, spacery i bieganie.       Zakrzówek – absolutnie piękne miejsce, zalany w 1990 kamieniołom wapienia, który wygląda jak kawałek Chorwacji w Krakowie. Są w nim zatopione atrakcje dla nurków – stary autobus,duży fiat itp. Jeszcze kilka lat temu można było się tam bez problemu kąpać i spacerować, teraz teren ogrodzony jest siatką (a w siatce regularnie pojawiają się dziury). Trzeba patrzeć pod nogi i uważać z pływaniem. 