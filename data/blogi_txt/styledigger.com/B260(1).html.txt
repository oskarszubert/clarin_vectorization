W każde Święta największy problem mam z kupieniem prezentów dla babć, w urodziny czy imieniny (żeby nie było za łatwo, jedna połowa rodziny obchodzi jedno święto, druga drugie) i Dzień Babci robi się jeszcze gorzej. Teoretycznie mogłabym zdecydować się na jakiś prezentowy evergreen typu płyn do kąpieli i balsam, ale zawsze wydaje mi się to pójściem na łatwiznę. Staram się też pamiętać, że celem prezentu jest sprawienie komuś autentycznej radości. To obdarowanej osobie ma się podobać i przydawać, nie mnie – niby oczywista rzecz, a jednak łatwo o niej zapomnieć. Podobnie jak o fakcie, że prezent ma pokazywać że ciepło o danej osobie pomyśleliśmy, nie udowadniać jacy jesteśmy fajni.  Mimo tych wszystkich pułapek i trudności, a może właśnie dzięki nim, myślenie nad prezentami sprawia mi dużą frajdę. Zawsze staram się to zrobić odpowiednio wcześniej i traktować cały proces jak sztukę. Dlatego z przyjemnością przyjęłam bojowe zadanie od Merlin.pl i stworzyłam dla Was subiektywny przewodnik prezentowy na nadchodzący Dzień Babci i Dziadka, jak najbardziej do wykorzystania również przy okazji innych świąt. Sama mam co prawda dwie fantastyczne babcie, ale propozycje dla dziadków też się pojawiają, wiele z nich jest zresztą zupełnie uniwersalnych. No i mała legenda na koniec tego przydługiego wstępu, czuję że jest potrzebna, bo sprawa imion babć jest, jak wiele innych rzeczy w mojej rodzinie, dosyć skomplikowana. W przewodniku pojawiają się: babcia Margot, zwana zawsze babcią Małgosią i babcia Teresa, zwana zawsze babcią Haliną – to właśnie ją widzicie na zdjęciu w pięknej sukience. SUBIEKTYWNY PRZEWODNIK PREZENTOWY 1. Kije do nordic walking – widuję sporo starszych osób spacerujących z kijami, ale w miasteczku w Niemczech, w którym mieszka babcia M., nordic walking to prawdziwe szaleństwo. Popołudniami trudno jest spotkać osobę idącą bez kijków. A skoro panuje moda na coś tak zdrowego i pozytywnego, to aż żal byłoby nie wykorzystać okazji. 2 i 3. Książki: „Gwiazdy II Rzeczypospolitej” i „Kino, teatr, kabaret w przedwojennej Polsce” –  babcia H. zawsze z przyjemnością wspomina czasy swojej młodości i opowiada nam o sklepie kolonialnym przy swojej ulicy lub o spotkaniu z Lodą Halamą, znaną tancerką słynącą z niezwykle zgrabnych nóg, przy okazji jakiegoś bankietu w latach trzydziestych. Regularnie kupuję jej więc w prezencie książki dotyczące kultury i obyczajów dwudziestolecia międzywojennego. Te dwie są następne w kolejce, właściwie to sama bym je z przyjemnością przeczytała! 4. Forma do lepienia pierogów – to chyba mój hit, przedmiot, który wręcz prosi się, żeby go podarować babci. Takiej samej formy używa babcia M., niekwestionowana królowa kuchennych gadżetów, podobno sprawdza się super. No i pomyślcie, jest szansa, że taki prezent może oznaczać, że babcine pierogi będą się częściej pojawiać na stole! 5. Audiobook „Na wschód od Edenu” -  moje babcie często narzekają, że czytałyby więcej, gdyby nie męczył im się tak szybko wzrok. Babcia H., starsza o niemal dekadę, dodaje że zdarza się, że boli ją nadgarstek od trzymania ciężkiej książki. Świetnym rozwiązaniem tych problemów są audiobooki, zwykle tak dobrze nagrane, że naprawdę przyjemnie jest ich słuchać, siedząc z herbatą w fotelu. Wybrałam „Na wschód od Edenu”, bo sama od dawna mam ten tytuł na liście „do przeczytania” i mam wrażenie, że bardzo by się babciom spodobał. 6. Kindle – to kolejna propozycja rozwiązania problemów z małym drukiem czy ciężkimi tomami. Flagowy czytnik Amazona pozwala na zmianę wielkości liter i jest bardzo lekki. Wyświetlacz w niczym nie przypomina tych, które znamy z telefonów czy laptopów, i nie męczy wzroku. Czytnik jest też bardzo prosty w obsłudze. Sama niedawno stałam się szczęśliwą posiadaczką Kindla, konkretnie modelu Paperwhite, i jestem absolutnie zachwycona – poświęcę mu z pewnością osobny post. Rozmawiałam niedawno z kolegą, który namówił na Kindla dziadka i podobno dziadek podziela moją entuzjastyczną opinię. Warto nakłonić dziadków, żeby opuścili swoją strefę komfortu i dali się skusić na tę technologiczną nowinkę. A Amazonowi dziwię się, że nie wypuścił jeszcze wersji dedykowanej dla seniorów. 7. Płyta The Very Best of Kilar – w przerwach od czytania czy audiobooków babcia czy dziadek na pewno chętnie zrelaksują się przy dobrej muzyce. Moje babcie są fankami klasyki i muzyki filmowej, dlatego idealna wydała mi się płyta z najbardziej znanymi utworami zmarłego niedawno kompozytora. 8. Zestaw do gry w boule – o grze pierwszy raz usłyszałam w jakoś pod koniec podstawówki, kiedy moja koleżanka przywiozła komplet z wymiany szkolnej we Francji. Później miałam okazję podglądać grających starszych panów w Ogrodzie Luksemburskim w Paryżu – wyglądali jakby naprawdę świetnie się bawili. Zasady są nieskomplikowane, można się trochę poruszać, nawet brak ogrodu w niczym nie przeszkadza – zestaw można łatwo zabrać do najbliższego parku i przy okazji zwerbować nowych graczy. Z grą, zwaną też La Petanque, wiąże się dużo kulturowych ciekawostek, warto poczytać, no i spróbować samemu, a najlepiej wciągnąć dziadków! 9. Karty do gry z dużymi i wyraźnymi numerami. Moje babcie to BFF, są absolutnie najlepszymi koleżankami. Dzwonią do siebie kilka razy w tygodniu, jeżdżą razem na wakacje, kupują sobie prezenty na każde urodziny czy imieniny. Jestem do tego tak przyzwyczajona, że dopiero niedawno zaczęłam ze zdziwieniem odkrywać, że to nie jest „domyśla opcja” i taka zażyłość między teściowymi zdarza się dość rzadko. W każdym razie, babcie przyjeżdżają do nas na każde święta i od rana do wieczora grają w karty – nie są to do końca sprawiedliwe rozgrywki, bo babcia M. jest niemal profesjonalistką i regularnie ogrywa koleżanki z niemieckich emerytur, ale bawią się świetnie. Problem w tym, że po kilku godzinach babcie zaczynają narzekać, że męczy im się wzrok i trudno im rozróżnić numerki na kartach. Może to mieć też coś wspólnego faktem, że partyjki umilają sobie popijaniem beherovki. W każdym razie, talia z dużymi, wyraźnymi znaczkami byłaby dla nich prezentem idealnym. 10. Lornetka – kiedy byłam mała, spędzałam długie godziny na spacerowaniu z dziadkiem po lasach i łąkach. Budowaliśmy latawce, zbieraliśmy grzyby i szukaliśmy zwierząt – pamiętam że kiedyś udało nam się zobaczyć zimorodka, innym razem trafiliśmy na bobra. Rzadko braliśmy ze sobą lornetkę, bo była wielka i ciężka i często później żałowaliśmy. Dlatego taki mały, zgrabny model, wydaje mi się być świetnym prezentem dla dziadka czy babci lubiących przyrodę. 11. Perfumy – prezentowy pewniak, choć dopiero ostatnio udało mi się przekonać babcię do używania ich na co dzień, nie tylko od święta. Udało jej się więc zużyć większość gromadzonego przez lata zapasu i powoli robi się miejsce na nowe zapachy, w przypadku mojej babci koniecznie kwiatowe.      Mam nadzieję, że moje babcie nigdy na ten wpis nie trafią, a ja będę miała bazę pomysłów na następną dekadę. Jak macie jakieś ciekawe propozycje albo przykłady prezentów, z których ucieszyli się Wasi dziadkowie, dajcie znać, chętnie sobie dopiszę do listy, może zainspirują też innych Czytelników! 