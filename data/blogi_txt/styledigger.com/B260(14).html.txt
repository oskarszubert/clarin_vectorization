Do całej ubraniowo-urodowej filozofii slow chyba najbardziej przyciągnęła mnie chyba kwestia idealnie wypracowanego uniformu. Takiego zestawu produktów, ubrań, dodatków, w których czujemy się w stu procentach dobrze, niezależnie od humoru, i które po pewnym czasie stają się dla nas charakterystyczne. Mam wrażenie, że z natury mam do tego predyspozycje, choćby dlatego że od lat noszę praktycznie takie same ubrania. Tak samo jest w przypadku perfum. Odkąd tylko zaczęłam ich używać, czyli pewnie od jakichś dziesięciu lat, wybieram ten sam zapach – Burberry Brit, pisałam o tym w zeszłym roku, kiedy pytałam Was o stylowe nawyki. Nie pamiętam jak na niego trafiłam, pewnie powąchałam go przypadkiem w perfumerii i spodobało mi się, jak bardzo jest nieoczywisty. Wydał mi się ciepły, zaskakujący i z klasą. I po prostu mój – kupowanie perfum traktuję jak wybieranie różdżek na ulicy Pokątnej. Nie wystarczy, że zapach jest ładny, po prostu musi ze mną „kliknąć”. Dodatkowy plus ma za to, że nie pachnie nim połowa moich koleżanek – właściwie nie spotkałam jeszcze nikogo, kto by go używał. Kiedy kończy mi się jedna butelka, kupuję następną, i zupełnie nie ciągnie mnie do eksperymentów z innymi zapachami. A przynajmniej było tak do kilku tygodni wstecz. Wtedy właśnie w którymś z numerów Futu trafiłam na wywiad z Victorem Kochetovem, założycielem nowej, niszowej perfumerii na warszawskim Powiślu. Opowiadał o swoim zamiłowaniu do zapachów, o  tym, jak istotna jest historia, która za nimi stoi, o antykwariatach zapachowych i o pracy nad swoją własną kompozycją. Absolutnie urzekł też mnie manifest Mood Scent Baru: „W MOOD SCENT BAR zajmujemy się zapachem i wszystkim wokół niego. Szukanie odpowiednich perfum to przecież nie tylko wąchanie. To odnajdywanie relacji pomiędzy nami, naszą osobowością i odpowiednią kompozycją składników. Bez posługiwania się stereotypami dotyczącymi wieku, zawodu, płci. Nasz zapach musi współbrzmieć z tym, jak my się poruszamy. I tym jak chcielibyśmy poruszać innych.” Całość zaintrygowała mnie na tyle, że kilka dni później wybrałam się z wizytą na położoną nieco na uboczu ulicę Tamka. Wnętrze jest naprawdę małe, ale wygląda pięknie. Współgra ze sobą wszystko, od miniaturowej dżungli w witrynie, po złote nożyczki rzucone na biurko. I nie chodzi tu nawet o jakieś konkretne rozwiązania – po prostu, miejsce od razu zdradza doskonały gust właściciela, tego się nie da oszukać.    Napisy na stojących na półkach flakonikach nie mówiły mi absolutne nic, no może poza kilkoma zapachami Comme des Garcons. Victor zaczął po kolei opowiadać nam o zapachach, i na pierwszy ogień poszły te najbardziej dla mnie niecodzienne: antyperfumy z „podwójnym dnem”, których zapachu zupełnie nie umiałam opisać, CdG Avignon o zapachu katedry i kolejne, pachnące jak taśma klejąca. Sekundę po moim „czy ktoś to w ogóle kupuje?” do sklepu wpadła dziewczyna, na oko trochę młodsza ode mnie, i po dwóch minutach wyszła z zapachem cerkwii prawosławnej zamkniętym w buteleczce. Miałam też okazję powąchać Skarb marki Humecki Graef, inspirowany słowiańską duszą, pachnący lubczykiem, pszenicą, absyntem i, jak później doczytałam, selerem. Kto by nie chciał pachnieć jak seler? A skoro już o Polsce mowa, to potwierdziło się, że tak jak mi się wydawało, nie mamy żadnej naprawdę godnej uwagi marki produkującej perfumy. Szkoda, bo uważam że mamy mnóstwo pięknych zapachów do wykorzystania. Wracając, zastanawiałam się który z nich wytypowałabym na swój ulubiony i myślę, że byłby to zapach mokrej ziemi wczesną wiosną.    Byłam bardzo ciekawa, w jaki sposób Victor pomaga klientom wybierać perfumy, a ponieważ sama chciałam znaleźć coś nowego, stwierdziłam że najprościej będzie przetestować ten proces na sobie. Na samym początku zapytał mnie o perfumy używane dotychczas. Później – czy mam jakieś wyobrażenie tego, czego szukam. Nie miałam, albo przynajmniej nie umiałam go wyrazić, w przeciwieństwie do innych osób odwiedzających perfumerię – Victor wspomniał o kimś szukającym zapachu, który będzie przypominał mu „herbatę w lesie, rano”. Wąchałam więc kolejne papierki, ciągle próbując określić czy jesteśmy na dobrym tropie, a Victor do każdego dorzucał niesamowite opowieści z mnóstwem dygresji w stronę historii nie tylko perfumiarstwa, ale i choćby mody. Jeżeli będziecie mieli okazję pojawić się w Mood Scent Barze, koniecznie pociągnijcie go za język. Od lat pracuje w zapachowej branży, wie niesamowicie dużo i potrafi opowiadać tak, że zupełnie zapomnicie, że jesteście w Warszawie i musicie zaraz iść na pocztę. Rozgałęziające się nawiązania gwarantują, że wyniesiecie z takiej rozmowy dużo więcej, niż prostą odpowiedź na postawione pytanie – mała próbka tutaj. Dlatego nie miałabym serca streszczać w kilku zdaniach odpowiedzi Victora na pytania, które podsunęliście mi na FB, zresztą nie wszystkie miałam czas zadać – ale bardzo warto to zrobić przy jakiejś okazji samemu. Zaskoczyło mnie, że bez problemu rozróżniam kolejne zapachy – zwykle w perfumeriach po dwóch pierwszych próbach wszystkie kolejne zlewają mi się w jedno. Podobno wynika to z między innymi z faktu, że w Sephorach czy innych Douglasach już na wejściu jesteśmy atakowani przez chmurę pomieszanych zapachów, której w tak małym i „kontrolowanym” miejscu udaje się uniknąć. Jak zwykle w takich momentach, poczułam się trochę przytłoczona liczbą możliwości i postanowiłam zastanowić się nad opcjami na spokojnie. Zostałam wyposażona w szereg opisanych próbek, ale po kilku tygodniach testowania byłam właściwie w punkcie wyjścia – było kilka zapachów, które mi się spodobały, ale żaden mnie nie porwał. Dlatego postanowiłam wczoraj wpaść po ratunek i jeszcze raz zdać się na intuicję Victora. Znów miałam okazję usłyszeć kilka świetnych opowieści – o tym jak wygląda nauka w szkole perfumiarstwa czy o tym, jak to jest spotkać Yves Saint Laurenta w paryskiej bibliotece. Doszliśmy też wspólnie do wniosku, że skoro od tak długiego czasu jestem zadowolona ze swoich obecnych perfum, w zupełności mi pasują i stały się już moim znakiem rozpoznawczym, to może nie warto ich niczym zastępować i zamiast tego poszukać czegoś na wieczór i wszelkie specjalne okazje. Tu poszło mi błyskawicznie – Visa de Robert Piguet pachnące białą brzoskwinią i, wśród mnóstwa innych rzeczy, zamszem, okazały się strzałem w dziesiątkę. Pomyślałam, że mogłaby nimi pachnieć bohaterka tego teledysku i już wiedziałam, że będę nimi pachnieć i ja.    Wyszłam stamtąd z pięknie zapakowanym w papier pudełkiem, uczuciem absolutnego zachwytu świeżo dokonanym zakupem, plus, co chyba najważniejsze, olbrzymią dawką inspiracji do działania. Tak powinno wyglądać doświadczenie zakupowe i myślę, że założyciele Mood Scent Baru dobrze o tym wiedzą. To naprawdę niełatwa sztuka, uzyskać na kilku metrach kwadratowych atmosferę luksusu z elementem tajemniczości (pcha mi się tu na klawiaturę fraza „tajne stowarzyszenie”, ale nie wiem jak miałabym ją wytłumaczyć) i jednocześnie sprawić, by klienci nie czuli się w żaden sposób osaczeni. Właśnie tak chcę robić zakupy i mam nadzieję, że za każdym razem, kiedy użyję mojego nowego zapachu, będę sobie przypominać jak dobrze jest unikać bylejakości.    zdjęcia – Katarzyna Świerc 