Dzisiaj kolejny wpis z cyklu o świadomym dbaniu o urodę, tym razem poświęcony pielęgnacji skóry twarzy. Mam wrażenie, że branża kosmetyczna jest wyjątkowo mętna, jeżeli chodzi rozdźwięk między obiecywanym, a faktycznym działaniem produktów. Drogie kremy ze składnikami, które nie mają prawa działać, „nawilżające” produkty, które na dłuższą metę przesuszają skórę, mnóstwo słów, jak hipoalergiczny, odżywczy, naturalny, którymi producenci szastają bezkarnie bez żadnego pokrycia. Nie jestem kosmetologiem ani dermatologiem, na moją ocenę z chemii w liceum spuszczam zasłonę milczenia, do tej pory czułam się więc jak dziecko we mgle. Wiedziałam, że poruszam się mocno po omacku, ale nie wiedziałam co dokładnie robię źle.  Dlatego tak bardzo się ucieszyłam, gdy Czytelniczka bloga podrzuciła mi link do Caroline Hirons. Caroline od lat działa w branży kosmetycznej, pracuje z bardzo znanymi markami. Jest specjalistką od pielęgnacji skóry twarzy i jakiś czas temu założyła bloga, by podzielić się swoją wiedzą. Blogów kosmetycznych są tysiące, ale Caroline od razu wydała mi się wyjątkowa, poczułam z nią jakąś wirtualną więź. Jest szczera, bezpośrednia (uwielbiam podejście „no bullshit!”) i sprawia wrażenie naprawdę kompetentnej. No i przemyca dużą dawkę fajnego, specyficznego poczucia humoru. Polecam Wam zacząć odkrywanie jej bloga od postów o niezrozumiałym branżowym żargonie. porannych i wieczornych procedurach oczyszczania/nawilżania, filtrach SPF, wskazówkach jak mieć piękną cerę, oczyszczaniu czy rzeczach, które powtarza w kółko. Ufam Caroline, bo mam wrażenie że założyła bloga z chęci pomocy innym. Bardzo dobrze odbieram też fakt, że zdarza jej się zmienić zdanie i przyznać, że jednak patrzy na to czy tamto inaczej niż kilka miesięcy wcześniej – to bardzo prawdziwe, a jakoś rzadko spotykane w blogosferze. No i najważniejsze – postanowiłam po prostu przetestować część jej zaleceń na sobie i okazało się, że działają doskonale. Nigdy nie miałam większych problemów z cerą, więc różnica może zupełnie nie być dla innych osób widoczna, ale dla mnie jest duża. Żadnych niedoskonałości, przesuszonych miejsc, skóra wygląda świeżo i promiennie, dokładnie tak, jak zawsze chciałam żeby wyglądała. Jak więc wygląda moja codzienna pielęgnacja?  Rano nakładam na suchą twarz emulsję do mycia Cethapil i po rozprowadzeniu zmywam ją zmoczonym w ciepłej wodzie małym, bawełnianym ręcznikiem. Wiem, że w Internecie swego czasu karierę robiły muślinowe szmatki, u mnie mini ręcznik sprawdza się idealnie – dobrze oczyszcza skórę, delikatnie peelinguje i zapewnia trzy razy więcej frajdy z mycia twarzy. Jeżeli chodzi o produkt do mycia, według Caroline powinniśmy unikać tych, które się pienią, bo wysuszają skórę. Bąbelki sprawdzają się super przy myciu naczyń, jeżeli chodzi o twarz – niekoniecznie. Następnie przemywam twarz tonikiem. Zawsze wydawało mi się, że to kompletnie bezużyteczny kosmetyk, który do niczego nie służy. Poczytałam jednak o tym jak ważne jest przywrócenie skórze odpowiedniego PH i doszłam do wniosku, że jestem w stanie poświęcić siedem sekund każdego poranka, żeby moja skóra była zadowolona. Na koniec nakładam krem, dbając o to, żeby nie było w nim olejów mineralnych. Moja wieczorna pielęgnacją wygląda bardzo podobnie. Jeżeli mam pomalowane oczy, najpierw pozbywam się tuszu i cieni za pomocą płynu do demakijażu, później znów myję twarz Cethapilem z użyciem mini ręcznika. Wrzucam go do prania, a następnego dnia sięgam po świeży. Wbrew pozorom taka rotacja nie jest uciążliwa, a z punktu widzenia higieny pewnie ma bardzo dużo znaczenie. Do tego ręczniczki są tanie – ja za siedem sztuk zapłaciłam jakieś 20 złotych. Jeszcze raz przemywam twarz tonikiem i nakładam olejek z awokado, którym często zastępuję krem na noc.  Jeżeli chodzi o moje wrażenia po kilku tygodniach zmian, to na pewno ważne jest wprowadzanie ich stopniowo – zmieniając jeden produkt po drugim, w razie można łatwiej dojść do tego, który z nich jest źródłem problemów. Warto też wziąć pod uwagę wszystkie inne czynniki, jak nasza dieta, tryb życia i tak dalej – wydawało mi się, że któraś ze zmian mi nie służy, okazało się, że to uczulenie na masło orzechowe, które jadłam całymi łyżkami, bo wpadłam na nie w sklepie pierwszy raz od powrotu z Anglii. Zaczęłam też od tańszych kosmetyków, żeby przetestować poszczególne kroki bez wyrzucania góry pieniędzy. Kiedy okaże się, że wszystko jest okej, pewnie będę częściowo zastępować je droższymi, ale też bez przesady – jeżeli coś się sprawdza, nie widzę potrzeby szukania na siłę droższych rozwiązań, zwłaszcza w przypadku płynu do demakijażu oczu i innych tego typu kosmetyków. Caroline zaleca też częste zmienianie produktów i posiadanie kilku różnych kremów czy kosmetyków do mycia – na pewno ma to swoje zalety, ale ja po prostu nie lubię mieć rzędów buteleczek w łazience. Warto do wszystkiego podchodzić z dystansem i dopasowywać zalecenia nawet najbardziej zaufanych ekspertów do swoich potrzeb. Na koniec filozofia Caroline w pigułce, czyli jej gościnny występ u sióstr Champan z Pixiewoo. 