Pisałam już kiedyś o tym dlaczego mam mało ubrań i co dało mi zredukowanie ich ilości w szafie. Podzieliłam się też serią moich praktycznych, zakupowych rozwiązań, ale chyba nigdy nie wspomniałam o tym, jak właściwie przeszłam od fazy kupowania ubrań bez sensu i w dużych ilościach do sporadycznych i dobrych jakościowo zakupów. Nie wspominałam głównie dlatego, że nie analizowałam jakoś szczególnie tego procesu i miałam wrażenie, że po prostu “samo tak wyszło”. Jednak spotkałam się ostatnio z paroma osobami, które stwierdziły że podejście “slow” w odniesieniu do ciuchów bardzo je przekonuje i w ogóle, ale przy każdej kolejnej wizycie w centrum handlowym zaczynają być jakoś mniej przekonane i znowu wracają do domu z impulsywnymi zakupami z “tanich” sieciówek. Postanowiłam więc spróbować uporządkować fakty i opisać, jak udało mi się przeprogramować się na tryb “slow fashion”, mam nadzieję że ta próba okaże się dla kogoś pomocna. Zaczęło się klasycznie – miałam szafę pełną ubrań, a jednocześnie nie miałam w czym chodzić, nic nie mogłam znaleźć, kiedy było akurat potrzebne, a myśl o pakowaniu mocno mnie stresowała. Zaczęłam się więc zastanawiać jak to się właściwie stało, że stoję przed szafą pełną niepasujących do siebie szmatek i jak mogę to zmienić. Jesteśmy dziś przyzwyczajeni do tego, że wszystko musimy mieć od razu. Karty kredytowe i dostępność wielkiej ilości “tanich” towarów oduczyły nas cierpliwości, czas między “chcieć” a “mieć” uległ drastycznemu skróceniu. Co gorsza, nowych przedmiotów pozbywamy się prawie tak samo szybko jak je kupujemy – to właśnie dlatego słowo “tanie” umieściłam w cudzysłowie. Jeżeli kupimy buty, które rozpadną się po miesiącu albo takie, których nie włożymy, bo są siedemdziesiątą czwartą parą w naszej szafie i zaraz o nich zapominamy, to choćby kosztowały 30 zł, będą w obu tych wypadkach bardzo drogie. Ja też działałam w ten sposób, wydając wszystkie oszczędności na ubrania, których później nie nosiłam. Szukając rozwiązania i wyjścia z tej spirali bylejakości, trafiłam na blogi prowadzone przez tzw. minimalistów. Jest ich sporo i można odkryć jeden przez drugi, jako że autorzy chętnie do siebie linkują, podam więc tylko kilka najbardziej skondensowanych źródeł, które w prosty sposób wyjaśniają o co tak właściwie w tym minimalizmie chodzi. Chyba nie będę jednak aplikować o kartę członkowską, bo choć pobudki mają słuszne i idea prostego życia czy stawiania na przeżycia raczej niż na posiadanie jak najbardziej zgadza się z moimi poglądami, to nie odpowiada mi mentorski ton, w jakim często wypowiadają się minimaliści, a liczenie skarpetek, żeby nie wyjść poza narzucony sobie limit 30, 50 czy 100 posiadanych rzeczy to też nie moja bajka. Uważam jednak że robią wiele dobrego i w swojej radykalności mogą przyczynić się do ruszenia mniej radykalnych mas, uświadomienia im do jak absurdalnego poziomu doszliśmy w naszej dzikiej konsumpcji. I to ich dorabianie ideologii do prostych w sumie rozwiązań, choć jest na dłuższą metę trochę męczące, na pewno może stanowić źródło inspiracji dla szukających zmian. Klasyką gatunku jest Mnmlist autorstwa Leo Babauty, warto zacząć od tego tekstu (na początek warto przeczytać też ten, ten i ten), z polskich blogów najczęściej zaglądam na MinimalPlan. Warto też poczytać o warunkach, w jakich produkowane są ubrania i o tym, jak hiperkonsumpcja wpływa na naszą przyszłość – na tyle mocno otworzyło mi to oczy, że pewnie poświęcę sprawie osobny wpis, choć to mocno skomplikowana kwestia i na wszystkie aspekty mogłoby mi nie wystarczyć miejsca na stronie. Do jednego jestem przekonana na sto procent – nadmierny konsumpcjonizm i chwalenie się nim zaczyna być w odwrocie, wkrótce do tzw. early adopters dołączy mainstream, zrównoważona moda nareszcie przestanie być kojarzona z lnianymi giezłami dziwaków z ruchów New Age i obciachem będzie wrzucanie na Facebooka zdjęcia piątej nowej pary butów z Zary w tym miesiącu. Bardzo pomogło mi też uświadomienie sobie faktu, z którym wcześniej długo nie chciałam się zgodzić – większość znanych blogów związanych z modą jest w tym momencie oderwana od rzeczywistości. I od razu chciałam zaznaczyć – nie mówię, że blogi są złe, głupie i bez sensu, mówię tylko, że w ogromnej większości promują konsumpcyjny styl życia, tak samo zresztą jak mój własny blog jeszcze kilkanaście miesięcy temu. Te najpopularniejsze, a więc i o największym zasięgu, działają podobnie jak magazyny shoppingowe i kiedy spojrzymy na nie całościowo, nie proponują rozwiązań do zastosowania w “normalnym” życiu. Nikt, kto nie jest blogerką (chciałam tutaj napisać modową, ale bardzo często zainteresowanie modą mylone jest z zamiłowaniem do zakupów, a z drugiej strony bycie blogerem modowym nie obliguje nas do nadmiernego gromadzenia) albo Kate Middleton, nie potrzebuje co miesiąc nowej torebki, kilku par butów i morza ubrań. Nie dajmy sobie tego wmówić. Nie tylko nie ma tego gdzie nosić, tak wielka i impulsywnie rozbudowywana garderoba nie może też być funkcjonalna, przynajmniej ja nie potrafię sobie tego wyobrazić. Winne są oczywiście nie tylko blogi – magazyny, portale i wszystkie inne media już nawet na poziomie języka (“we’re obssesed with”,”this season’s must have”) próbują zrobić nam pranie mózgu i zagonić do kupowania. Po Internecie krążą zdjęcia garderoby z setką butów i irytującym podpisem “marzenie każdej kobiety” a wyjątkowo głupi obrazek z hasłem “shopping is cheaper than a psychiatrist” jest udostępniany w masowych ilościach. To wszystko, i wiele więcej, sprawia że uwierzyliśmy, że posiadanie ogromnej ilości ubrań jest normą, do której powinniśmy dążyć. Jeżeli chcemy wyrwać się z tej machiny, musimy sobie uświadomić, że nie tylko nie jest to norma, ale i że kupienie kolejnej niepotrzebnej bluzki naprawdę nie sprawi, że będziemy bardziej szczęśliwi, a w dłuższej perspektywie tylko zwiększy naszą frustrację. Sporo daje również obracanie się w sprzyjającym środowisku. Jeżeli wszystkie Wasze koleżanki spędzają weekendy w galeriach handlowych, a znajomi na Facebooku zajmują się ciągłym udostępnianiem konkursów z ciuszkami, odwyk od szybkiej mody może być mocno utrudniony. Ja miałam to szczęście, że moja najlepsza przyjaciółka Ania w podobnym czasie wpadła na falę refleksji z tej samej kategorii i przez dłuższy czas nasze rozmowy zdominowane były przez szereg najdziwniejszych przemyśleń spod znaku “slow”. Kolejną sztuczką, którą chciałam Wam sprzedać, jest zastanowienie się, co tak naprawdę jest Waszym marzeniem? Co zrobilibyście, gdyby trafił Wam się milion dolarów? W większości przypadków okazuje się, że ten cel jest dużo bardziej dostępny, niż nam się wydaje. A mając marzenie i konkretny plan jego realizacji, nie tylko nie wydajemy pieniędzy na głupoty (w tym przypadku: zbędne ubrania), bo oddala nas to od osiągnięcia celu, ale co jeszcze ważniejsze, nasza uwaga skupiona jest na tym, do czego dążymy, żadne ciuszki nie zawracają nam więc głowy. Tutaj możecie przeczytać bardzo ciekawy tekst na ten temat. Podobnie zresztą działa posiadanie prawdziwej pasji – i nic nie stoi na przeszkodzie, żeby tą pasją była moda, jak już kiedyś pisałam, żeby interesować się modą, nie trzeba jej całej wykupić. Trzeba tylko pamiętać, że w przypadku pasji czekają na nas kolejne pułapki, takie jak nierozsądne gromadzenie ekwipunku czy ciągła chęć sprzętowego upgrade’u, ale to znów temat na zupełnie inny tekst. Wszystkie powyższe przemyślenia odnoszą się raczej do teoretycznej części przechodzenia na wolną stronę mocy, mam jeszcze w zanadrzu garść bardziej przyziemnych, praktycznych rozwiązań, ale jako że moje posty zaczynają powoli osiągać długość powieści w odcinkach, podzielę się nimi z Wami innym razem. 