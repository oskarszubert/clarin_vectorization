Zawsze, kiedy padało hasło „moda ekologiczna”, przed oczami stawały mi koszmarnie nudne, workowate ubrania z lnu, w bliżej nieokreślonym kolorze, noszone przez ludzi w sandałach. To mało fortunne skojarzenie, ponieważ etyczna i ekologiczna moda powoli przestaje być trendem, a staje się normą, jednak mam wrażenie że w Polsce robi się wszystko, aby ludzi do niej zniechęcić. Dobrym przykładem recyclingowe konkursy i pokazy, w których młodzi projektanci prześcigają się w tworzeniu strojów z plastikowych butelek, butów z puszek i innych tego typu bezużytecznych przedmiotów, zamiast stworzyć coś, co naprawdę nadaje sie do noszenia (a właściwie tylko wtedy cały proces ma sens). Kiedy więc Harel opowiedziała mi o kupionej w Wearso bluzce z czterema rękawami, które można układać na wiele różnych sposobów, od razu nabrałam ochoty, żeby zajrzeć do ich warszawskiej pracowni na Mokotowskiej. Jeżeli kiedykolwiek graliście w Mortal Kombat i pamiętacie Goro, na pewno podzielilibyście mój entuzjazm. Poza bluzkami o nietypowej liczbie rękawów, jest też sporo t-shirtów z nadrukami oraz asymetrycznych tunik i sukienek, wszystkie w kilku wersjach: białej, szarej, granatowej. Kolekcja jest bardzo spójna kolorystycznie, nie ma w niej żadnych szaleństw typu wzory czy neony, jednak udało nam się z Harel podejrzeć materiały, które zostaną użyte do uszycia kolejnych wzorów i zgodnie zachwyciłyśmy się miękką, jedwabistą tkaniną w kolorze ciemnego brązu. Wszystkie używane przez projektantkę materiały są organiczne, bawełna pochodzi z małej uprawy tureckiego rolnika, który stosuje wyłącznie naturalne metody- do tego stopnia, że owady odgania się tam za pomocą cytryn czy innych grejpfrutów.        Zdecydowałam się na tę samą bluzkę, o której mówiła mi Harel, w białej wersji. Materiał jest miękki i miły w dotyku, a możliwości ułożenia i zamotania rękawów jest faktycznie mnóstwo. Kilka z nich pokazała mi projektantka Aleksandra Waś, do części doszłam sama, wiele pewnie jeszcze czeka na odkrycie (chociaż trochę się boję, przy ostatniej próbie tak się zaplątałam, że wyplątywać musieli mnie inni). Jeżeli zastanawiacie się nad ceną, mam dobrą wiadomość- bluzka Goro kosztowała mnie 150 zł, czyli tyle co pierwsza lepsza koszula z Zary.    wearing Celapiu knitted cape, Sonia Rykiel for H M dress and Wearso blouse W showroomie na Mokotowskiej dostępna jest też biżuteria Ziny Sparling, torebki Vintage New York i buty Chie Mihary. Mihara to projektantka o brazylijsko- japońskich korzeniach, która swoje umiejętności doskonaliła pracując w sklepie ortopedycznym, w związku z czym jej buty są po prostu wygodne. Jeżeli chodzi o ich design, kilka egzemplarzy dostępnych w Wearso niespecjalnie mnie zachwyciło, jednak po sprawdzeniu strony Chie Mihary znalazłam parę modeli, które bardzo chętnie widziałabym na swojej półce z butami. Całą ideę marki najlepiej oddaje video, które przy okazji naprawdę dobrze się ogląda.      No i rzućcie okiem prosty i przejrzysty lookbook Wearso, z rewelacyjną modelką, w którym, co rzadko się ostatnio lookbookom zdarza, dobrze widać wszystkie ubrania. 