Jest to chyba najprostszy i najszybszy deser, jaki robiliśmy. Kilka składników, trochę krojenia, ubijania, ładne naczynie (kieliszek do martini nada się świetnie!) i szybki niedzielny deser gotowy. Z podanych składników otrzymamy dwie porcje. Można więc go śmiało podwajać czy potrajać.             Czas przygotowania: 10 minut        Składniki:     1 brzoskwinia 10 bezików    150 ml śmietany 30%    1 czubata łyżka cukru pudru Brzoskwinię myjemy, obieramy i kroimy w małą kosteczkę. Kilka bezików odkładamy do dekoracji, a resztę delikatnie kruszymy w rękach. Mikserem na wysokich obrotach ubijamy śmietanę, aż do otrzymania sztywnej bitej śmietany. Pod koniec ubijania dodajemy cukier. Do bitej śmietany dodajemy pokruszone beziki i mieszamy. Na dnie salaterek układamy brzoskwinie, przykrywamy bitą śmietaną z bezikami i dekorujemy odłożonymi bezikami. 