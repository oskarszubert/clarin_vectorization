Chęć zrobienia tortu rosła u nas z każdą wizytą na lokalnym bazarku. Późne maliny - ciemniejsze, intensywniejsze w smaku od tych wczesnych idealnie pasują do deserowej czekolady. Wymarzone składniki - pomyśleliśmy. Tort, który dzisiaj proponujemy jest wersją uproszczoną - ma jedną warstwę ciasta i jedną warstwę kremu. Oczywiście, placek można by przeciąć na dwa cieńsze albo upiec drugi taki sam - różne warianty "piętrzenia" są dostępne. Udało nam się wykombinować przepis niesamowicie czekoladowy - a to za sprawą kawy, którą dodaliśmy do ciasta biszkoptowego. Dzięki niej smak czekolady jest jeszcze mocniejszy. Delikatny krem to nic innego jak ganache z mascarpone, bitą śmietaną i odrobiną nalewki malinowej. A na wierzchu świeże maliny. Spróbujcie zanim znikną.    Przygotowując torcik korzystaliśmy ze speedcooka - wielofunkcyjnego urządzenia kuchennego, które producent wypożyczył nam do testowania.        Czas przygotowania: 1,5 godziny Czas oczekiwania: co najmniej 5 godzin  Składniki: biszkopt  1 3/4 szklanki mąki pszennej 3/4 szklanki kakao 1 szklanka gorącej, mocnej kawy 1/2 łyżeczki soli 3/4 szklanki cukru 1/2 łyżeczki proszku do pieczenia 1/2 łyżeczki sody do picia 1 szklanka wody 2 jajka 1/2 szklanki oleju roślinnego  krem 1 1/2 tabliczki gorzkiej czekolady 200 ml śmietanki 30% lub 36% 250 g serka mascarpone kieliszek (50 g) nalewki malinowej 4 łyżki cukru pudru  3 łyżki konfitury malinowej 250 g świeżych malin   Piekarnik nagrzewamy do temperatury 180 stopni Celsjusza. Przygotowujemy tortownicę: dno wykładamy papierem do pieczenia, dno i boki smarujemy masłem. Mąkę, sól, cukier, proszek do pieczenia i sodę dokładnie mieszamy. Do oddzielnej miseczki wsypujemy kakao. Parzymy kawę i wrzącą kawą zalewamy kakao. Bardzo szybko mieszamy do uzyskania jednolitej masy. Do składników sypkich dodajemy jaja, wodę i olej roślinny. Wyrabiamy mikserem na średnich obrotach 2 minuty, potem powoli dolewamy zaparzone w kawie kakao i miksujemy jeszcze minutę. Gotową masę wlewamy do tortownicy i wstawiamy do piekarnika. Pieczemy około 40-50 minut do tzn. suchego patyczka. Gotowy biszkopt wyjmujemy z piekarnika, studzimy w tortownicy. Ostudzony przykrywamy folią. Zimny biszkopt smarujemy 2 łyżkami konfitury malinowej.  Przygotowujemy krem. Czekoladę łamiemy na kawałki. W małym garnuszku zagotowujemy 100 ml śmietanki. Kiedy śmietanka zawrze, zdejmujemy ją z ognia i wrzucamy czekoladę. Czekamy minutę i zaczynamy mieszać do uzyskania gładkiej masy. Gdy ganache jest gotowy, dodajemy do niego jeszcze likier malinowy, mieszamy i studzimy.   Resztę śmietanki ubijamy w oddzielnej misce a pod koniec ubijania dodajemy cukier puder. W kolejnej misce ubijamy serek mascarpone i w trakcie ubijania dodajemy po jednej łyżce czekoladowej masy (ganache). Kiedy wszystkie składniki się połączą miksujemy jeszcze 30 sekund. Bardzo delikatnie dodajemy bitą śmietanę z cukrem, mieszamy łyżką lub łopatką do uzyskania jednolitej masy. Gotową masą smarujemy spód biszkopta. Wstawiamy do lodówki na co najmniej 2 godziny, żeby krem stężał. Przed podaniem tort dekorujemy świeżymi malinami. 