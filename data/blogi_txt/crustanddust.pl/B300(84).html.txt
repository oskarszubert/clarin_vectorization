Czy jest coś lepszego niż urodzinowy tort? Jasne! Urodzinowe cupcakes ozdobione pięknymi dekoracjami z uroczą świnką Olivią i inicjałami jubilata. Dzisiejszy przepis dedykujemy wszystkim wyprawiającym kinderbal, choć urodzinowe cupcakes są doskonałe również dla starszych. Zamiast przesłodzonego kremu na maśle, który kojarzył nam się z tortami urodzinowymi z naszego dzieciństwa, użyliśmy prostego kremu na bazie mascarpone. Oczywiście do kremu można dodać barwniki i zrobić jeszcze bardziej odjazdowe kolorowe babeczki. My jednak zostaliśmy przy naturalnym kolorze - tak, by Olivia była dostatecznie wyeksponowana. W końcu ulubiona świnka jubilata to honorowy gość na urodzinach :)  Przepis na cupcakes pochodzi z Joy of Baking. Z podanych składników wychodzi 12 dużych cupcakes lub 36 malutkich (średnica podstawy 2,5 cm).         Czas przygotowania: 45 minut Czas pieczenia: 15 minut, jeśli pieczemy w małej foremce lub 17-20 minut, jeśli w dużej  Składniki:  spód 1/2 szklanki miękkiego masła 1/2 szklanki białego cukru 3 jajka 1 łyżeczka ekstraktu waniliowego skórka otarta z 1 cytryny lub 1/2 pomarańczy 1 1/2 szklanki mąki pszennej 1 1/2 łyżeczki proszku do pieczenia szczypta soli 1/4 szklanki mleka  krem 250 g serka mascarpone 130 g śmietanki 30% 4 łyżki cukru pudru barwniki spożywcze (opcjonalnie)   Piekarnik nagrzewamy do temperatury 180 stopni Celsjusza (bez termoobiegu). Blaszkę do muffinków wyściełamy papierowymi foremkami. W misce mieszamy mąkę, sól i proszek do pieczenia. W oddzielnej misce mikserem na wysokich obrotach ubijamy masło z cukrem, aż powstanie puszysta masa (3-5 minut). Dodajemy jedno jajko, miksujemy na jednolitą masę i powtarzamy z kolejnymi jajkami. Dodajemy ekstrakt waniliowy, skórkę z cytryny lub pomarańczy i miksujemy. Teraz do masy dodajemy składniki sypkie i mleko - najlepiej w kolejności: 1/3 sypkich, trochę mleka, 1/3 sypkich, reszta mleka, reszta sypkich. Miksujemy na jednolitą masę. Powstałe ciasto nakładamy do foremek wypełniając je do 2/3 wysokości. Wstawiamy do piekarnika na 15 minut, a potem sprawdzamy patyczkiem czy spody są upieczone. Kiedy patyczek jest suchy, wyjmujemy blaszkę, czekamy 5 minut i delikatnie wyjmujemy spody do naszych cupcake'ów. Przed nakładaniem kremu muszą być dobrze ostudzone. Jeśli chcemy muffinki udekorować kremem najlepiej jest ostrym nożem odciąć im wybrzuszenia - dzięki temu krem będzie się lepiej trzymał.   Przygotowujemy krem. Bardzo dobrze schłodzoną śmietankę ubijamy na puszystą bitą śmietanę. W drugim naczyniu mieszamy (mikserem na wolnych obrotach lub ręcznie)  serek mascarpone z cukrem pudrem i stopniowo dodajemy do niego ubitą śmietankę,  delikatnie mieszając aż do uzyskania jednolitej masy. Gotowym kremem napełniamy rękaw cukierniczy zakończony gwiazdką lub woreczek foliowy z obciętym rogiem. Krem wyciskamy na spody - zaczynając nakładanie od zewnątrz i "zakręcając" do środka. Gdyby ktoś pytał - dekoracje jak na zdjęciu wyżej są też własnej roboty: dwa kółka wycięte z kartonu i sklejone z wykałaczką w środku. 