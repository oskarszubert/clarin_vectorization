Brukselki zawojowały Halę Mirowską. Chodzimy tam podglądać jak ładnie wyglądają między pomarańczowymi dyniami, czerwonymi jabłkami. Uwielbiamy jesień i te wszystkie kolory.   Brukselkę pamiętamy z dzieciństwa jako element zupy jarzynowej. Jakoś niespecjalnie się nią interesowaliśmy, bo zawsze wydawała nam się nieco gorzka. Pewnego dnia w jakimś bardzo mądrym artykule przeczytaliśmy, że jest coś takiego jak "test brukselki". Chodzi o to, że daje się ludziom do zjedzenia troszeczkę brukselki i prosi o opisanie smaku. Jeśli badani wyczuwają gorycz, mają wrażliwe kubki smakowe. Jako Ci, którzy nie zastanawiają się nad kubkami tylko nad przyjemnością jedzenia, zapraszamy na pyszne linguine z boczkiem i brukselką. Szybkie, sycące i smaczne! Czas przygotowania: 35 minut     Składniki:     250 g makaronu linguini    400 g brukselki  50 g wędzonego boczku w cienkich plastrach    Sos beszamelowy:  250 ml mleka  1/4 łyżeczki gałki muszkatołowej  20 g masła  20 g mąki pszennej  sól  pieprz Brukselkę myjemy, ewentualnie pozbawiamy najbardziej zewnętrznych liści. Gotujemy w osolonej wodzie ok. 10 minut – aż zmięknie. W czasie, gdy brukselka się gotuje przygotowujemy sos beszamelowy. Mleko z gałką muszkatołową zagotowujemy. W drugim rondelku rozpuszczamy masło, zdejmujemy z ognia, wsypujemy mąkę i energicznie mieszamy. Powoli dolewamy gorące mleko, nie przerywając mieszania i wstawiamy rondel na palnik. Ciągle mieszając gotujemy aż do uzyskania gęstego białego sosu. Doprowadzamy go do wrzenia, zmniejszamy ogień do minimum i ciągle mieszając gotujemy około 1 minuty. Zdejmujemy z ognia, doprawiamy solą i pieprzem do smaku i przykrywamy folią spożywczą (dobrze, żeby dotykała powierzchni sosu). Ugotowaną na miękko brukselkę odcedzamy i studzimy przelewając zimną wodą. Wyjmujemy brukselki z wody, przekrajając większe główki na pół. Boczek kroimy nawąskie paski i podsmażamy na patelni. Gdy z boczku wytopi się już trochę tłuszczu i zacznie brązowieć, wrzucamy na patelnię brukselki, doprawiamy pieprzem i smażymy wszystko razem ok. 5-7 minut, aż z boczku wysmażą się chrupiące skwarki, a brukselka zacznie brązowieć (byle nie za mocno). Makaron gotujemy według przepisu na opakowaniu. Do odcedzonego makaronu dodajemy beszamel, dokładnie mieszamy, doprawiamy solą i pieprzem według uznania. Na talerzach rozkładamy makaron z sosem a na nim układamy brukselkę z boczkiem. 