M. nigdy nie była przekonana do łączenia owoców i mięs. Oczywiście, lubi i ceni żurawinę, jarzębinę, ale pomarańcze czy jabłka jako dodatek do głównego mięsnego dania skutecznie ją odstraszały. A. nie miał takich uprzedzeń i przypominał cały czas M., że kaczka z jabłkami jest klasyką, i wątróbka z jabłkami i cebulką - i że w ogóle jabłka są na tyle wielofunkcyjne, że przy odpowiedniej kombinacji smaków da się z nimi połączyć prawie wszystko. M. dała się przekonać i wzięliśmy na początek na warsztat elegancki sznycel z szynki wieprzowej, a do niego jabłka z miodem i musztardą. M. pokochała to połączenie równie mocno jak boczek z miodem (czyli miłością ogromną). Do tego zestawienia dodaliśmy jeszcze roszponkę. Dodaje świeżości, chrupkości i koloru. Sznycle świetnie smakują w towarzystwie kaszy jęczmiennej. Z podanych składników wyjdą 2 porcje. Czas przygotowania: 15 minut    Składniki: 1 łyżeczka masła   2 sznycle wieprzowe (po 150 g)  2 łyżki oliwy z oliwek  1 jabłko 200 g roszponki  15 g musztardy  20 g miodu  1 łyżka soku z cytryny  sól  pieprz       Z cytryny wyciskamy sok. Jabłko obieramy, kroimy na 8 części. Skrapiamy sokiem z cytryny. Roszponkę myjemy i suszymy.  Sznycle wieprzowe delikatnie oprószamy solą i pieprzem. Smażymy na rozgrzanej oliwie z oliwek do zrumienienia – około 3 minut na każdej ze stron. Odkładamy na talerz i przykrywamy folią aluminiową. Tymczasem na patelnię po sznyclach wlewamy miód, dodajemy musztardę, jabłka (z sokiem z cytryny) i masło, smażymy delikatnie mieszając około 4 minut, aż jabłka zmiękną.   Na talerzach układamy roszponkę, sznycle i jabłka ze szpinakiem. 