Galaretkowa tęcza to Grysikowa propozycja na kinderbal. Tort jest bardzo prosty w wykonaniu. Wymaga nieco cierpliwości - zanim zaczniemy wlewać kolejną warstwę trzeba się upewnić, że poprzednia stężała. My użyliśmy galaretek w 5 kolorach. Warstwy "mleczne" to galaretki rozpuszczone w wodzie i mleku skondensowanym. Zamiast galaretek sklepowych, możemy pokusić się o zrobienie galaretek z soków: malinowego, wiśniowego, porzeczkowego, jabłkowego. Generalnie, tort jest naprawdę prosty i robi się go "w międzyczasie". My zaczęliśmy w piątkowy wieczór, a skończyliśmy w sobotę. Przez cały ten czas miska z galaretkami stała na blacie kuchennym. Gdybyśmy wstawili ją do lodówki, pewnie wszystko trwałoby krócej. Tak czy siak, wygląda rewelacyjnie, super smakuje, więc jeśli brakuje Wam pomysłów na przyjęcia dla dzieci, tort jest strzałem w dziesiątkę. Składniki:  2 opakowania galaretki o smaku kiwi  2 opakowania galaretki cytrynowej  2 opakowania galaretki pomarańczowej  2 opakowania galaretki wiśniowej  2 opakowania galaretki o smaku owoców leśnych   250 ml mleka skondensowanego niesłodzonego woda   Miskę w której będziemy przygotowywać tort delikatnie smarujemy olejem. W garnku zagotowujemy 250 ml wody, wsypujemy zieloną galaretkę, mieszamy do rozpuszczenia żelatyny (nie gotujemy). Gotową masę wlewamy do miski. Czekamy, aż zastygnie. Przygotowujemy kolejną warstwę: zieloną mleczną. Zagotowujemy 200 ml wody, do zagotowanej wody dodajemy 50 ml mleka skondensowanego i zieloną galaretkę. Mieszamy do rozpuszczenia kryształków żelatyny, studzimy. Ostudzoną (ale nie tężejącą) ostrożnie wlewamy na stężałą warstwę zieloną - najbezpieczniej będzie wlewać łyżka po łyżce. Powtarzamy do wyczerpania galaretek: przezroczysta (250 ml wody) , mleczna (200 ml wody i 50 ml mleka), przezroczysta, mleczna. Pamiętajcie o dwóch rzeczach: galaretka w misce musi stężeć zanim wlejecie kolejną warstwę, a masa, którą wlewacie musi być ostudzona.     Jak wyjąć tort z miski? Najłatwiej będzie miskę zanurzyć na chwilę w gorącej wodzie (uważając, żeby woda nie wlała się do tortu), potem miskę przykryć talerzem i ostrożnie odwrócić talerz z miską tak, by tort wypadł z miski na talerz. Najłatwiej robić to w dwie osoby. 