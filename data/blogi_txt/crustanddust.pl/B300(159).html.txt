Nasza kolejna propozycja na szybki obiad. W roli głównej występuje drewniany patyczek, a na nim trochę kolorów, które ożywią trochę lutową słotę: kawałki kurczaka, czerwona cebula, papryka, boczek, suszona śliwka i suszone morele. Szaszłyki można podać z gotowanymi lub pieczonymi ziemniakami. Pamiętajcie tylko o konieczności namoczenia patyczków przed pieczeniem - suche patyczki grożą małym pożarem w piekarniku, a przynajmniej - niemile zwęglonymi końcówkami. Takie zanurzone na chwilę w wodzie dzielnie zniosą wysoką temperaturę. Jeśli macie na stanie patelnię grillową, to do przygotowania szaszłyków będzie nawet lepsza niż piekarnik.       Czas przygotowania: 10 minut  Czas pieczenia: 15 minut     Składniki: 4 łyżki oliwy z oliwek 400 g piersi z kurczaka 2 papryki 2 czerwone cebule 100 g suszonych moreli 100 g suszonych śliwek 100 g wędzonego boczku w plastrach 12 drewnianych patyczków   Piekarnik nagrzewamy do 180 stopni Celsjusza. Patyczki moczymy w zimnej wodzie. Pierś z kurczaka myjemy, osuszamy. Kroimy w kostkę o boku 2 cm. Oprószamy solą i pieprzem. Cebulę obieramy, kroimy na kawałki podobnej wielkości co kawałki kurczaka. Paprykę i boczek kroimy w kostkę. Na każdy patyk nadziewamy naprzemian przygotowane składniki: cebulę, kurczaka, boczek, śliwkę, paprykę, morelę. Aż do wyczerpania składników. Blaszkę smarujemy oliwą z oliwek, układamy szaszłyki, wszystko wkładamy do piekarnika i pieczemy ok. 15 minut. 