Są takie smaki, które przywołują jednoznaczne skojarzenia, dzięki którym czujemy się znowu dziećmi, czujemy szereg zapachów związanych z osobami, miejscami. Dla M. obwarzanki serowe to smak sobotnich wieczorów, kiedy jako mały niejadek i brudas odmawiała i zjedzenia kolacji i kąpieli. Mama M. miała na to sposób. Zawierałyśmy prostą umowę. M. kąpała się tak długo (teraz powiedziałaby, że tak krótko...) ile trwało usmażenie obwarzanków. W zamian, zamiast nudnej kolacji mogła zjeść tyle obwarzanków ile zmieścił jej mały brzuch. Dla Was może to być oczywiście coś o wiele mniej sentymentalnego - ot, szybka karnawałowa przyjemność.   Z podanej porcji wychodzi około 15 obwarzanków i 30 kółek ("środków"). Z lenistwa smażyliśmy i obwarzanki i środki. Tym razem w smalcu, dzięki czemu były bardzo chrupiące i mniej chłonęły tłuszcz niż te smażone na oleju.           Czas przygotowania: 5 minut  Czas smażenia: 20 minut    Składniki:  500 g twarogu (użyliśmy półtłustego)  200 g mąki pszennej  1 łyżeczka proszku do pieczenia  2 jajka  1 kostka smalcu  cukier puder do dekoracji  cynamon (opcjonalnie) W misce mieszamy mąkę z proszkiem do pieczenia, dodajemy twaróg i jajka. Wyrabiamy do uzyskania jednolitej masy. Masę dzielimy na 4 części, każdą delikatnie spłaszczamy ręką (można użyć wałka) tak, by miała ok. 5 mm grubości. Szklanką wykrawamy duże kółka, a małym kieliszkiem - środki. My wycinaliśmy kieliszkiem również dodatkowe kółka przy brzegach, żeby szybciej zużyć ciasto. Na patelni rozgrzewamy smalec. Jedno kółeczko poświęcamy na sprawdzenie temperatury tłuszczu. Na roztopiony tłuszcz wrzucamy kółeczko. Jeśli od razu zaczyna się przysmażać, to znak, że czas smażyć resztę. Wrzucamy na patelnię tyle obwarzanków i kółeczek, żeby się nie stykały. Po około 40-50 sekundach przewracamy je i dosmażamy po drugiej stronie. Jeśli obwarzanki zbyt szybko brązowieją, można zmniejszyć ogień. Ważne żeby tłuszcz skwierczał delikatnie przy smażeniu. Wykładamy na talerz wyścielony ręcznikiem papierowym i smażymy kolejne obwarzanki. Ostudzone obwarzanki posypujemy cukrem pudrem lub cukrem pudrem wymieszanym z cynamonem. Świetnie smakują z kawą. Albo z kubkiem mleka. 