Nasza propozycja na niedzielny obiad. Niedzielny - to znaczy elegancki, ale jednocześnie taki, który można szybko przygotować. Nie każdy musi lubić świętowanie niedzieli w kuchni... Roladki z piersi kurczaka (mogą być również z piersi indyka) można przygotowywać na wiele sposobów, bo drób to dość wdzięczny podkład dla różnych dodatków. Pomyśleliśmy, że skoro ciągle zima, to zawiniemy w środek zimowe dodatki: orzechy i żurawinę. Zresztą, żurawinę podaliśmy w dwóch odsłonach: trochę suszonej żurawiny do środka i klasyczna konfitura z żurawiny z jabłkami do podania. Do tego prosta sałata z suszoną żurawiną i niezawodnym miodowo-musztardowym winegretem (na którą też podajemy przepis) oraz podpiekane ziemniaki. Podajemy proporcje składników dla dwóch osób.         Czas przygotowania: 35 minut Składniki:  300 g ziemniaków  300 g piersi z kurczaka  40 g orzechów włoskich   3 łyżki masła 2 łyżki oliwy z oliwek   kilka wykałaczek  sałata:  1 sałata rzymska  30 g rukoli (opcjonalnie) 2 łyżki oliwy z oliwek  1 łyżka octu balsamicznego  10 g musztardy  5 g miodu  50 g suszonej żurawiny           Piekarnik nagrzewamy do temperatury 200 stopni Celsjusza.   Ziemniaki obieramy i gotujemy w lekko osolonej wodzie ok. 10 minut. W trakcie, gdy ziemniaki się gotują, przygotowujemy roladki. Orzechy drobno siekamy i mieszamy z masłem. Pierś z kurczaka kroimy w cienkie plastry (jeśli są za grube, możemy je jeszcze rozbić tłuczkiem), delikatnie oprószamy solą i pieprzem. Każdy plaster mięsa smarujemy łyżką masła z posiekanymi orzechami, zwijamy w rulon i spinamy wykałaczkami. Smarujemy wierzch oliwą z oliwek i układamy na blaszce do pieczenia. Ziemniaki odcedzamy, układamy na blaszce obok roladek, delikatnie smarujemy masłem, możemy oprószyć ulubionymi ziołami (my używamy zwykle tymianku). Gotowe roladki układamy na blaszce obok ziemniaków, wkładamy do piekarnika i pieczemy około 15 minut (do zrumienienia).   W czasie, gdy roladki i ziemniaki pieką się w piekarniku, przygotowujemy sałatkę. Sałatę myjemy i rwiemy na kawałki, dodajemy rukolę i suszoną żurawinę. W miseczce mieszamy musztardę, miód, ocet balsamiczny i oliwę z oliwek. Energicznie mieszamy widelcem aż do powstania gęstego sosu. Doprawiamy go solą i pieprzem.  Ziemniaki i roladki wyciągamy z piekarnika. Gotowe danie serwujemy z sałatą. 