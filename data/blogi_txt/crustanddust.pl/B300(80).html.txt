Jesień robi się coraz zimniejsza. Trzeba zdążyć nacieszyć się tym, co sezonowe. Właśnie zapakowaliśmy do słoików trochę słodkich i aromatycznych powideł gruszkowych, żeby zachować smak jesieni na dłużej. W przyszłym tygodniu bierzemy na warsztat dynię. Ale na blogu dziś będzie coś ze śliwek - to też jesienny skarb, nawet jeśli to nie węgierka (zauważyliśmy ostatnio, że niektórzy sprzedawcy znają tylko dwie odmiany śliwek: węgierki i czeczenki; równie dobrze można by napisać "małe" i "duże"...) Jako alternatywę dla ciasta do popołudniowej kawy czy herbaty proponujemy śliwki przykryte chrupiącą owsianą kruszonką i orzechami włoskimi. Wszystko - jak przystało na crumble'a - zapieczone w piekarniku i podawane na ciepło, może być z lodami. Czas przygotowania: 10 minut Czas oczekiwania: 30 minut Składniki: 300 g śliwek25 g mąki pszennej50 g płatków owsianych50 g posiekanych orzechów włoskich 1/2 łyżeczki cynamonu40 g cukru40 g zimnego masła    Piekarnik nagrzewamy do temperatury 180 stopni Celsjusza. Śliwki myjemy, przekrawamy na pół i pozbywamy się pestek. Wykładamy je na dno naczynia żaroodpornego. W misce mieszamy mąkę, cukier, płatki owsiane, cynamon i posiekane orzechy włoskie. Dodajemy posiekane masło i wyrabiamy palcami do uzyskania kruszonki. Powstałą kruszonką obsypujemy śliwki, wstawiamy do piekarnika i pieczemy do momentu, w którym owsiana kruszonka się zezłoci - około 30 minut. 