Czekolada. Masło orzechowe. Czekolada. Masło orzechowe. M. nie umie wybrać, co lubi bardziej. Swoim serduchem łasucha kocha jedno i drugie. A skoro tak, to musiała w końcu je połączyć. Nie ma nic bardziej czekoladowego niż brownie a aksamitne masło orzechowe z chrupiącymi fistaszkami doskonale do brownie pasuje. Fistaszkami niesolonymi, oczywiście. Mieszamy więc jedno i drugie. Dlaczego masło orzechowe nie jest w środku brownie? Dlatego, że intensywniej smakuje dodane tuż po upieczeniu. Dlaczego orzechów nie dodajemy do brownie? Żeby w nim nie zatonęły, żeby nie stracić ich z oczu i żeby brownie dobrze się kroiło. Ale Wy możecie to oczywiście zrobić po swojemu. W końcu brownie z masłem orzechowym to żaden poważny tort. Ot, małe święto czekoladowo-orzechowych łasuchów.       Czas przygotowania: 10 minut Czas pieczenia: 30 minut  Składniki: 150 g gorzkiej czekolady 100 g masła 1/3 szklanki cukru 1/4 szklanki mąki pszennej 6 jaj 100 orzeszków laskowych niesolonych 100 g masła orzechowego 2 łyżki masła   Piekarnik nagrzewamy do temperatury 180 stopni Celsjusza. Formę wielkości 20 cm x 30 cm smarujemy 1 łyżką masła. W kąpieli wodnej rozpuszczamy czekoladę i pozostałe masło. Zdejmujemy z ognia i delikatnie studzimy. Mąkę, cukier, jajka i rozpuszczoną czekoladę z masłem miksujemy mikserem do uzyskania jednolitej masy. Ciasto wlewamy do formy. Wstawiamy do piekarnika i pieczemy 30 minut (wyłączamy, kiedy środek ciasta jest jeszcze delikatnie galaretowaty). Wyciągamy ciasto z piekarnika, obsypujemy orzeszkami. Masło orzechowe rozpuszczamy w rondelku z 2 łyżkami zwykłego masła. Tą masą robimy na wierzchu smugi, które przykryją częściowo orzechy. 