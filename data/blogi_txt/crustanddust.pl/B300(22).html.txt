Wyobraźcie sobie, że macie przed oczami piękny ogród warzywny. Na wyciągnięcie ręki świeża botwina, szalotki i młodziutki czosnek. Z lodówki wyjmujecie niepozorną bryłkę koziego sera. Już wiecie, że to, co zrobicie będzie nieprawdopodobnie świeże i aromatyczne. Puszyste, delikatne bliny to znak, że drożdże dobrze wykonały swoją pracę. I ten wyrazisty smak mąki gryczanej...  To kolejny przepis z naszej kulinarnej wyprawy do Sioła Budy.           Czas przygotowania: 40 minut   Czas oczekiwania: 30 minut   Składniki:    Bliny:  200 g mąki gryczanej  150 g mąki pszennej  25 g świeżych drożdży  2 łyżeczki cukru  2 szklanki ciepłego mleka  1 żółtko  50 g roztopionego masła  1 łyżeczka soli  olej do smażenia    Duszona botwina:  1 pęczek botwinki (z buraczkami)  1 mała szalotka  1 ząbek czosnku  2 łyżki oliwy z oliwek  1 łyżka masła  1 łyżka miodu  2 łyżki octu balsamicznego  sól  pieprz     100 g koziego sera (użyliśmy rolady dojrzewającej)       Świeże drożdże rozrabiamy z cukrem i 1/2 szklanki ciepłego mleka. Odstawiamy w ciepłe miejsce na 5 minut. W dużej misce (lub garnku) mieszamy wszystkie składniki, włącznie z aktywnymi już drożdżami, tak aby powstała jednolita masa. Przykrywamy czystą ściereczką, odstawiamy w ciepłe miejsce do wyrośnięcia na 30 minut. Botwinkę myjemy, buraczki obieramy, kroimy w drobną kostkę. Łodygi siekamy, liście rwiemy na małe kawałki. Szalotkę i czosnek drobno siekamy. Na patelni rozgrzewamy oliwę i masło, szklimy cebulkę przez 4 minuty, dodajemy czosnek, posiekane buraczki i łodygi. Dusimy na małym ogniu przez 5 minut, dodajemy liście (botwiny), oprószamy ¼ łyżeczki soli, dodajemy miód i ocet balsamiczny. Mieszając smażymy jeszcze minutę. Doprawiamy do smaku solą i pieprzem. W międzyczasie kruszymy do miseczki ser kozi.  Wracamy do blinów. Z gotowego ciasta formujemy placki i smażymy na rozgrzanej patelni z odrobiną oleju. Na każdym blinie układamy botwinkę, posypujemy serem i podajemy. 