Jak często zdarza się Wam kupić banany tylko po to, żeby sobie poleżały i dojrzały? Nam się to zdarza nieczęsto, ale tym razem było właśnie tak. Chcieliśmy upiec bananowe muffiny - takie wilgotne jak ciasto bananowe, a jednocześnie inne niż klasyczne muffiny z czekoladą. Trzy banany wylądowały więc na parapecie, spędziły na nim 3 dni, zrobiły się ślicznie czarne i miękkie. Przejrzałe. Idealne do naszych wypieków. Jeśli więc gdzieś w Waszym domu zalegają banany, których nikt już nie ma ochoty jeść - wrzućcie je do papilotek, a otrzymacie 12 bananowych babeczek. Czas przygotowania: 10 minut Czas pieczenia: 20 minut Składniki:  1 1/4 szklanki mąki 3 bardzo dojrzałe banany 1/4 łyżeczki soli 1 łyżeczka proszku do pieczenia  1/2 kostki masła 1/3 szklanki brązowego cukru 1/3 szklanki białego cukru 1 jajko 1 tabliczka gorzkiej czekolady  Piekarnik nagrzewamy do temperatury 180 stopni, a formę na muffiny wykładamy papilotkami.Masło rozpuszczamy w rondelku i studzimy. Czekoladę siekamy na drobne kawałki, banany miażdżymy widelcem. W jednej miseczce mieszamy mąkę, cukier biały i brązowy, sól, czekoladę i proszek do pieczenia. W drugiej miseczce mieszamy jajko, banany i rozpuszczone masło. Zawartość obu miseczek łączymy mieszając je tylko do połączenia składników. Powstałą masą napełniamy papilotki do 3/4 wysokości, muffiny wstawiamy do piekarnika i pieczemy około 20 minut. Warto sprawdzić patyczkiem, czy są upieczone. Uwaga, patyczek może nie być idealnie suchy, ponieważ banany nadają muffinkom wilgoci, ale nie powinien być mocno oblepiony ciastem. 