23 września odbyła się kolejna edycja Catering Show organizowana przez MCC Mazurkas Conference Centre   Hotel w Ożarowie Mazowieckim. Jeśli komuś catering kojarzy się tylko z połyskującym majonezem na sałatkach warzywnych albo wędlinami zwiniętymi w ruloniki i wypełnionymi pastą jajeczną - jak na weselach - może zmienić zdanie po obejrzeniu zdjęć. Bartłomiej Czerwiński, szef kuchni Mazurkas Catering zaproponował dania egzotyczne, np. medaliony z krokodyla na puree z dyni aromatyzowane pomarańczą i świeżym imbirem serwowane z karmelizowanymi cebulkami, czerwoną porzeczką i sosem z czarnego bzu. Albo norweską troć marynowaną w morskiej soli i owocach cytrusowych serwowaną na chutney z ananasa i dyni z sałatką z glonów Wakame i pomarańczowo-pieprzowym sosem. Dużo składników niecodziennych (czytaj: kojarzących się z czymś lepszym), kuchnia z mocnymi akcentami fusion - po prostu jedzeniowe show. Nie mogło na nim zabraknąć owadów hodowanych przez Fabrykę Owadów i serwowanych w Co To To Je,  a dla wzbogacenia smaku karmionych m.in. cynamonem, imbirem czy  melonami (te owady to niezła gratka dla warszawskich foodies - może to i  trochę odrzucające, ale w końcu bycie foodie do czegoś zobowiązuje...) Nie łudzimy się oczywiście, że Catering Show zmieni oblicze menu firm  cateringowych, z którymi niektórzy z nas mają do czynienia podczas  firmowych Wigilii, konferencji czy spotkań integracyjnych. Z pewnością  jednak pokazał, że masowa impreza nie musi opierać się na warstwowych  sałatkach, carvingu, fikuśnie zwiniętych wędlinach i kruchych ciastkach w  polewie czekoladowej.           I jeszcze drobne ogłoszenie. Zgodnie z obietnicą, dzięki random.org wylosowaliśmy dziś 10 osób, które otrzymają wejściówki na Kocham Wino Fest. Trzy pierwsze oprócz wejściówki dostaną również vouchery na wino. Dziękujemy wszystkim za udział w konkursie. Ze zwycięzcami skontaktujemy się dzisiaj mailowo. 