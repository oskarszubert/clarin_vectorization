Już raz na tym blogu pojawił się przepis na szarlotkę. Bardzo bardzo kruchy spód, a na górze jabłka. Tamta szarlotka była dobra, ale nie była tym, czego szukaliśmy. W końcu M. postanowiła o przepis na szarlotkę zapytać swoją mamę, bo właśnie jej ciasto pozostanie szarlotkowym ideałem. Oczywiście, maminy przepis jest delikatnie zmodyfikowany przez dodanie do jabłek - obok cynamonu - gałki muszkatołowej. Użyliśmy jabłek gloster i sprawdziły się idealnie. Jabłka przylegają do spodu, nie rozpadają się na boki, jak to często bywa, a przy tym nie ma w nich ani grama skrobii. Szarlotkę z tego przepisu piekliśmy już dwa razy (dwa razy w ciągu jednego tygodnia...) i dziwnym trafem znikała w okamgnieniu. Z podanych proporcji wychodzi duuuuuża blaszka ciasta, więc dla głodomorów - opcja idealna. Oczywiście, M. szanuje inne szarlotki, ale podobnie jak przedszkolaki uważa: "To moja mama jest najlepsza na świecie! I moja mama robi najlepszą szarlotkę!"   Czas przygotowania: 30 minut Czas pieczenia: 30-40 minut  Składniki: 3 kg jabłek gloster 2 łyżeczki cynamonu 1 łyżeczka gałki muszkatołowej  3/4 szklanki i 5 łyżek cukru 200 g masła 2 łyżeczki proszku do pieczenia  400 g mąki  2 jajka 2 łyżeczki soku z cytryny Najpierw przygotowujemy kruchy spód. Mąkę mieszamy z 3/4 szklanki cukru i proszkiem do pieczenia. Dodajemy zimne posiekane masło, jedno całe jajko i żółtko. Białko zostawiamy na później. Zagniatamy ciasto, formujemy je w kulę, przykrywamy folią spożywczą i wstawiamy do lodówki. Teraz zajmujemy się jabłkami. Jabłka myjemy, obieramy ze skórki, ścieramy na tarce. Połowę jabłek wkładamy do garnka, posypujemy 5 łyżkami cukru i dusimy około 10 minut (mieszając). Do pozostałych jabłek dodajemy sok z cytryny i mieszamy. Kiedy jabłka w garnuszku zrobią się miękkie, zdejmujemy je z ognia, mieszamy z jabłkami surowymi. Dodajemy cynamon, gałkę muszkatołową i mieszamy. Piekarnik nagrzewamy do temperatury 180 stopni. Blaszkę wyściełamy papierem do pieczenia. Z lodówki wyjmujemy kruche ciasto, odkrawamy 3/4, a resztę chowamy do lodówki. Blaszkę wyklejamy kruchym ciastem, gęsto nakłuwamy widelcem i smarujemy białkiem. Na cieście układamy przygotowane jabłka. Z lodówki wyjmujemy pozostałe ciasto, ścieramy je na tarce nad blaszką z ciastem, rozkładamy je równomiernie po całym cieście. Teraz szarlotkę wstawiamy do piekarnika na około 35-40 minut. Wyjmujemy ją, kiedy kruszonka się zarumieni. Studzimy na kratce i podajemy ciepłą lub zupełnie ostudzoną. 