Sezon karnawałowy w pełni, dlatego dzisiaj przepis na rogaliki z różą. Przepis na świetne ciasto drożdżowe do rogalików znaleźliśmy na Kwestii Smaku. Ciasto jest delikatnie kruche i wspaniale się rozpływa w ustach. Ponieważ nie jest słodkie, idealnie nadaje się do zabaw z nadzieniem. Można je też oprószyć cukrem pudrem bez obaw o przesłodzenie. Dzisiejsze rogaliki są klasyką gatunku, ponieważ wypełnione są konfiturą różaną. Prawdziwą konfiturą z owoców róży, a nie popularną wieloowocową marmoladą sztucznie aromatyzowaną dodatkami o smaku róży. A różnica w smaku jest kolosalna - prawdziwa róża jest delikatna i szlachetna. Cudna. Polecamy robić rogaliki z podwójnej porcji, bo szybko znikają.   Jednocześnie pragniemy podziękować naszym wspaniałym Mikołajom dzięki którym wyrabianie ciasta drożdżowego jest jedynie kwestią dostaw energii elektrycznej, a nie energii rąk ludzkich :)         Czas wykonania: 25 minut Czas oczekiwania: 1 godzina Czas pieczenia: 25 minut  Składniki: 100 g konfitury z owoców róży 250 g mąki               pszennej tortowej                100 g              masła 1/4 szklanki               ciepłego mleka                 25 g świeżych drożdży lub 12 g suchych drożdży 1 jajko 2 łyżki cukru               pudru                1 łyżeczka ekstraktu z wanilii 2 łyżki oleju  cukier puder do posypania Drożdże rozpuszczamy w mleku z cukrem.  Odstawiamy na 10 minut. Miękkie masło przecieramy z mąką, dodajemy  jajko, ekstrakt z wanilii i drożdże. Wyrabiamy 10 minut, aż ciasto  będzie miękkie, elastyczne i będzie odchodziło od ręki. Nasze ciasto wymagało dodania garści mąki, bo po 10 minutach było nadal klejące.  Jeśli dodamy dodatkową mąkę, to ciasto trzeba dokładnie wyrobić. Miskę w  której będzie wyrastało ciasto smarujemy olejem. Z ciasta formujemy  kulę, wkładamy do miski, przewracamy tak, by leżało natłuszczoną stroną  do góry, przykrywamy czystą ściereczką i odstawiamy do wyrośnięcia na 1 godzinę.   Piekarnik nagrzewamy do temperatury 200 stopni. Wyrośnięte  ciasto wyjmujemy z miski, dzielimy na trzy części. Każdą część  wałkujemy na okrągły placek o średnicy ok. 20 cm. Dzielimy każdy placek na 8  trójkątnych wycinków (przecinamy na pół, na pół i jeszcze raz na pół). Na każdej  szerszej części trójkąta kładziemy łyżeczkę konfitury i zawijamy  rogalik zaczynając od szerszej części i nadając mu na koniec wygięty kształt. Rogaliki układamy na blasze  wyścielonej papierem do pieczenia, zostawiając między nimi wolne  przestrzenie (trochę rosną w pieczeniu). Uwaga: żeby rogalik się nie rozwijał w pieczeniu, czubek trójkąta który zwijamy powinien znaleźć się pod spodem tak, by dociskał go ciężar rogalika. Wstawiamy do piekarnika na 20 minut.  Jeśli ktoś chce, by rogaliki ładnie błyszczały należy je przed  pieczeniem posmarować żółtkiem rozmąconym z 1 łyżką wody. Rogaliki studzimy i posypujemy cukrem pudrem. 