Czy zdarzyło Wam się kiedyś robić rosół i zostać z dużą porcją ugotowanego mięsa? Co robiliście? My robiliśmy naleśniki, pierogi, cannelloni. Ostatnio jednak zaczęliśmy mielić to mięso razem z częścią rosołowych warzyw i zapiekać na pszenno-żytnim kruchym spodzie. Mięso rosołowe jest suche dlatego w trakcie mielenia trzeba do niego dodać trochę rosołu. Jest też wygotowane z części swojego smaku - ale tutaj pole do popisu mają przyprawy. Tarta jest naprawdę smaczna i efektowna - wszystko dzięki skorupce z jajek i zapieczonym w niej orzechom włoskim.    Czas przygotowania: 15 minutCzas pieczenia: 30-40 minut Składniki: Kruchy spód         3/4 szklanki mąki pszennej 3/4 szklanki mąki pełnoziarnistej żytniej lub pszennej 1/2 kostki masła         1 łyżeczka soli         1 jajko Nadzienie         2 szklanki mięsa z rosołu zmielonego kilka łyżek rosołu          2 ugotowane marchewki (ewentualnie ugotowane pietruszka i seler)         2-3 łyżeczki majeranku          łyżeczka gałki muszkatołowej          sól pieprz Masa jajeczna         1 jajko         2 czubate łyżki mąki         5 łyżek mleka kilka orzechów włoskich Piekarnik nagrzewamy do 180 stopni. Formę do tarty smarujemy masłem. Wszystkie składniki na kruchy spód mieszamy do uzyskania jednolitej masy. Wylepiamy formę ciastem. Mięso mielimy z marchewką dodając kilka-kilkanaście łyżek rosołu tak, żeby mięso było wilgotne (dodając rosół sprawdzajcie czy mięso się lepi pozostając wilgotne). Do formy wylepionej ciastem dodajemy mięso rozkładając je równomiernie na powierzchni ciasta. Wszystkie składniki masy jajecznej mieszamy do uzyskania konsystencji gęstej śmietany. Jeśli masa jest za gęsta, dodajemy mleko. Jeśli za rzadka-odrobinę mąki. Na mięso wylewamy masę jajeczną. Układamy na niej orzechy włoskie. Wkładamy do piekarnika na minimum pół godziny - tarta jest gotowa, kiedy masa jajeczna jest ścięta i zapieczona na jasnobrązowo. Po wyjęciu z piekarnika czekamy z podaniem tarty około 5 minut, ponieważ gorący spód bardzo łatwo się rozpada. Dobrze smakuje z suszonymi pomidorami albo oliwkami. 