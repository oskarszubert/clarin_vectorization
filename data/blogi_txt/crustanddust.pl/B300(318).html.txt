Stir-fry to dla nas synonim pełnowartościowego, szybkiego obiadu. Kilka składników, wysoka temperatura, trochę mieszania i już. Ostatnio takie dania to dla nas jedyna szansa, żeby zjeść coś normalnego w domu. Cierpimy na permanentny niedoczas. Myślenie o Świętach zostawiamy na później. Tylko to leżakujące w lodówce ciasto piernikowe przypomina nam, że to już tak niedługo...        Czas przygotowania: 25 minut Składniki dla 2 osób:    300 g sznycla z łopatki wieprzowej    1 ząbek czosnku    10 g korzenia imbiru    1 brokuł    20 ml sosu sojowego    10 ml oleju sezamowego    10 g sezamu    200 g makaronu wonton    4 łyżki oleju     1 szklanka wody    15 g mąki ziemniaczanej     Na suchą patelnię wrzucamy ziarna sezamu i cały czas mieszając prażymy je około 2 minut, aż nabiorą złotego koloru. Zdejmujemy z patelni i odkładamy na talerzyk. Brokuły myjemy, odkrawamy różyczki, a pędy kroimy na małe kawałki. Do szklanki wlewamy wodę, wsypujemy mąkę ziemniaczaną i dokładnie mieszamy.  Mięso kroimy w plastry w szerokości 1 cm. Imbir obieramy i siekamy. Czosnek siekamy. Do miski wkładamy mięso, imbir, czosnek. Wlewamy sos sojowy i odstawiamy.  Makaron przygotowujemy zgodnie z przepisem na opakowaniu.   Na patelni rozgrzewamy połowę oleju, wrzucamy pędy brokułu i smażymy mieszając ok. 4 minut, dodajemy różyczki i smażymy mieszając kolejne 3 minuty. Zdejmujemy z patelni na talerz. Na tej samej patelni rozgrzewamy drugą połowę oleju, wrzucamy zawartość miseczki z mięsem i smażymy mieszając ok. 3 minut. Do mięsa dorzucamy brokuły, wlewamy mąkę ziemniaczaną wymieszaną z wodą i mieszając smażymy jeszcze minutę. Na patelnię wlewamy sos sojowy, dodajemy ugotowany makaron, mieszamy, przekładamy na talerze i serwujemy posypane sezamem. 