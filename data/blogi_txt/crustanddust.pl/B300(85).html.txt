Mogą być na Walentynki. Mogą być na urodziny zamiast tortu. Proste kapkejki (cupcakes - jak wolicie) z kremem z bitej śmietany i truskawkowej galaretki.   Nie możemy zbyt często pozwalać sobie na truskawki w domu, bo nasza alergiczka nie może ich jeść. Kiedy nasz czterolatek - prywatnie brat alergiczki - zażądał babeczek z kremem truskawkowym na urodziny, trochę nas zmroziło. Mieliśmy nawet taki plan, żeby zrobić wiśniowe i udawać, że coś nie tak z tymi truskawkami... Ale nie! Odczuliśmy ulgę czytając etykietę galaretki truskawkowej zrobionej przez jedną z polskich firm. Truskawkowa galaretka składa się m.in. z soku z czarnej rzodkwi i aromatu identycznego z naturalnym. Chyba pierwszy raz ucieszyliśmy się z czegoś sztucznego w jedzeniu.  Z podanego przepisu wychodzi 16 słodkich babeczek. Czas przygotowania: 30 minut  Czas oczekiwania: 30 minut Składniki:  1 1/2 szklanki mąki pszennej  1 łyżka proszku do pieczenia  1/2 szklanki cukru  1 jajko  3/4 szklanki maślanki  4 łyżki oliwy  400 ml śmietanki 36%  2 łyżki galaretki truskawkowej  6 łyżek wrzątku   Piekarnik nagrzewamy do temperatury 180 stopni. Blaszkę do muffinów wykładamy papierowymi papilotkami lub używamy gotowych twardych papilotek. W jednej misce mieszamy składniki sypkie - mąkę, proszek do pieczenia, cukier. W drugiej misce mieszamy jajko, maślankę i olej. Zawartość obu misek mieszamy łyżką tylko do połączenia składników (trzeba się powstrzymać i nie mieszać zawzięcie do otrzymania jednolitej i gładkiej masy, bo z takiej masy wyjdą twarde spody). Gotową masą napełniamy foremki do 1/2 ich wysokości. Wstawiamy do piekarnika i pieczemy ok. 20 minut - do "suchego patyczka". Wyjmujemy z piekarnika, dokładnie studzimy. W kubku rozpuszczamy 2 łyżki galaretki we wrzątku. Mieszamy do rozpuszczenia cukru, studzimy do temperatury pokojowej. Zimną kremówkę ubijamy mikserem na wysokich obrotach do uzyskania bitej śmietany. Pod koniec dodajemy galaretkę i chwilę miksujemy. Gotowy krem wyciskamy szprycą na babeczki. 