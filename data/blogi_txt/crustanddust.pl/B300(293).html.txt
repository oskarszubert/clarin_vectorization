Crust and Dust jest na krótkich wakacjach, stąd przerwa w publikowaniu przepisów. Siedzimy właśnie na rynku w Białymstoku, pijemy kawę - i z myślą o wszystkich pijących (lub pijających) kawę, publikujemy przepis na scones - gliniaste słodkie bułeczki do kawy. Kto nas regularnie czyta, ten pewnie zna scones z innych naszych przepisów. Tym razem pierwszoplanowymi dodatkami są płatki owsiane i suszone wiśnie. Wiśniowatość w najczystszej, skondensowanej postaci! I naprawdę opłaci się Wam poszukać tego dość rzadkiego składnika - smakują wyśmienicie!         Czas przygotowania: 15 minut Czas pieczenia: 18-20 minut  Składniki: 2 szklanki mąki 1/2 szklanki płatków owsianych (niebłyskawicznych) 1/3 szklanki białego cukru 1 łyżka proszku do pieczenia 1/4 łyżeczki soli  6 łyżek zimnego masła 1 szklanka suszonych wiśni 2 jajka 1/2 szklanki maślanki 1 łyżka wody Masło siekamy na małe kawałki. Piekarnik nagrzewamy do temperatury 190 stopni. Blaszkę na  której będziemy piec scones wykładamy papierem do pieczenia.  W dużej misce mieszamy mąkę, cukier, płatki owsiane, proszek do pieczenia, sól.  Dodajemy posiekane masło i wyrabiamy ciasto palcami do momentu kiedy grudki masła będą miały wielkość grochu. Dodajemy wiśnie i mieszamy. W drugiej misce rozkłócamy jedno jajko z maślanką. Wolno wlewamy składniki płynne do miski ze składnikami  sypkimi. Wyrabiamy ciasto ręką do połączenia składników. Z uzyskanej masy formujemy walec, sklejamy jego końce, spłaszczamy  ręką tworząc koło. Teraz ciasto kroimy na 12 trójkątów (najpierw kroimy  je na ćwiartki, a potem każdą ćwiartkę jeszcze na 3 części). Jajko rozkłócamy z łyżką wody i smarujemy nim powierzchnię naszych surowych jeszcze bułeczek. Gotowe  scones przekładamy na blaszkę i wkładamy do piekarnika na 18-20 minut. Po 15 minutach warto sprawdzić za pomocą patyczka czy ciasto jest już  upieczone. Upieczone scones wyjmujemy z piekarnika i studzimy. Jeśli chcemy je przechować -  to trzeba je zawinąć szczelnie w folię spożywczą. 