Na imprezy ze szwedzkim stołem trzeba przygotować dużo przekąsek, zwłaszcza jak spodziewamy się wielu gości. Dlatego pracowicie kolekcjonujemy i wypróbowujemy różne przepisy na szybkie, cieszące oko przekąski. To naprawdę użyteczne dania - również w sytuacjach, gdy idąc do kogoś wypada zabrać coś ze sobą. Jamie Oliver, opisujący swoją kulinarną podróż po Włoszech (mamy teraz tę książkę kucharską na warsztacie) przypomina najważniejszą zasadę rządzącą przekąskami: musi ich być kilka i muszą się od siebie odpowiednio odróżniać: na tle zimnych jedna powinna być ciepła, na tle słonych jedna powinna być kwaśna, na tle czerwonych jedna powinna być zielona itd. Tego Oliver nie pisze wprost, ale dobrze by było gdyby dały się przygotować szybko.Inspiracją do wykonania tego dania były przekąski sugerowane przez szwedzki sklepik w IKEA. Te oryginalne, sprzedawane w IKEI, mają w środku łososia marynowanego i sos koperkowy. Ale nie chcieliśmy iść po linii najmniejszego oporu i przygotować danie z trzech gotowych półproduktów. Wykorzystaliśmy więc w naszych zawijańcach wyborną musztardę pomidorową i łososia wędzonego. Te smaki idealnie się komponują, a z wyglądu przypominają trochę sushi.  Czas wykonania: 10 minut Składniki: 1 opakowanie chlebka polarnego (do nabycia w IKEA) 100 g łososia wędzonego 4 łyżeczki musztardy pomidorowej  Płaty chleba smarujemy cieniutką warstwą musztardy pomidorowej. Z jednej strony płata układamy paseczki wędzonego łososia, zwijamy w rulony i kroimy na plastry o grubości 2-3 cm. Koniec - przekąska imprezowa gotowa. 