Nowy Rok zaczynamy przepisem, który doskonale sprawdzi się na karnawałowych imprezach. Zawsze mówiono nam, że bajaderka to taki słodki śmietnik - okruchy z różnych ciast wymieszane z kakao, cukrem i margaryną miały być alternatywą dla wyrzucania sporej ilości ciasta. To sprawiało, że bajaderki uważaliśmy za wyrób cukierniczy drugiej kategorii. Nie udało się! M. uwielbia bajaderki, a A. choć może ich nie uwielbia, to ma do nich duży szacunek.  Bajaderki, które pokazujemy dzisiaj zostały stworzone od początku do końca po to, żeby być bajaderkami - nie są żadnym produktem ubocznym. Upiekliśmy intensywnie czekoladowy biszkopt (a nie kruche ciasto), dodaliśmy do niego konfiturę z cytryny i kiwi (pomarańczowa też będzie świetna), odrobinę likieru cytrynowego i masło. Każdą kulkę obtoczyliśmy w wiórkach kokosowych.      Czas przygotowania: 2 godziny    Składniki:   1 szklanka przesianej mąki 1/2 szklanki gorącej mocnej kawy 1/3 szklanki kakao szczypta soli 1 łyżeczka sody oczyszczonej 1 łyżeczka proszku do pieczenia 1 szklanka cukru 1 jajko 1/4 szklanki oleju 1 łyżeczki ekstraktu waniliowego 1/2 szklanki wody   75 g masła  3 łyżki konfitury  1/2 szklanki wiórków kokosowych   Piekarnik nagrzewamy do temperatury 180 stopni. Tortownicę wykładamy  papierem do pieczenia i smarujemy masłem. W misce mieszamy dokładnie  kakao i kawę. Do drugiej miski wsypujemy sól, sodę, proszek do  pieczenia, mąkę i cukier. Dokładnie mieszamy. Dodajemy jajka, olej,  ekstrakt waniliowy i wodę. Miksujemy na średnich obrotach około 2 minut.  Nie przerywając miksowania dodajemy kakao z kawą i miksujemy do połączenia składników. Gotową masę wlewamy do tortownicy, wstawiamy do  piekarnika i pieczemy 50 minut, do tzw. suchego patyczka. Upieczony  biszkopt wyjmujemy z piekarnika, zostawiamy w tortownicy na 20 minut.  Otwieramy tortownicę i pozostawiamy do całkowitego ostudzenia. Zimny  biszkopt kruszymy w palcach, aż zacznie przypominać piasek. W garnuszku zagotowujemy masło. Gorące masło wlewamy do pokruszonego biszkoptu, dodajemy konfiturę i ostrożnie mieszamy najpierw łyżką, a potem ręką - do powstania jednolitej masy. Na płaski talerz wysypujemy wiórki kokosowe. Z powstałej masy formujemy kulki wielkości orzecha włoskiego i obtaczamy je w wiórkach. Powtarzamy do wyczerpania składników. 