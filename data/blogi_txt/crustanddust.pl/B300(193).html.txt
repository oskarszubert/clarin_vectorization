Muffiny czekoladowo-miętowe są dla M. znakiem, że zbliżają się Święta! W  Polsce Święta mają zapach przypraw korzennych - cynamonu, kardamonu,  imbiru... W Stanach, te zapachy są zarezerwowane dla jesieni. Stąd też  wszystkie ciasta i ciasteczka z dyni czy słodkich ziemniaków doprawiane  są właśnie "pumpkin spice", składającą się przede wszystkim z cynamonu, imbiru i ziela angielskiego. Boże Narodzenie i Hannukah to zapach  czekolady i mięty. Te wszystkie czerwono-białe cukierki laseczki,  ciastka, ciasta mają w sobie nutkę mięty. Mięta i czekolada zwiastują Boże Narodzenie. Przynajmniej na naszym blogu.   Pewnie zastanawiacie się skąd wziąć ekstrakt miętowy. Jeśli nie macie takowego pod ręką, pójdźcie do apteki i kupcie krople żołądkowe. Działają cuda!      Czas przygotowania: 20 minut  Czas pieczenia: 20 minut    Składniki:  1 3/4 szklanki mąki pszennej  2 łyżeczki proszku do pieczenia  1/2 łyżeczki sody  1 szklanka cukru  2 łyżki kakao  1/2 tabliczki gorzkiej czekolady   1 szklanka mleka  1 jajko  1/3 szklanki oleju  2 łyżeczki ekstraktu miętowego (lub kropli żołądkowych) Piekarnik nagrzewamy do 180 stopni. Blaszkę do muffinów wykładamy  papilotkami. Czekoladę siekamy (każdą kostkę na dwie części).  Wszystkie suche składniki (mąkę, cukier, proszek do pieczenia, sodę,  kakao, czekoladę) mieszamy razem. W oddzielnej misce dokładnie łączymy  pozostałe składniki - mleko, olej, jajko i ekstrakt miętowy. Teraz łączymy zawartość obu miseczek. Mieszamy tylko do  połączenia składników - zbyt długie mieszanie sprawia, że muffiny robią  się gliniaste. Foremki napełniamy masą do 3/4 wysokości. Pieczemy 20-25 minut. Aby sprawdzić, czy babeczki są już upieczone, pod koniec pieczenia wbijamy w sam środek  jednej z nich drewniany patyczek. Jeśli jest suchy, wyjmujemy blaszkę.  Uwaga! Jeśli na patyczku zostaje sama czekolada, wtedy też wyjmujemy  blaszkę. Czekolada w pieczeniu się rozpuszcza :) 