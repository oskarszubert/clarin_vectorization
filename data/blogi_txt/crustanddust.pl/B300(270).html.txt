Na co dzień nie kupujemy sera koziego. Pierwszy raz spróbowaliśmy go w Hiszpanii - był dojrzały, twardy, intensywny w smaku, idealny do wina. Kolejny przyjechał do nas z Portugalii - był mniej dojrzały, zawierał odrobinę mleka krowiego, co nadawało mu delikatności. Ten dzisiejszy ser nie przypomina żadnego z powyższych. Przyjechał do nas z Czarnogóry, gdzie został kupiony u starszej pani hodującej kozy. Jest wyjątkowo miękki, delikatny, nieobarczony intensywnymi zapachami. Takiego sera nie jedliśmy nigdy. Takie kulinarne prezenty moglibyśmy dostawać codziennie. Poza tym przy okazji jedzenia quiche'a w tych upalnych warunkach zrozumieliśmy, dlaczego w krajach śródziemnomorskich zasadniczy posiłek je się wieczorem. Zgłodnieliśmy dopiero wieczorem, bo wczesnym popołudniem, w polskiej porze obiadowej, było nam w głowie jedynie jedzenie arbuza...   Czas przygotowania: 10 minut Czas pieczenia: 10 + 25 minut  Składniki: 1 opakowanie ciasta francuskiego 2 łyżeczki musztardy Dijon 1 duża kula sera mozzarella  3 pomidory 15 dkg sera koziego 1 łyżeczka soli 2 łyżeczki tymianku  Piekarnik nagrzewamy do temperatury 220 stopni. Formę na tartę smarujemy masłem i wylepiamy ciastem francuskim. Ciasto mocno nakłuwamy widelcem i wstawiamy do nagrzanego piekarnika na ok. 10 minut. Jeśli mamy porcelanowe kulki lub groch, możemy nimi obciążyć dno formy. Pomidory myjemy, kroimy w niegrube plasterki. Wyjmujemy z piekarnika zapieczone ciasto, smarujemy je cieniutką warstwą musztardy Dijon, na niej układamy cienkie plastry mozzarelli, potem plastry pomidora, które posypujemy rozkruszonym serem kozim. Wszystko doprawiamy solą, pieprzem i tymiankiem, wstawiamy do piekarnika na kolejne 25-30 minut. Wyjmujemy upieczony quiche, zostawiamy na kilka minut żeby stężał i serwujemy. 