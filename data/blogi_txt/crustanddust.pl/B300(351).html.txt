Szparagi już są! Zatem do dzieła - obieramy (idealna instrukcja tutaj), krótko gotujemy, posypujemy solą, pieprzem, skrapiamy oliwą z oliwek i jemy. Kiedy już się najemy szparagami w najprostszej formie i będziemy gotowi zagospodarować je inaczej, robimy tę tartę. Jest boska!  Uwaga techniczna: sery fontina i gruyere są bardzo drogie, więc możemy je zastąpić. Zamiast fontiny użyjmy mazdamera lub dobrego szwajcara, a zamiast gruyera użyjmy starego amsterdamu lub bursztynu.           Czas przygotowania: 60 minut  Składniki: 1 opakowanie ciasta francuskiego 1/2 kg obranych szparagów 1 szklanka tartego sera fontina/mazdamera lub dobrego szwajcara 1 szklanka tartego sera gruyere  1 łyżka posiekanej szalotki 2 żółtka 3 łyżki mleka 1/4 łyżeczki gałki muszkatołowej 2 łyżeczki soli 2 łyżeczki pieprzu 1 łyżeczka otartej skórki z cytryny 2 łyżki oliwy z oliwek Przygotowujemy dwa duże garnki.  Do pierwszego garnka lub wysokiej patelni wlewamy wodę na wysokość 5 cm i zagotowujemy. Do drugiego garnka wlewamy lodowatą wodę na wysokość 5 cm i dodajemy kilka kostek lodu. Do zagotowanej wody wrzucamy szparagi i gotujemy 3-5 minut (im grubsze tym dłużej) do momentu w którym staną się intensywnie zielone. Odcedzamy je i natychmiast wkładamy do garnka z zimną wodą. Zostawiamy je tam 2-3 minuty, wyjmujemy i dokładnie osuszamy ręcznikiem papierowym. Gotowe szparagi posypujemy 1 łyżeczką soli, łyżeczką pieprzu i oblewamy oliwą z oliwek tak, by przyprawy i oliwa równomiernie pokryły szparagi.   Piekarnik nagrzewamy do temperatury 200 stopni Celsjusza. Ciasto francuskie wałkujemy na prostokąt o wymiarach 25 cm na 40 cm. Nakłuwamy je widelcem na całej powierzchni i wstawiamy do piekarnika na 12-15 minut (ciasto musi być złote). Wyjmujemy i studzimy.  W miseczce mieszamy ser, szalotkę, żółtka, mleko, sól, pieprz i gałkę. Gotową mieszankę wykładamy na ciasto francuskie pozostawiając około 2 cm ostępu od brzegów. Na masie serowej układamy szparagi. Wkładamy do piekarnika i pieczemy około 15 minut (do momentu, kiedy ser się rozpłynie i stworzy się na jego powierzchni skorupka). Wyjmujemy, obsypujemy startą skórką cytrynową, czekamy 2 minuty, kroimy na prostokąty i serwujemy. 