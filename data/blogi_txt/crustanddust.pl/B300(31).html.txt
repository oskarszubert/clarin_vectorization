Obiecany przepis na wykorzystanie białek pozostających po wypiekach, w których używamy tylko żółtek (jak w tarcie z ricottą, którą opisywaliśmy poprzednio). Takich "asymetrycznych" przepisów jest zresztą dużo więcej: wiele ciast drożdżowych i kruchych wymaga żółtek, domowej roboty lody, semifreddo, tradycyjne tiramisu, zabaglione albo crema catalana, jeden z ulubionych deserów A. A przecież dobry kucharz nie powinien pozwolić sobie na marnowanie składników i nadmierną liczbę produktów ubocznych. Dlatego ten przepis może być bardzo użyteczny.  Ale przede wszystkim "brzydkie ale dobre" są - zgodnie ze swoją nazwą - smakowitymi ciasteczkami. Z tą brzydotą to trochę Włosi przesadzają - nie wyglądają aż tak strasznie. Zresztą, oceńcie sami na zdjęciu. Brutti ma Buoni świetnie nadają się do kawy. Nie są za słodkie, mają nutę kakao i likieru (można użyć amaretto, cointreau, czekoladowego, kawowego...), a do tego chrupią w nich orzeszki.  Ten przepis również wzięliśmy z książki Mario Battali Simple Italian Food: Recipes from My Two Villages.     Czas przygotowania: 5 minut Czas pieczenia: 30 minut  Składniki: 4 białka 1/2 szklanki cukru białego 3 łyżki mąki 1 łyżka ekstraktu waniliowego 1 łyżka likieru amaretto (lub czekoladowego) 1 łyżka kakao skórka otarta z jednej pomarańczy 1/2 szklanki posiekanych orzechów laskowych 1/4 szklanki posiekanych migdałów 1/4 szklanki orzeszków pinii (tym razem zastąpiliśmy migdałami)   Nagrzewamy piekarnik do temperatury 160 stopni. Blaszkę wykładamy papierem do pieczenia. Ubijamy białka na sztywną pianę. Do ubitych białek stopniowo dodajemy cukier i ubijamy jeszcze 2 minuty. Zatrzymujemy mikser i dodajemy mąkę, kakao, ekstrakt waniliowy, likier i skórkę z pomarańczy. Miksujemy kolejną minutę.Wyłączamy mikser, dodajemy posiekane orzechy i delikatnie mieszamy ręką ciasto. Nakładamy ciasto łyżką na blaszkę (po jednej łyżce, zostawiając ok. 4 cm przerwy). Pieczemy około 30 minut - ale już po 20 minutach pieczenia warto sprawdzić czy brzegi ciasteczek się nie przypiekły. Jeśli tak - wyłączamy piekarnik i wyjmujemy gotowe ciastka. Studzimy na kratce i przechowujemy w metalowej puszce (jeśli to możliwe). Idealne ciastka powinny być z zewnątrz chrupiące a w środku delikatnie wilgotne. 