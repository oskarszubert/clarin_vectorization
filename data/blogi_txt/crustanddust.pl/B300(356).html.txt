Pora na truskawki! Gdy tylko się pojawiają, w pierwszej kolejności staramy się zjeść odpowiednią porcję na surowo. Jak już się najemy surowymi truskawkami, to zaczynamy rozglądać się za tym, jak je przetworzyć. To pora na ciasta i desery truskawkowe, koktajle truskawkowe, kompot. A gdy i ten etap minie, staramy się zrobić trochę truskawkowych przetworów na zimę - a właściwie na kolejne miesiące gdy prawdziwych truskawek smakujących truskawkowo nie będzie już w sprzedaży. Wtedy pakujemy je w słoiki (jako konfitury) i do zamrażarki (w całości lub jako kremogen).  Dziś przepis z fazy drugiej - tzn. jesteśmy już w miarę najedzeni surowymi truskawkami i wykorzystujemy je w tarcie. Kruche ciasto, na nim puszysty jogurtowy mus (doskonale zastąpi krem budyniowy albo bitą śmietanę - również w tartach z innymi owocami), a na wierzchu soczyste, jędrne truskawki. Proste, smaczne, doskonałe na upalny dzień i przyjęcie w ogrodzie.              Czas przygotowania: 1 godzina Czas oczekiwania: co najmniej 4 godziny  Składniki: Spód: 1 szklanka mąki pszennej 6 łyżek zimnego masła 3 łyżki lodowatej wody 3 łyżki cukru pudru  Masa: 1 szklanka śmietanki 30% 5 łyżek cukru 1 łyżeczka żelatyny 1 łyżka wody 1 1/2 szklanki jogurtu naturalnego 1 łyżeczka rumu 200 g truskawek   Przygotowujemy kruchy spód. Mąkę  wkładamy do lodówki na kwadrans. Wodę wlewamy do plastikowej  butelki i  wkładamy na 5 minut do zamrażarki. Jeśli na bokach naczynia  pojawi się  lód, to dodajemy go do ciasta. Masło siekamy na drobne  kawałki i  wkładamy na moment do lodówki, żeby się ochłodziło. Mąkę  wyjmujemy z  lodówki, mieszamy z cukrem pudrem, dodajemy posiekane masło,  wodę i łączymy wszystkie składniki. Z powstałej masy formujemy kulkę, owijamy  ją folią spożywczą i wkładamy na kwadrans do lodówki. Piekarnik   nagrzewamy do 200 stopni.  Formę  do tarty smarujemy masłem i  wyklejamy ciastem. Nakłuwamy ciasto widelcem. Jeśli chcemy żeby było płaskie, równe i wyglądało profesjonalnie, przykrywamy je papierem do pieczenia,  obciążamy grochem lub porcelanowymi  kuleczkami. Wstawiamy do piekarnika  na 10 minut. Po tym czasie  zmniejszamy temperaturę piekarnika do 170 stopni, pozbywamy się grochu lub ceramicznych kulek, odkrywamy ciasto i  wstawiamy do  piekarnika na kolejne 7 minut. Spód nie powinien się zbyt mocno zarumienić. Upieczony spód studzimy. Pora na mus jogurtowy. Do szklanki wlewamy łyżkę wody, dodajemy żelatynę, mieszamy i odstawiamy na 5 minut. Do małego rondelka wlewamy 2 łyżki śmietanki i wsypujemy cukier. Podgrzewamy na średnim ogniu do rozpuszczenia cukru. Dodajemy żelatynę i mieszamy, aż masa w garnuszku będzie jednolita. Ściągamy z ognia i delikatnie studzimy. W misce ubijamy śmietanę na sztywno. W oddzielnej misce miksujemy jogurty naturalny, rum i masę cukrowo-żelatynową do uzyskania jednolitej masy. Dodajemy ubitą śmietanę i bardzo delikatnie mieszamy. Powstałą masę wykładamy na ostudzony spód, przykrywamy i wstawiamy do lodówki na min. 4 godziny.   Truskawki myjemy i szypułkujemy (kilka do dekoracji możemy zostawić z szypułkami). Osuszonymi truskawkami dekorujemy tartę. Z naszego doświadczenia po przygotowaniu tej tarty pierwszy raz wynika, że lepiej używać drobnych kawałków truskawek - wtedy tarta będzie się lepiej kroić. Mus jogurtowy jest po prostu bardzo delikatny (na pewno delikatniejszy niż kremy budyniowe w typowej tarcie z owocami). 