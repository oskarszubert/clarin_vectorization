Dziś - zgodnie z obietnicą - przystawka z  naszej białowieskiej wyprawy. Sezonowa jest w niej kalarepa - soczysta i  chrupiąca. Towarzyszy jej gruszka, która albo musiała dobrze się przechować albo przyleciała z cieplejszych krajów. Skrapiamy ją cytryną  nie tylko po to, żeby nie zbrązowiała, ale też po to, żeby dodać do  całości kwaśnej nuty. A na koniec - olej z pestek dyni, który w tym  daniu jest pełnoprawnym składnikiem a nie tylko jakimś "wykończeniem". W  zielonkawej gęstej cieczy jest zamknięta esencja ziemisto-orzechowego  smaku dyniowych pestek. Jeśli macie  problem z kupieniem oleju z pestek dyni (który świetnie nadaje się  również do sałatek albo do smarowania pieczywa - zamiast masła),  spytajcie o niego w ziołowej aptece. Czas przygotowania: 10 minut    Składniki:  1 gruszka  2 kalarepy  50 g orzechów włoskich (łuskanych)  3 łyżki oleju z pestek dyni  1/2 łyżeczki soku z cytryny           Gruszkę obieramy, usuwamy gniazda nasienne, kroimy w cienkie półplasterki.  Skrapiamy sokiem z cytryny. Kalarepki obieramy i kroimy w jak najcieńsze  półplasterki. Orzechy prażymy. Jak? Podobno są dwie szkoły. Pierwsza  mówi, żeby na suchą patelnię wrzucić orzechy i cały czas mieszając  podgrzewać je, aż zaczną intensywnie pachnieć. Wtedy należy je zdjąć z  patelni i przełożyć na płaski talerz. Druga szkoła mówi, żeby na patelni rozgrzać 1 łyżkę oleju z pestek winogron, wrzucić na to orzechy i  smażyć, aż nabiorą złotego koloru i mocno orzechowego zapachu. Orzechy  siekamy po prażeniu. Na talerzu układamy na zmianę plastry gruszki i  kalarepy. Skrapiamy olejem z pestek dyni, obsypujemy orzechami. 