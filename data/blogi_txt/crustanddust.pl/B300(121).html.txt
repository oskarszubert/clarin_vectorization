Tym razem potrawa kuchni włoskiej. Oczywiście nie jesteśmy w stanie podać jej pełnej nazwy, tak jak robi to zwykle Tessa Capponi-Borawska w swoich kulinarnych felietonach. Jesteśmy w stanie podać tylko przepis (z ostatniego numeru "Kuchni", z drobnymi modyfikacjami) i zapewnić, że małe drożdżowe placki ze śródziemnomorskimi dodatkami smakują wyśmienicie i są świetnym dodatkiem do wina.  PS. Saluti per Davide, i nostri fan italiani!     Czas przygotowania: 1 godzina Składniki:1 i 1/2 szklanki mąki pszennej1/2 szklanki mąki razowej15 g drożdży świeżych2 łyżeczki cukru1/2 szklanki letniego mleka2 łyżeczki soli1 łyżeczka nasion kolendry6 łyżek oliwy z oliwek 1 jajko  5 plastrów szynki parmeńskiej albo szwacwaldzkiej15 zielonych oliwek3 suszone pomidory z zalewy  Drożdże mieszamy z cukrem i 3 łyżkami letniego mleka. Odstawiamy na 5-7 minut, żeby ruszyły.Oba rodzaje mąki mieszamy z solą i nasionami kolendry, formujemy kopczyk na środek którego wbijamy jajo i wlewamy rozczynione drożdże i oliwę. Mieszamy wszystkie składniki wolno dolewając mleko. Ugniatamy ciasto, aż stanie się elastyczne. Jeśli stwierdzicie, że część składników nie chce się połączyć, dodajcie odrobinę ciepłego mleka, które wszystko zlepi. Wyrobione ciasto smarujemy odrobiną oliwy z oliwek i odstawiamy w ciepłe miejsce na pół godziny. W tym czasie siekamy szynkę, przekrajamy każdą oliwkę na 3 części i siekamy pomidory. Ciasto odkrywamy, wyrabiamy jeszcze 3 minuty, formujemy kulę i przecinamy na 8 równych części.  Z każdej części formujemy okrągły placek o grubości około 1 cm. Powstałe placki układamy na blaszce wyścielonej papierem do pieczenia i nakłuwamy widelcem w kilku miejscach. Przykrywamy ściereczką i odstawiamy na kwadrans, Rozgrzewamy piekarnik do 200 stopni.Na napuszonych bułeczkach układamy szynkę, oliwki i kawałki pomidora. Wstawiamy do piekarnika na 10-15 minut (lepiej żeby nie były zbyt blade, ale jak poleżą za długo w piekarniku - będą za twarde). 