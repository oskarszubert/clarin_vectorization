Tym razem przepis na pancakes - czyli amerykańskie placki, które oryginalnie podaje się z masłem i syropem klonowym w każdym szanującym się barze śniadaniowym. Na naszym blogu pojawił się już jakiś czas temu przepis zmodyfikowany - na czekoladowe pancakes, ale wracamy do klasyki i publikujemy przepis podstawowy. Zwykle jemy pancakes na piątkowe śniadanie. Podchodzimy do nich chyba mniej ortodoksyjnie niż przedstawiciele Narodu Wuja Sama - bo jemy je bez masła, a oprócz syropu klonowego stosujemy również bardziej swojskie dodatki - serek wiejski, dżem wiśniowy albo truskawkowy... Ostatnio posypaliśmy je po prostu cukrem pudrem.    Czas przygotowania: 10-15 minut  Składniki: 1 szklanka mąki 1 szklanka maślanki 1 jajko  1 łyżka rozpuszczonego masła (albo oleju)  1 łyżeczka sody  1/2 łyżeczki proszku do pieczenia szczypta soli 1 łyżeczka brązowego cukru 1/2 łyżeczki cynamonu i dodatki "na wierzch"  Pierwsza uwaga: jeśli nie mamy maślanki, nie trzeba koniecznie biec do sklepu albo rezygnować z przygotowywania tej potrawy. Można do szklanki mleka dodać sok z połowy cytryny, zamieszać i odstawić na 10 minut - maślanka gotowa. Wróćmy jednak do przepisu. Najpierw mieszamy sypkie składniki. W drugiej misce roztrzepujemy jajko, dodajemy maślankę i masło (lub olej). Łączymy składniki sypkie i płynne i mieszamy - raczej niedokładnie. Zasada jest prosta: im dokładniej wymieszane ciasto, tym bardziej gliniaste placki otrzymamy. I smażymy na rozgrzanej patelni na wolnym ogniu - bez tłuszczu (tłuszcz już jest w cieście). Gdy na smażonym placku zaczną się pojawiać bąbelki powietrza - to znak że trzeba go przewrócić na drugą stronę. Z podanych wyżej proporcji składników wychodzi około 10 placków - w sam raz na śniadanie/kolację dla dwóch osób. 