Proste rozwiązania są najlepsze. Właśnie takim prostym rozwiązaniem urodzinowego dylematu tortowego był ten tort. Proste i pyszne ciasto marchwiowe przełożone kremem z serka Philadephia, udekorowane wiórkami kokosowymi. Nie dość, że szybki w przygotowaniu (i dekorowaniu), to jest imprezowym pewniakiem - bo wszyscy lubią ciasto marchwiowe. Nie dodawaliśmy do niego rodzynek i orzechów, bo wiedzieliśmy, że te składniki bywają problematyczne. Jeśli macie problem z wyborem bezpretensjonalnego tortu, zróbcie tort marchwiowy.       Czas przygotowania: 45 minut  Czas pieczenia: 40-50 minut Składniki:  Ciasto  1/2 szklanki oleju  4 jaja  2 szklanki drobno utartej marchewki  2 szklanki mąki  1 1/2 szklanki cukru 2 łyżeczki proszku do pieczenia  2 łyżeczki cynamonu  2 łyżeczki sody  szczypta soli    Krem  1 opakowanie serka Philadephia  100 g masła w temperaturze pokojowej  4 czubate łyżki cukru pudru 1/2 szklanki wiórków kokosowych    Marchew obieramy i ścieramy na tarce z  małymi oczkami.   Nagrzewamy  piekarnik do temperatury 180 stopni. Tortownicę  o średnicy 26 cm wykładamy papierem do pieczenia, dno i boki smarujemy masłem, a następnie oprószamy mąką. Nadmiar mąki wysypujemy.   Jaja  ucieramy z cukrem na puszystą masę. Dodajemy stopniowo mąkę i olej, na końcu marchew, proszek do pieczenia, sodę i cynamon.   Pieczemy ok. 40 minut. Sprawdzamy patyczkiem, czy ciasto jest upieczone - jeśli nie, dopiekamy kolejne 10 minut i sprawdzamy ponownie. Wyjmujemy ciasto i studzimy.  Ostudzone ciasto przekrawamy na pół (najlepiej długim nożem z piłką). Masło ucieramy z cukrem i serkiem Philadephia na puszystą masę. Połową masy przekładamy tort, a drugą połową smarujemy równomiernie wierzch i boki. Posypujemy wiórkami kokosowymi. Przechowujemy w lodówce. 