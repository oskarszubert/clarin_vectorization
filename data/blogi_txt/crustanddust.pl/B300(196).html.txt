W Białymstoku istnieje pewna kawiarnia, która w swojej stałej ofercie, wydrukowanej w menu, ma muffiny gruszkowo-imbirowe. W praktyce, tych muffinów nigdy dotąd tam nie uświadczyliśmy, choć bywamy tam za każdym razem kiedy jesteśmy w pobliżu białostockiego rynku. Wytrwale o nie pytamy, z góry wiedząc, jakiej odpowiedzi się spodziewać: "niestety, nie ma - ale są czekoladowe i z owocami leśnymi". Ponieważ ostatnio w naszej lodówce zalegało 250 g imbiru (tak się go ostatnio pakuje w supermarketach!), stwierdziliśmy że trzeba coś z nim zrobić. A. posiekał imbir w wąskie paski, skandyzował w cukrowym syropie i zamknął w słoiku. Taki imbir świetnie nadaje się do zimowej herbaty, ale w muffinach z gruszkami sprawdza się jeszcze lepiej. Nie wiemy, czy tak smakowałyby te kawiarniane muffiny- widma, gdybyśmy je wreszcie upolowali... W każdym razie - były dla nas inspiracją.              Czas przygotowania: 1 godzina (imbir) + 10 minut (muffiny)  Czas pieczenia: ok. 20 minut Składniki:   Kandyzowany imbir 250 g świeżego imbiru 3/4 szklanki wody 3/4 szklanki cukru   Muffiny  1 1/2 szklanki mąki 2 łyżeczki proszku do pieczenia  1/2 szklanki cukru  1 łyżeczka imbiru w proszku  1 gruszka  3 łyżeczki posiekanego, kandyzowanego imbiru   1 jajko  3/4 szklanki mleka  1/4 szklanki oleju    Na początek - jak zrobić kandyzowany imbir? Kłącze imbiru obieramy ze skórki i kroimy na drobne paski. Gotujemy je w syropie cukrowym (1:1) na wolnym ogniu przez ok. 40-50 minut, aż w rondelku pozostanie lekko szklisty imbir i resztki gęstego syropu. Gorący nakładamy do słoiczka i zamykamy.   Pora na muffiny. Piekarnik nagrzewamy do temperatury 180 stopni. Blaszkę do muffinów wykładamy papierowymi papilotkami. Gruszkę obieramy i kroimy w drobną kostkę. Kandyzowany imbir drobno siekamy. W jednej misce mieszamy składniki sypkie - mąkę, proszek do pieczenia, cukier, imbir. W drugiej misce mieszamy jajko, mleko, olej, gruszkę i imbir. Zawartość obu misek mieszamy łyżką tylko do połączenia składników (trzeba się powstrzymać i nie mieszać zawzięcie do otrzymania jednolitej i gładkiej masy, bo z takiej masy wyjdą twarde muffiny). Gotową masą napełniamy foremki do 3/4 ich wysokości. Wstawiamy do piekarnika i pieczemy ok. 20 minut - do "suchego patyczka". Wyjmujemy z piekarnika, studzimy 5 minut i wyciągamy z blaszki. Gotowe muffiny można udekorować paseczkami kandyzowanego imbiru. 