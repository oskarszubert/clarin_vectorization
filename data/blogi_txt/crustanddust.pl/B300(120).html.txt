Już raz na naszym blogu pojawiła się focaccia. Ta dzisiejsza jest nieco inna - brak mąki żytniej sprawił, że ciasto jest delikatniejsze i bardziej puszyste. Ma też inny kształt, ponieważ została upieczona w tortownicy. Jeśli jednak wolicie focaccię chrupiącą, to polecamy rozwałkowanie jej na cienki placek i pieczenie w blaszce o wymiarach 20x30. Jeśli chodzi o dodatki, to można na nią położyć posiekany suszony pomidor, oliwki, szynkę parmeńską, kapary - kto, co lubi. W naszej dzisiejszej focaccii znalazły się oliwki zielone i czarne i szynka parmeńska. Podajemy ją z oliwą i dobrym winem. Focaccia jest idealną przekąską na letnie imprezy, jeśli oczywiście nie boimy się włączyć piekarnika...  Czas przygotowania: 15 minut Czas oczekiwania: 90 minut Czas pieczenia: 15-20 minut Składniki: 10 g świeżych drożdży 1 łyżka cukru 150 ml ciepłej wody 250 g mąki pszennej 1 łyżeczka soli 4 łyżki oliwy+do podania 15 oliwek zielonych 10 oliwek czarnych 3 plastry szynki parmeńskiej 1 łyżeczka oregano 1 łyżeczka tymianku pieprz Drożdże, cukier, 2 łyżki mąki i 6 łyżek ciepłej wody mieszamy do rozpuszczenia drożdży i odstawiamy na 10 minut. Mąkę przesiewamy do miski, mieszamy z solą, dodajemy 3 łyżki oliwy i wyrośnięte drożdże. Wyrabiamy ciasto przez około 10 minut, aż będzie miękkie i elastyczne. Układamy je w natłuszczonej formie, smarujemy powierzchnię 1 łyżką oliwy z oliwek, przykrywamy czystą ściereczką i odstawiamy do wyrośnięcia na 90 minut. Piekarnik nagrzewamy do 200 stopni. Wyrośniętą focaccię obsypujemy oliwkami, szynką, oprószamy oregano, tymiankiem i pieprzem. Wstawiamy do piekarnika na 15-20 minut - ciasto ma być zarumienione. Wyjmujemy, studzimy, kroimy na kawałki i podajemy. Jedna uwaga: aby zapobiec wysuszaniu oliwek i szynki podczas pieczenia przed ułożeniem na focaccii warto je wymieszać z 1 łyżką oliwy z oliwek. 