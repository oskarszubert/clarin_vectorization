Skoro powoli zaczyna się sezon truskawkowy, to i truskawek więcej na blogu. Dziś nasz zdecydowany faworyt wśród deserów truskawkowych. Trzy składniki, trzy minuty i gotowe. Zastanawialiśmy się trochę nad nazwą, jaką mu nadać. "Black-red- white" mogłaby być uznana za kryptoreklamę... Więc jest BNT, na wzór lapidarnych, ale kulinarnie znaczących skrótów "WZ" albo "BLT". Od święta można do tego dodać gałkę lodów waniliowych. Albo w bardziej rozbudowanej wersji: podać lody waniliowe z biszkoptem z nutellą i truskawkami. Żądni kulinarnych wrażeń mogą truskawki delikatnie skropić octem balsamicznym. Czas przygotowania: 3 minuty    Składniki:  1 biszkopt włoski (ladyfinger)  1 łyżeczka Nutelli  1 truskawka  Truskawkę myjemy, osuszamy, kroimy w plasterki. Biszkopt smarujemy nutellą. Układamy plastry truskawek. Serwujemy od razu po przygotowaniu. 