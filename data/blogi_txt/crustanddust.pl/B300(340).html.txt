Jeśli lubicie batoniki bounty albo ich amerykańskich krewniaków - almond joy, ta tarta jest stworzona dla Was. Na kruchym spodzie leży słodka masa z nieprawdopodobną ilością kokosa, czekoladowa polewa i... mała niespodzianka w postaci uprażonych migdałów. Wszystko robi się szybko i łatwo. Spód można upiec dzień wcześniej,  a potem przygotować białą masę i polewę. Migdały najlepiej kupić posiekane w słupki i je uprażyć na patelni, ale jeśli Wam się nie chce, to możecie użyć również nieprażonych. Tarta najlepiej smakuje delikatnie schłodzona. Polecamy wszystkim miłośnikom kokosa i czekolady (uwaga: potrzeba aż czterech jej tabliczek!).        Czas przygotowania: 1 godzina     Składniki:  1 1/4 szklanki mąki pszennej  1/4 szklanki zmielonych migdałów (można zastąpić mąką)  100 g zimnego masła  2 łyżki cukru  4-6 łyżek lodowatej wody  2 tabliczki białej czekolady    150 g wiórków kokosowych  50 g migdałów posiekanych w słupki  1 tabliczka gorzkiej czekolady  1 tabliczka mlecznej czekolady  200 ml śmietanki 30% lub 36%  1 łyżeczka masła    Spód blaszki na tartę wyściełamy papierem do pieczenia. W misce mieszamy mąkę, migdały, dodajemy posiekane zimne masło, cukier i delikatnie dolewamy wodę szybko wyrabiając masę. Kiedy wszystkie składniki się połączą, z ciasta formujemy kulę, zawijamy w folię spożywczą i wstawiamy do lodówki na 20 minut. Piekarnik nagrzewamy do temperatury 180 stopni Celsjusza. Z lodówki wyjmujemy ciasto i  wyklejamy nim blaszkę. Ciasto nakłuwamy widelcem i wstawiamy do nagrzanego piekarnika na około 20 minut (aż spód nabierze złotego koloru). Wyjmujemy z piekarnika i studzimy. W czasie, gdy pieczemy spód możemy uprażyć migdały. Wrzucamy je na suchą patelnię i cały czas mieszając prażymy na małym ogniu, aż będą złote. Wtedy od razu przekładamy je na płaski talerz.  Wszystkie czekolady łamiemy na kawałki. W rondelku zagotowujemy 100 ml śmietanki kremówki, zdejmujemy z ognia, dodajemy białą czekoladę, mieszamy do rozpuszczenia (jeśli czekolada nie będzie chciała się rozpuścić, rondelek musimy włożyć do gorącej wody i dalej mieszać). Do rozpuszczonej czekolady dodajemy wiórki kokosowe, dokładnie mieszamy i wykładamy na upieczony spód. Obsypujemy uprażonymi migdałami. W kolejnym rondelku zagotowujemy resztę śmietanki, zdejmujemy z ognia, dodajemy czekoladę mleczną i gorzką i mieszamy do uzyskania jednolitej konsystencji. Dodajemy masło i mieszamy, aż się rozpuści. Gotową masę czekoladową wylewamy na wierzch tarty, wyrównujemy nożem i wstawiamy do lodówki na 20 minut. 