Po raz kolejny publikujemy przepis na quiche - tym razem w wersji wegetariańskiej. Chrupiące ciasto francuskie otula tym razem zielone nadzienie ze szpinaku, brokułów i sera feta. Właśnie feta jest idealnym dodatkiem do szpinaku, który bywa problematyczny w przyprawianiu - a po dodaniu fety nie trzeba dodawać nic więcej. Potrawa jest całoroczna - szpinak i brokuły są sprzedawane jako mrożonki. Po raz kolejny używamy w przepisie gotowego ciasta francuskiego (z Biedronki lub z Lidla). Gdybyśmy mieli robić własne ciasto francuskie, trzeba by doliczyć jakieś 5 godzin na jego przygotowanie. Uznaliśmy, że się nie opłaca. To ma być szybkie danie obiadowe!   Czas przygotowania: ok. 15 minut Czas pieczenia: ok. 30-40 minut  Składniki: 1 rolka ciasta francuskiego 1/2 kg mrożonego szpinaku (rozdrobnionego) 10 małych różyczek brokułów (świeże lub mrożone)  pół opakowania sera feta 2 jajka 4 łyżki mąki 6 łyżek mleka łyżeczka oregano łyżeczka tymianku pieprz sól  Piekarnik rozgrzewamy do 200 stopni. Wykładamy formę do quiche'a ciastem francuskim (można użyć formy do tarty). Szpinak rozmrażamy w rondlu - odparowujemy wodę i mieszamy z fetą, dodajemy tymianek, oregano i pieprz, być może potrzebna będzie szczypta soli (do smaku). Wykładamy masę szpinakową na ciasto. Następnie obgotowujemy brokuły (wystarczy im jakieś 5 minut żeby zmiękły) i wciskamy w masę szpinakową. Przygotowujemy polewę: mieszamy jajka, mąkę, mleko i szczyptę soli, a następnie wylewamy na wierzch. My kładziemy na wierzch jeszcze skrawki ciasta francuskiego, które trzeba było obciąć przy wykładaniu formy (miałyby się zmarnować?). Quiche pieczemy ok. 30 minut w rozgrzanym piekrniku. Polewa jajeczna powinna całkowicie zastygnąć, a brzegi ciasta francuskiego - zarumienić się. Przed krojeniem warto na kilka minut odstawić nasz wypiek. Voila! 