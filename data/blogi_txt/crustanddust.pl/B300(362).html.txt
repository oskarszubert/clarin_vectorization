Dostaliśmy kolejną porcję sera korycińskiego, a z nim kolejne wyzwanie na stworzenie czegoś, co nie byłoby zwykłą kanapką.  M. już od dawna nosiła się z przygotowaniem Tartelette aux tomates et moutarde Dijon z przepisu Jacquesa opublikowanego w czerwcowym numerze Kuchni. Postanowiła więc zrobić wszystko tak, jak paryżanin Jacques, dodając od siebie podlaski ser koryciński. Prawie jak kuchnia fusion. Spód tarteletek jest rewelacyjny - delikatnie słodki i nieziemsko inny niż inne spody do tart. Jego słodycz idealnie podkreśla naturalną słodycz pomidorów. Musztarda zaś nadaje tarteletkom charakteru. Wkrótce na pewno wykorzystamy przepis na ten spód do zrobienia jakiejś nowości na słono. A może dodamy więcej cukru, odrobinę wanilii i zrobimy tarteletki z owocami? Namyślimy się. Tymczasem prezentujemy przepis na 9 małych tarteletek.Bon appetit!   Czas przygotowania: 10 minut Czas oczekiwania: 30 minut Czas pieczenia: 30 minut  Składniki: 1 szklanka mąki pszennej 1/4 łyżki soli 1 łyżka cukru 120 g dobrze schłodzonego masła 120 g naturalnego serka homogenizowanego (użyliśmy Bielucha) 4 łyżki musztardy Dijon 4 pomidory 200 g sera korycińskiego 3 łyżeczki tymianku   Mąkę, sól i cukier mieszamy. Dodajemy schłodzone masło i serek, zagniatamy. Ciasto o lekko niejednolitej konsystencji wkładamy do lodówki na pół godziny. Nagrzewamy piekarnik do 210 stopni. Pomidory kroimy w plastry, ser kruszymy. Foremki wylepiamy ciastem i wstawiamy na 10 minut do piekarnika. Wyjmujemy. Każdą tarteletkę smarujemy musztardą, układamy pomidory, posypujemy serem korycińskim i tymiankiem. Wstawiamy do piekarnika na kolejne 20 minut. Podajemy letnie. 