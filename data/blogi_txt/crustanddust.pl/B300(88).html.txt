Cytrynowe muffinki są letnią alternatywą dla wytrawnych i czekoladowych babeczek, chociaż te też mają swój niewątpliwy urok. Smakują słodkim orzeźwieniem, są lekkie i śliczne. W sam raz do kawki lub lemoniady. Inspiracją do ich zrobienia było ciasto bardzo cytrynowe i nasz nowy nabytek - barwniki spożywcze. W najbliższym czasie możecie się spodziewać kolorowych babeczek - musimy przecież zacząć zabawę z naszymi barwnikami.    Czas przygotowania: 10 minutCzas pieczenia: 20 minut Składniki:250 g mąki pszennej1/4 łyżeczki soli1/2 łyżeczki sody100 g masła 3/4 szklanki cukru białego2 jajka1 cytryna (skórka i sok) 1 szklanka maślanki kupionej lub domowej   Lukier 2 łyżki soku z cytryny          1/2 szklanki cukru pudru Pierwsza uwaga: jeśli nie mamy maślanki, nie trzeba koniecznie biec do sklepu albo rezygnować z przygotowywania muffinków. Można do szklanki mleka dodać sok z połowy cytryny, zamieszać i odstawić na 10 minut - maślanka gotowa. Można też zastąpić ją jogurtem naturalnym. Piekarnik nagrzewamy do temperatury 180 stopni. Blaszkę muffinkową wykładamy papilotkami. Wszystkie składniki sypkie (mąkę, sól, sodę) dokładnie mieszamy. Za pomocą miksera ubijamy masło z cukrem, aż powstanie puszysta masa, dodajemy po jednym jajku nieprzerywając miksowania. Do gotowej masy dodajemy sok i skórkę z cytryny, maślankę i dokładnie mieszamy. Teraz łączymy składniki sypkie z płynnymi delikatnie mieszając. Nie mieszajcie za długo, bo wytrąci się za dużo glutenu i muffinki będą gliniaste. Gotową masą wypełniamy papilotki na 3/4 wysokości, wstawiamy do nagrzanego piekarnika i pieczemy około 20 minut ( po 18 minutach warto sprawdzić patyczkiem, czy są już gotowe). Rumiane babeczki wyjmujemy z piekarnika. Możemy ozdobić je cytrynowym lukrem, który powstaje po dokładnym zmieszaniu soku z cytryny z cukrem pudrem. 