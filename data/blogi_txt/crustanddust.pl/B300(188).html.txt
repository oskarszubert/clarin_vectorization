Pamiętacie z dzieciństwa masło rybne? Pomarańczowe, stało w charakterystycznych drewnianych skrzynkach wyłożonych pergaminem, który z czasem pokrywał się tłustymi plamami? Przypomniało nam się ostatnio i pomaszerowaliśmy do  sklepu, żeby kupić coś podobnego. Niestety, pasta rybna na jaką natrafiliśmy zawierała... 55% wędzonej makreli, koncentrat pomidorowy, utwardzany tłuszcz roślinny, sól, cukier, gumę guar, skrobię kukurydzianą, wzmacniacze smaku i aromat dymu wędzarniczego, bo te 55% wędzonej makreli najwyraźniej nie wystarczyło żeby zapewnić wędzony posmak. Zrezygnowaliśmy z tej mikstury. Choć - kto wie - może taką samą jedliśmy w dzieciństwie?  Zrobiliśmy to po swojemu. Nasze masło rybne składa się z trzech składników: wędzonej makreli, masła i koncentratu pomidorowego. Okazało się, że żadnej soli ani - tym bardziej - aromatu dymu wędzarniczego nie trzeba było dodawać. Pięć minut pracy, świeżutka kajzerka i śniadanie gotowe. Czas przygotowania: 5 minut  Składniki: 25 dkg wędzonej makreli 3 łyżki masła 1 łyżka koncentratu pomidorowego   Makrelę obieramy upewniając się, że nie została żadna ość. Do misy blendera  wrzucamy makrelę, masło, dodajemy koncentrat. Blendujemy do uzyskania  jednolitej masy. Podajemy ze świeżym pieczywem. 