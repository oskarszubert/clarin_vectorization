Co zrobić w zimy wieczór, kiedy gości się u siebie w domu cudowną jedenastolatkę? Można oglądać TV, jeśli tylko się ją ma. Można grać w scrabble, ale to już zostało kilkakrotnie przećwiczone. Można też otworzyć swoją szufladę z akcesoriami do pieczenia i popatrzeć na jej zawartość. Owocem tego grzebania w papilotkach, wykrawaczkach i barwnikach są te muffiny. Jak się domyślacie z tytułu - są najprostszymi na świecie czekoladowymi muffinami. Ola koniecznie chciała dodać do nich białą czekoladę, absolutnie nie zgadzając się na gorzką. Na szczęście, na drodze negocjacji doszliśmy do porozumienia - my dajemy tabliczkę gorzkiej, a ona tabliczkę białej. Robienie muffinów nigdy nie wymagało takich kompromisów. Nigdy nam się też nie zdarzyło ważyć poszczególnych składników tylko po to, żeby pobawić się wagą. Dlatego dzisiaj nie podajemy czasu przygotowania, bo był on zupełnie niemierzalny.   Czas pieczenia: 20 minut  Składniki: 1 1/2 szklanki mąki pszennej 1/2 szklanki kakao  2 łyżeczki proszku do pieczenia 1/2 łyżeczki soli 3/4 szklanki cukru 1 szklanka mleka 2 jaja 1/3 szklanki oleju 1 tabliczka gorzkiej czekolady 1 tabliczka białej czekolady  Piekarnik nagrzewamy do temperatury 180 stopni. Blaszkę na muffiny wykładamy papilotkami. Czekoladę siekamy. Mąkę, kakao, cukier, proszek do pieczenia, sól i czekoladę mieszamy w jednym naczyniu. W drugiej miseczce mieszamy jajka z mlekiem i olejem. Łączymy zawartość obu miseczek do połączenia składników - nie mieszamy za długo, żeby nasze muffiny nie były twarde i gliniaste. Powstałą masą wypełniamy foremki do 3/4 ich wysokości. Wstawiamy do piekarnika na około 20 minut - warto sprawdzić patyczkiem, czy nasze muffinki są już upieczone. 