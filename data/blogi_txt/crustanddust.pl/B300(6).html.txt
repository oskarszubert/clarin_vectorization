Czas zacząć nowy rok na naszym blogu. Przez najbliższy czas spróbujemy pokazać kilka potraw ze świątecznego i z sylwestrowego stołu - nie pisaliśmy nic przez ten czas, ale zrobiliśmy trochę zdjęć i teraz zabieramy się za nadrabianie zaległości. Dziś babeczki - można powiedzieć, że "cudze", bo tylko częściowo powstały w naszej kuchni. Jakiś czas temu zaprzyjaźniona z nami Ania przygotowała je na imprezę i A. zakochał się w ich smaku od pierwszego spróbowania. Ta potrawa dowodzi, że kasza gryczana ma naprawdę duży niewykorzystany potencjał kulinarny. A. często wracał do gryczanych babeczek myślami, przypominał o konieczności zakupienia kasztanów lub sera koziego i... nic. Sami babeczek nie zrobiliśmy. Na szczęście Ania zrobiła je ponownie na Sylwestra i jeszcze raz mogliśmy się nimi cieszyć. Skąd wziąć kasztany? Ania kupiła zapuszkowane kasztany w Kuchniach Świata. Serek kozi pochodził z Krakowskiego Kredensu, ale można go dostać również w hipermarketach. Serek, z którym jemy babeczki jest naprawdę wyśmienity i idealnie współgra ze smakiem kaszy i kasztanów. Babeczki najlepiej smakują ciepłe, ale jedliśmy je również na śniadanie zupełnie zimne - i były równie dobre. Polecamy wszystkim poszukiwaczom dobrej przystawki!  I oczywiście przypis bibliograficzny: przepis znaleziony został w Wysokich Obcasach. Czas przygotowania: 45 minut Czas pieczenia: 25 minut Składniki: 1-1,5 szklanki ugotowanej kaszy gryczanej  100 g gotowych (ugotowanych) kasztanów 50 g łuskanych włoskich orzechów  1 cebula  3 łyżki oliwy  sól, pieprz  1/2 szklanki śmietany kremówki  2 jaja  masło  bułka tarta do wysypania foremek  Kaszę gotujemy i studzimy. Piekarnik nagrzewamy do temperatury 180 stopni. Blaszkę do muffinów wykładamy papilotkami. Możemy użyć też ramekinów - wtedy smarujemy je masłem i wysypujemy bułką tartą.  Orzechy i kasztany siekamy. Cebulę kroimy w kosteczkę i podsmażamy na patelni. Kaszę, kasztany, cebulę mieszamy i przyprawiamy solą i pieprzem. Jajka roztrzepujemy ze śmietaną i dodajemy do pozostałych składników. Powstałą masą wypełniamy foremki po brzegi (babeczki nie rosną ani troszeczkę). Pieczemy do zrumienienia około 25 minut. Podajemy posmarowane kremowym serem kozim (można zastąpić go serkiem typu philadelphia). 