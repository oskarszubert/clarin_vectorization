Masło orzechowe jest w naszym domu produktem podstawowej potrzeby. Nie żebyśmy jedli je codziennie - ale jak już nam się zechce, to zaspokojenie naszego apetytu przychodzi szybko: wystarczy sięgnąć do szafki z zapasem.  Zawsze kupujemy masło orzechowe w Marks Spencer, które po naszych testach zajęło najwyższe miejsce na podium, ex aequo z masłem Jiff, które jest dostępne przede wszystkim w USA (u nas jedynie w "Kuchniach Świata"). Masło orzechowe ma idealną konsystencję, smakuje prawdziwymi fistaszkami, w całości i do bólu nimi, niczym innym. I nie pojawia się na nim zniechęcająca warstewka tłuszczu... Ale tym razem mieliśmy w szafce inne masło, w skrócie mówiąc - nie posiadające tych wszystkich przymiotów. Postanowiliśmy, że trzeba je jakoś przetworzyć. I stąd pomysł na ucierane ciasto z masłem orzechowym. Dodaliśmy do niego jeszcze fistaszkową kruszonkę, żeby nie było wątpliwości, co jest tutaj dominującym składnikiem. Smakuje orzechowo. Idealne z kawą, jak się pewnie domyślacie.              Czas przygotowania: 20 minut Czas pieczenia: 30-40 minut  Składniki:  50 g miękkiego masła  150 g masła orzechowego  1 szklanka cukru  2 jajka  1 szklanka śmietany  2 szklanki mąki  2 łyżeczki proszku do pieczenia  1 łyżka cynamonu    kruszonka:  100 g zimnego masła  1/4 szklanki cukru  1/2 szklanki mąki  1 szklanka prażonych niesolonych orzeszków ziemnych   Piekarnik nagrzewamy do temperatury 180 stopni Celsjusza. Prostokątną blaszkę smarujemy masłem i obsypujemy mąką, której nadmiar wysypujemy (można użyć foremek do muffinów). Pozostałe miękkie masło, masło orzechowe i 3/4 szklanki cukru ubijamy mikserem na najwyższych obrotach przez 3 minuty, dodajemy jajka, śmietanę i ubijamy do uzyskania jednolitej masy (jeśli masa będzie wydawała się "zwarzona" to dlatego, że jest różnica temperatur składników i nie ma to wpływu na efekt końcowy). W oddzielnej misce dokładnie mieszamy mąkę z proszkiem do pieczenia. Mikserem na niskich obrotach mieszamy składniki sypkie z płynnymi do połączenia składników. W kubeczku mieszamy pozostały cukier z cynamonem. Na dno formy wykładamy połowę masy orzechowej, obsypujemy cukrem z cynamonem, przykrywamy pozostałą masą. Przygotowujemy kruszonkę. W misce mieszamy cukier z mąką, oddajemy posiekane zimne masło, orzeszki i wyrabiamy do uzyskania jednolitej masy. Powstałą kruszonkę wysypujemy na ciasto. Wstawiamy je do nagrzanego piekarnika na 25-30 minut (jeśli pieczemy w mniejszych foremkach) lub 40 minut, jeśli pieczemy w blaszce. W każdym razie, po 30 minutach warto sprawdzić patyczkiem czy ciasto jest upieczone, jeśli nie - zostawiamy je w piekarniku, żeby się dopiekło. Gotowe ciasto wyciągamy z piekarnika, pozostawiamy do ostudzenia i delikatnie wyjmujemy z formy. 