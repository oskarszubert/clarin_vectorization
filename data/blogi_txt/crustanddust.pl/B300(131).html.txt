Pamiętacie, jak w kreskówkach przedstawiani byli zahipnotyzowani bohaterowie? Albo zakochani? Zwykle w oczach kręciły im się kolorowe spirale - to było naszym pierwszym skojarzeniem z ciastkami cynamonowymi, które proponujemy Wam dzisiaj. Tak naprawdę, inspiracją były te bułeczki cynamonowe, które uwielbiamy. Moglibyśmy przy okazji poświęcić kilka akapitów na dywagacje dotyczące wyższości masła nad margaryną w wypiekach. Ale - jak mawiała Julia Child - there's nothing better than butter. Koniec.  Ciastka są po prostu świetne, hipnotyzują swoim wyglądem i smakiem. Są maślane, kruche i cynamonowe. Uwaga: mogą być bardziej czasochłonne niż zwykłe kruche ciasteczka - wałkowanie, rolowanie, chłodzenie i krojenie ciasta to czynności wymagające więcej cierpliwości, czasu i talentu niż zwykłe... toczenie kulek z ciasta   Te ciastka zgłaszamy do konkursu na Bloga Roku. Jeśli lubicie ten przepis, podoba Wam się nasza strona i chcecie sprawić przyjemność domorosłym cukiernikom - prosimy o Wasz głos. Można głosować klikając TUTAJ. Czas przygotowania: 1 godzina Czas pieczenia: około 10 minut Składniki: masa maślana: 1 szklanka miękkiego masła 1/3 szklanki cukru 3/4 szklanki cukru pudru 1 łyżeczka ekstraktu waniliowego 1 jajko 2 1/4 szklanki mąki  masa cynamonowa: 7 łyżek miękkiego masła  2 łyżki mąki 1 łyżka cynamonu 1/4 szklanki cukru brązowego jasnego 1 1/2 łyżeczki miodu   Przygotowujemy masę maślaną. Masło, cukier kryształ, cukier puder i ekstrakt waniliowy miksujemy na puszystą masę około 4-5 minut. Dodajemy jajko i miksujemy do uzyskania jednolitej masy - około minuty. Wsypujemy mąkę i miksujemy mikserem (z hakiem) lub wyrabiamy ręką do uzyskania jednolitej masy. Masa powinna być zwarta i bardzo lekko klejąca. Jeśli jest zbyt klejąca, ciasto wkładamy do lodówki na 10 minut - dzięki temu pozostanie kruche i będzie łatwiej się wałkować. Dodanie mąki może sprawić, że ciasto będzie twarde i gliniaste. Lepiej więc chwilę odczekać i dać mu ochłonąć.   Przygotowujemy masę cynamonową miksując wszystkie składniki na puszystą masę przez około 3 minut.   Na blacie lekko oprószonym mąką wałkujemy masę maślaną na prostokąt o formacie około 50% większym niż kartka A4. Brzegi obkrawamy nożem tak, by prostokąt był równy - dzięki temu ciasteczka będą wyglądały perfekcyjnie. Powierzchnię masy maślanej smarujemy masą cynamonową przy pomocy szerokiego noża. Zaczynając od dłuższego brzegu, zwijamy masę w rulon. Końcówkę delikatnie przyklepujemy palcami, żeby "zamknąć" białą część. Dzięki temu masa cynamonowa nam nie wypłynie, a ciastka będą miały ładną białą otoczkę. Dla pewności, cały rulon obracamy delikatnie 2 razy - to powinno wyrównać ewentualne nierówności na powierzchni. Ciasto dzielimy na pół. Każdy rulon obtaczamy folią spożywczą i wkładamy do zamrażarki na 10 minut. Po 10 minutach przewracamy rulony "na bok" tak aby zrolowane ciasto "okrzepło" w kształcie równych walców. W tym czasie nagrzewamy piekarnik do 180 stopni i dwie blaszki do ciastek wyściełamy papierem do pieczenia.  Po kolejnych 10 minutach rulony wyjmujemy z zamrażarki (tzn. ciasto w zamrażarce spędza łącznie 20 minut) i kroimy w poprzek na plastry o grubości 0,5 cm. Jeśli nasze plastry nie są idealnie okrągłe, możemy je delikatnie uformować rękami przed ułożeniem na blaszce. Surowe ciastka układamy na blaszce pozostawiając między nimi ok. 2 cm wolnego miejsca i wkładamy do piekarnika. Po 10 minutach sprawdzamy czy ciastka są złote - jeśli nie, zostawiamy je w piekarniku na kolejne 2 minuty i sprawdzamy. Upieczone ciastka zostawiamy na blaszce i po 10 minutach przekładamy na kratkę do ostygnięcia. Bardzo ważne jest, żeby nie ruszać gorących ciastek, ponieważ kruszeją dopiero po wyjęciu z piekarnika i przenoszenie ich mogłoby je zniszczyć. 