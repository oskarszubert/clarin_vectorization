Dzisiaj przedstawiamy nasze pomysły na śniadanie walentynkowe. Robimy to zawczasu, żebyście jeszcze jutro zdążyli kupić składniki. Proponujemy jedzenie, które każdy będzie potrafił zrobić: jajecznicę z ostrym karmelizowanym boczkiem i serduszka z ciasta francuskiego z serowo-szynkowym nadzieniem. Wszystko naprawdę można przygotować rano, więc są to śniadania prawdziwie walentynkowe, nawet jeśli Walentynki wypadają w dzień pracujący. Opcja dla wegetarian: przygotowując serduszka pomijamy szynkę i używamy sera na podpuszczce mikrobiologicznej. Do tego, oczywiście, świeżo wyciskany sok pomarańczowy i kawa. Życzymy Wam dużo miłości! I smacznego!                    Czas przygotowania: 30 minut   Jajecznica z karmelizowanym na ostro boczkiem   Składniki:  3 plastry boczku  1 łyżeczka miodu  1 łyżeczka chilli  1 łyżka masła  2 jajka  5 łyżek mleka  szczypta soli i pieprzu  kilka pomidorków koktailowych    Do miski wbijamy jajka, dodajemy mleko, sól i pieprz. Mieszamy - niezbyt mocno. Na patelni rozgrzewamy 1 łyżeczkę masła, dodajemy boczek, smażymy minutę. Dodajemy miód, chilli, smażymy jeszcze minutę, żeby miód się skarmelizował. Zdejmujemy z patelni. Patelnię przecieramy, rozgrzewamy resztę masła i smażymy jajecznicę. Podajemy z boczkiem i pomidorkami koktajlowymi.    Śniadaniowe serca  Składniki:   1 opakowanie ciastka francuskiego  4 plasterki sera   4 plasterki szynki  1 jajko  1 łyżka wody Piekarnik nagrzewamy do temperatury 200 stopni Celsjusza. Z ciasta wykrawamy foremką (jak do pierniczków) parzystą ilość serduszek. Połowa będzie spodem, a połowa wierzchem serduszek. Na środku każdego spodu układamy ser i szynkę (w zależności od wymiarów foremki trzeba je odpowiednio przyciąć tak, by nie wystawały poza ciasto). Ser i szynka nie mogą dotykać brzegu serduszka, bo ser topiąc się wypłynie z serca. Przykrywamy kolejnym serduszkiem i przy pomocy widelca sklejamy je (przykładamy widelec do brzegu serduszka, dociskamy). Jajko wbijamy do miski, dodajemy wodę, dokładnie rozkłócamy. Takim jajkiem smarujemy wierzch serduszek. Z pozostałego ciasta - żeby się nie zmarnowało - możemy wykrawać mniejsze serduszka i podać je z jajecznicą. Wszystkie serca układamy na blaszce wyścielonej papierem do pieczenia, wstawiamy do piekarnika i pieczemy do zarumienienia - około 10 minut. Jeśli nie macie foremki w kształcie serduszka, użyjcie noża. Żeby serca były równe możecie zrobić wzorcowe z kartonu. 