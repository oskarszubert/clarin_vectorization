Przyszedł weekend, a  przepisu na ciastka nie mamy. Pierwszy raz od bardzo długiego czasu nie udały nam się ciastka. Coś po prostu nie wyszło. Wyjęliśmy z piekarnika pięknie zarumienione ciasteczka z M Msami, niecierpliwie poczekaliśmy, aż ostygną. Wzięliśmy je do ust i poczuliśmy, że coś jest nie tak. Dlatego dzisiaj przepisu na ciastka nie będzie. Za to będzie przepis na coś, co nam naprawdę wyszło.   Jest to propozycja na szybką sobotnią kolację lub niedzielny obiad. Pyszny pstrąg pieczony w soku pomarańczowo-cytrynowym z nutką tymianku i czarnymi oliwkami. Można go podać z grillowaną foccacią lub ugotowanym białym ryżem. Ryba jest delikatna i rozpływa się w ustach. Naprawdę jest pyszna! Podajemy proporcje na obiad dla dwóch osób.           Czas przygotowania: 20 minutSkładniki:2 filety z pstrąga po 150 g każdy 1 pomarańcza o wadze ok. 200 g 6 gałązek tymianku 8 czarnych oliwek bez pestek 1 łyżeczka soli 1 łyżeczka pieprzu 2 łyżki oliwy z oliwek 1 cytrynaPiekarnik nagrzewamy do temperatury 170 stopni Celsjusza.Rybę myjemy, suszymy, posypujemy solą i pieprzem. Układamy na dnie naczynia żaroodpornego. Na rybie kładziemy gałązki tymianku. Oliwki przekrawamy na pół.Pomarańczę przelewamy wrzątkiem,  przekrawamy na pół. Z jednej połówki wyciskamy sok tak, by otrzymać ¼ szklanki świeżego soku. Resztę pomarańczy kroimy w plastry (ze skórą) o grubości 3-5 mm. Z cytryny wyciskamy ¼ szklanki soku.W szklance mieszamy sok cytrynowy, sok pomarańczowy i oliwę. Zalewamy nimi rybę. Plastrami pomarańczy otulamy rybę (część z nich powinna znajdować się pod filetami, część między nimi, inne na wierzchu). Wstawiamy do nagrzanego piekarnika na 10 minut. Po 10 minutach rybę obsypujemy połówkami oliwek i wstawiamy do piekarnika na kolejne 5 minut. Serwujemy gorącą. 