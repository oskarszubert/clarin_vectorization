Wszystkim, którzy w ten długi weekend odpoczywają i tym, którzy musieli zostać w pracy polecamy to pyszne śniadanie: wędzony boczek w miodzie i sosie klonowym (w przypadku braku sosu - może być w samym miodzie), hojnie obsypany pekanami lub orzechami włoskimi. To idealna propozycja na śniadanie lub brunch. Po pierwsze - przygotowanie zajmie Wam ledwie kwadrans. Po drugie, piękny zapach obudzi nawet największego śpiocha. Po trzecie, nie ma nic lepszego niż połączenie słonego ze słodkim. I te chrupiące orzechy...  Podajemy składniki na dwie porcje. Uwaga techniczna: ilość boczku zależy od indywidualnych możliwości. Zasada jest taka, że na plaster boczku przeznaczamy 1/2 łyżeczki miodu i 1/2 łyżeczki syropu klonowego.      Czas przygotowania: 15 minut  Składniki: 6 plastrów wędzonego boczku 3 łyżeczki miodu 3 łyżeczki syropu klonowego 50 g pekanów lub orzechów włoskich 4 jajka 3 łyżki masła  2 kromki pieczywa tostowego   Piekarnik nagrzewamy do 200 stopni Celsjusza. Blaszkę, na której będziemy piec boczek wykładamy papierem do pieczenia. Orzechy drobno siekamy. W miseczce mieszamy miód i syrop klonowy. Na blaszce układamy plastry boczku, każdy z nich smarujemy łyżeczką miodu z syropem, obsypujemy orzechami. Wstawiamy do piekarnika na 10-15 minut (boczek musi być przypieczony i chrupiący, z delikatną karmelową skorupką - wszystko zależy od tego jak piekarnik trzyma temperaturę). Chleb tostujemy, każdą kromkę smarujemy masłem.   Teraz przepis na jajka sadzone idealne (gdybyście nie mieli swojego). Do miseczki wbijamy jajka jedno po drugim i upewniamy się, że są dobre. Posypujemy 1/2 łyżeczki soli. Na patelni rozgrzewamy dwie łyżki masła, czekamy aż masło się spieni i na to spienione masło delikatnie wylewamy jajka. Patelnię przykrywamy pokrywką i czekamy do momentu, w którym białko będzie ścięte.  Z piekarnika wyjmujemy boczek, układamy na talerzach. Podajemy z jajkami i tostem. 