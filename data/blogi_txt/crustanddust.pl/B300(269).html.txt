Dziś sprawdzony przepis na szybkie danie obiadowe (ale nadaje się też na gorącą kolację). Quiche jest w zasadzie wynalazkiem bardzo podobnym do tarty - tyle że zamiast kruchego ciasta mamy tutaj ciasto francuskie. Oczywiście, planujemy wreszcie się zdobyć na zrobienie własnego ciasta francuskiego, ale póki co idziemy na łatwiznę i kupujemy gotowe ciasto francuskie (w Lidlu albo w Biedronce - próbowaliśmy innych i stwierdziliśmy, że te są jednak najlepsze). To znacznie przyspiesza przygotowanie. Mamy kilka wypróbowanych kombinacji nadzienia do quiche'a (pewnie jeszcze o nich napiszemy na blogu). Wersja porowa ma wyrazisty smak i jest wyjątkowo fotogeniczna, przynajmniej na etapie półproduktów ;)   Czas przygotowania: 20 minut Czas pieczenia: ok. 30-40 minut  Składniki: 1 rolka ciasta francuskiego 10 cienkich plastrów boczku wędzonego 2-3 pory 2 łyżki masła  2 jajka 5 łyżek mleka sól pieprz tymianek Piekarnik rozgrzewamy do 200 stopni. Na początku kroimy pory - dość drobno, same końcówki, bez liści. Przygotowujemy też spód quiche'a - czyli wykładamy foremkę do tarty arkuszem ciasta francuskiego i nakłuwamy je widelcem, żeby nie rosło podczas pieczenia. Boczek (najlepszy już w plastrach) kroimy na wąskie paski i podsmażamy na patelni - bez dodatkowego tłuszczu i nie za długo, żeby go nie wysuszyć. Podsmażony odkładamy do miseczki. Następnie na tej samej patelni roztapiamy 2 łyżki masła i szklimy na maśle na wolnym ogniu przygotowane wcześniej pory. Odkładamy pory do miseczki z boczkiem. W drugim naczyniu przygotowujemy masę jajeczną: mieszamy jajka, mleko, szczyptę soli, pieprz, porządną szczyptę tymianku (mogą być też zioła prowansalskie). Wlewamy masę jajeczną do miseczki z porami i boczkiem i delikatnie mieszamy - tak żeby masa oblepiła wszystkie składniki (nie udałoby się to, gdybyśmy ją po prostu wylali na wierzch). Wykładamy farsz na ciasto i wstawiamy do piekarnika na ok. 30 min. Wierzch powinien być zarumieniony. Uwaga: po wyjęciu z piekarnika quiche musi postać jakieś 5-10 minut - będzie go łatwiej kroić. 