Powoli zaczyna się sezon truskawkowy. Truskawki ciągle jeszcze przyjeżdżają do nas z cieplejszych krajów, ale już wkrótce będzie można spokojnie kupować nasze polskie owoce (zabrzmiało patriotycznie!). Póki co, nie mogliśmy się oprzeć tym wielkim, czerwonym truskawkom z Hiszpanii i zrobiliśmy z nich tartę. Niektórzy nie mają piekarnika, a inni (np. my) mają piekarnik wymagający - czyli taki, który z pewnymi czynnościami sobie nie radzi. Nie radzi sobie z zapiekaniem góry ale idealnie sprawdza się w przypalaniu spodów, piecze lepiej z prawej strony, etc. Brzmi znajomo?  Dzisiaj przepis na tartę, która nie wymaga opanowania obsługi piekarnika do perfekcji. W ogóle nie wymaga posiadania piekarnika i znajomości obsługi żadnych urządzeń grzewczych - poza kuchenką, na której trzeba będzie podgrzać masę. Tartę robi się dość prosto: słodki spód z ciastek, rozpływająca się na nim masa czekoladowa i mus jogurtowo- truskawkowy. Dobrego majowo-truskawkowego weekendu!        Czas przygotowania: 20 minut  Czas oczekiwania: minimum 6 godzin Składniki:   1 opakowanie (175 g) ciastek owsianych z kokosem 60 g rozpuszczonego gorącego masła  500 g truskawek  8 łyżek cukru 1 łyżka żelatyny  2 łyżki wody  200 g gorzkiej czekolady 300 ml śmietanki 30%  400 ml jogurtu naturalnego   Formę do tarty wykładamy folią spożywczą tak, aby wystawała poza brzeg. Ciasteczka owsiane wkładamy do malaksera razem z rozpuszczonym masłem i miksujemy do uzyskania jednolitej masy (możemy je również zmiażdżyć w dłoniach a potem połączyć z roztopionym masłem). Gotową masę ciasteczkową wykładamy na spód formy do tarty, dociskamy i wstawiamy do lodówki na 10 minut.   Truskawki myjemy. Połowę truskawek blendujemy z cukrem. Resztę zostawiamy do dekoracji.   W 2 łyżkach zimnej wody rozpuszczamy żelatynę, odstawiamy na 5 minut. Zblendowane truskawki wlewamy do małego garnuszka i doprowadzamy do wrzenia, zdejmujemy z ognia, dodajemy żelatynę i mieszamy do jej całkowitego rozpuszczenia (około 1 minuty). Odstawiamy i zabieramy się za czekoladowy ganache, który wyląduje na spodzie z ciastek.  Z lodówki wyciągamy spód tarty. W garnuszku zagotowujemy 100 ml śmietanki, gdy zacznie wrzeć ściągamy z ognia, wrzucamy połamaną w kostki czekoladę, czekamy minutę. Dokładnie mieszamy do uzyskania jednolitej masy. Polewamy nią równomiernie ciasteczkowy spód. Pozostałą śmietankę (200 ml) ubijamy mikserem na wysokich obrotach na sztywno. Do ostudzonego musu truskawkowego z żelatyną dodajemy jogurt naturalny, dokładnie mieszamy. Masę jogurtowo-truskawkową łączymy bardzo delikatnie z ubitą śmietanką. Wykładamy ją na tartę. Wszystko wstawiamy na noc do lodówki. Przed podaniem tartę dekorujemy świeżymi truskawkami. 