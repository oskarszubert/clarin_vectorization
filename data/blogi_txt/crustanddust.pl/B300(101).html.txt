- Mamo, czy mogę zjeść lody? - Nie, bo nie jadłeś śniadania. - Ale ja nie chcę ich jeść na śniadanie. Ja chcę je zjeść przed śniadaniem!   Mama ma zafrasowaną minę i zastanawia się co zrobić. Z zasady, lodów się nie je na śniadanie, ale przecież trzylatek twierdzi, że chce je jeść przed śniadaniem. Jest więc cień szansy, że zje potem śniadanie. Mama zaczyna więc dokładnie tłumaczyć, że dzisiaj jest wyjątkowy dzień i z tej okazji można zjeść lody na śniadanie. Trzylatek ma zdziwioną minę i mówi "ale mówiłem, że ja chcę je zjeść przed śniadaniem". Zjada kanapkę lodową, a potem siada przy stole i mówi "Jestem głodny. Czy zrobisz mi na śniadanie jajecznicę?"     To nie jest wymyślona historia - to rzeczywistość, która pokazuje, że "przed" naprawdę znaczy przed, a nie zamiast, że dzieci są uważne. I że czasem można zrobić wyjątek i zjeść lodową kanapkę przed śniadaniem. Szczególnie, jeśli sami ukręcimy lody.        Czas przygotowania: 10 minut    Składniki:  2 ciasteczka belVita z orzechami i czekoladą  2 łyżki domowych lodów waniliowych Ciastko smarujemy lodami, przykrywamy kolejnym ciastkiem i serwujemy.      Przepis na domowe lody:  1 szklanka mleka  1/3 szklanki cukru  1 laska wanilii  2 szklanki śmietanki 36%  6 żółtek      Laskę wanilii przekrawamy wzdłuż. Przeciągamy po niej nożem tak, by wyciągnąć ziarenka. Do rondelka wlewamy mleko, dodajemy cukier, ziarna wanilii i przekrojoną laskę wanilii. Podgrzewamy, aż mleko będzie gorące, ale nie będzie się gotować. Przykrywamy i odstawiamy na minimum godzinę (laskę zostawiamy w środku - ma oddać cały aromat). Wyciągamy wanilię. W miseczce rozkłócamy żółtka. Mleko podgrzewamy i gorące bardzo wolno wlewamy do żółtek ciągle mieszając. Żółtka i mleko wlewamy z powrotem do rondla, stawiamy go na ogniu i mieszając podgrzewamy, aż masa zacznie gęstnieć, ale nie gotować się (nie powinna spływać po łyżce). Do gorącej masy dolewamy śmietankę, mieszamy. Odstawiamy do ostygnięcia, następnie wstawiamy do lodówki na noc. Schłodzoną masę wlewamy do misy maszyny do lodów i postępujemy zgodnie z instrukcją producenta. 