Najpierw zobowiązania. Tydzień temu ogłosiliśmy konkurs z Menu Domowym na krótkie opowieści o zakupach. Decyzją zespołu Menu Domowego, tygodniowy pakiet dla dwóch osób wygrywa Małgorzata Białobrzycka, której serdecznie gratulujemy!     Teraz jedzenie. Dzisiaj przepis na szybkie i bardzo proste danie, które sprawdziło się na naszym stole już wielokrotnie. Zainspirowaliśmy się sałatką, którą kiedyś jedliśmy w jednym z naszych ulubionych bistro w USA. Sos, który sam w sobie wydaje się nieco mdły, w połączeniu ze składnikami sałatki ma cudowną właściwość: wydobywa smaki i łączy je w apetyczną całość, oczywiście z orientalnym posmakiem. Zamiast piersi z kurczaka, możemy użyć piersi z indyka. Podajemy proporcje dla 2 osób. Czas przygotowania: 30 minut    Składniki:  250 g piersi z kurczaka   4 łyżki oleju    400 g sałaty rzymskiej    30 g płatków migdałowych    10 g ziaren sezamu    100 g grzanek Sos:    2 łyżki octu ryżowego    2 łyżki sosu sojowego    2 łyżki oleju sezamowego    6 łyżek oleju roślinnego    ¼ łyżeczki pieprzu kajeńskiego            Sałatę myjemy, suszymy ręcznikiem papierowym i wrzucamy do miski.  Na suchą patelnię wrzucamy płatki migdałowe i mieszając prażymy do momentu, kiedy płatki nabiorą złotego koloru (około 2 minut). Zdejmujemy z patelni. Na rozgrzaną i suchą patelnię wrzucamy ziarna sezamu, prażymy około 30 sekund ciągle mieszając. Zdejmujemy z patelni. Pierś z kurczaka myjemy, kroimy w paski o grubości ok. 3 mm i długości około 4 cm,  posypujemy szczyptą soli i pieprzu.  Na patelni rozgrzewamy 4 łyżki oleju, wrzucamy pokrojonego kurczaka i smażymy, aż mięso nabierze złotego koloru – około 5 minut.   W trakcie, gdy kurczak się smaży przygotowujemy sos. Do wysokiej szklanki wlewamy ocet ryżowy, sos sojowy, olej sezamowy, olej roślinny, wsypujemy pieprz kajeński i energicznie mieszamy do uzyskania jednolitego, gęstego sosu.   Na talerzu układamy sałatę, posypujemy ją płatkami migdałowymi i ziarnami sezamu, oblewamy sosem, posypujemy grzankami. Na wierzch kładziemy kawałki kurczaka zdjętego z patelni. 