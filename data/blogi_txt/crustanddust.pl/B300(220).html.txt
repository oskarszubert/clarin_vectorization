Dziś ciąg dalszy śniadaniowych inspiracji. Czy do bólu tradycyjna owsianka może być w ogóle inspirująca? Przez dłuższy czas płatków owsianych używaliśmy tylko jako składnika ciasteczek. Owsianka nie pojawiała się w naszym domu prawie w ogóle pewnie dlatego, że jakiś czas temu M. postanowiła odchudzać się jedząc kilka razy dziennie 2 łyżki płatków owsianych ugotowanych z połową startego jabłka. Monodieta skutecznie obrzydziła jej owsiankę na jakiś czas. Ostatnio jednak zobaczyliśmy owsiankę w menu jednego z super turbo bistro w cenie 15 złotych. Tak, 15 złotych. Jakoś nie mogliśmy zrozumieć tej kosmicznie wysokiej ceny, więc postanowiliśmy przygotować owsiankę w domu. Po 5 minutach mieliśmy na stole pięknie kolorowe, pachnące śniadanie. My płatki owsiane gotujemy rano, ale można też - jak rodzice M. - zalać płatki wodą i zostawić na noc. Rano płatki są miękkie i nadają się do natychmiastowego spożycia. Podobno to moczenie wpływa na lepsze wchłanianie mikroelementów ukrytych w płatkach. Nie znamy się na tym zupełnie. Wybór metody zależy więc od Was.       Czas przygotowania: 10 minut    Składniki dla 2 osób:  4 łyżki płatków owsianych  1/2 szklanki wody   4 suszone morele  1 łyżka rodzynek  1 łyżka suszonej żurawiny  1 łyżka suszonych wiśni  1 łyżka posiekanych orzechów włoskich  1 łyżka posiekanych migdałów  1 łyżka miodu  1 łyżka cynamonu   Płatki owsiane zalewamy wodą, gotujemy na małym ogniu do miękkości. Uwaga, żeby się nie przypaliły pod koniec gotowania. Morele siekamy. Do ugotowanej owsianki dodajemy miód, połowę suszonych owoców, dokładnie mieszamy. Rozkładamy do miseczek, posypujemy pozostałymi bakaliami i orzechami. Oprószamy cynamonem i serwujemy. 