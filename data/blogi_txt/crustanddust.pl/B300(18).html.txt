Biscotti to jedne z najlepszych ciastek do kawy. Coraz częściej można znaleźć je w sieciowych kawiarniach, gdzie jedno ciasteczko potrafi kosztować 5 złotych. A nawet więcej. Patrząc na ten przepis przekonacie się, że zrobienie biscotti nie jest ani kosztowne ani trudne. Ciastka świetnie się przechowują - w końcu są porządnie wysuszone więc dalsze suszenie im nie zaszkodzi. Chociaż w naszym przypadku jest to wiedza czysto teoretyczna, bo nie umiemy się powstrzymać i zjadamy je naprawdę szybko. Zachęcamy więc do tego, żeby przygotować je z podwójnej porcji, schować i wyciągać, kiedy tylko będziecie mieli na nie ochotę. Z podanych niżej proporcji wychodzi około 25 biscotti. Czas przygotowania: 15 minut  Czas pieczenia: 20 minut + 15 minut    Składniki:  150 g cukru  2 jajka  250 g mąki  1 łyżeczka proszku do pieczenia  100 g suszonej żurawiny  75 g posiekanej gorzkiej czekolady  75 g migdałów w słupkach Piekarnik nagrzewamy do temperatury 180 stopni Celsjusza. Blaszkę wyściełamy papierem do pieczenia. Mikserem na wysokich obrotach ubijamy jajka z cukrem, aż powstanie jasna i puszysta masa. Proszek do pieczenia mieszamy z mąką i dodajemy do jajek. Wyrabiamy jednolite ciasto. Dodajemy bakalie i posiekaną czekoladę, mieszamy do połączenia. Ciasto dzielimy na dwie części. Z każdej z nich formujemy placek o wymiarach 3/4 kartki A4 i grubości ok. 1,5 cm. Najlepiej placki formować bezpośrednio na blaszce. Gotowe placki wstawiamy do piekarnika na ok. 25 minut - aż się zezłocą. Wyciągamy nasz wypiek z piekarnika (ale piekarnika nie wyłączamy!), studzimy ok. 5 minut i przy pomocy noża (najlepiej takiego z ząbkami, do krojenia pieczywa) kroimy wszerz na plastry grubości ok. 1 cm. Układamy tak powstałe ciastka na blaszce, wstawiamy do piekarnika na 7 minut, odwracamy każde ciasteczko i pieczemy kolejne 7 minut. Wyjmujemy z piekarnika i studzimy na kratce. 