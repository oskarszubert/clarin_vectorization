Drodzy Czytelnicy i Goście!    Z okazji Świąt Wielkiej Nocy życzymy Wam porządnego stołu, który nie tylko zgromadzi najbliższe Wam osoby, ale też udźwignie wszystkie świąteczne smakołyki i pozwoli Wam wspólnie cieszyć się nimi.  Dobrych Świąt!    Magda i Adam    W naszym koszyczku i na naszym stole zagościły takie oto drożdżowe zajączki. Nie przypominają może idealnie zajączków, ale wszystkim dały mnóstwo radości. Przepis dostaliśmy od Ani, która znalazła go tutaj. Dziękujemy! Czas przygotowania: 15 minut  Czas oczekiwania: 45 minut  Czas pieczenia: 10-15 minut     Składniki:   3 szklanki mąki pszennej 2 łyżki cukru  7 g drożdży suchych lub 14 g świeżych  1/2 łyżeczki soli  1 szklanka śmietany 18%  1/4 szklanki wody  2 łyżki masła  1 jajko    Do garnuszka wkładamy masło i śmietanę. Mieszając podgrzewamy, aż masło się rozpuści i połączy ze śmietaną. Studzimy (tak aby mikstura była ciepła, ale nie parzyła). Jeśli używamy drożdży instant, razem z masłem i śmietaną podgrzewamy wodę. Jeśli używamy drożdży świeżych, wodę podgrzewamy oddzielnie. Drożdże świeże zasypujemy cukrem, dolewamy ciepłą wodę, mieszamy do rozpuszczenia, przykrywamy ściereczką i odstawiamy na 5 minut. Po tym czasie, dodajemy mąkę, sól, jajko i miksturę z garnuszka. Jeśli używamy drożdży suchych, wsypujemy je do miski razem z mąką, cukrem, solą, jajkiem, podgrzanym masłem, śmietaną i wodą. Ciasto wyrabiamy do uzyskania jednolitej, elastycznej masy. Wkładamy do miski, przykrywamy ściereczką i odstawiamy w ciepłe miejsce do podwojenia objętości - powinno to zająć około 45 minut. Piekarnik nagrzewamy do temperatury 180 stopni Celsjusza. Blaszkę wyściełamy papierem do pieczenia. Z gotowego ciasta formujemy ok. 20 jajeczek. Każde jajeczko nacinamy nożyczkami zgodnie z instrukcją obrazkową poniżej, patyczkiem nakłuwamy dziurki na oczka. Wstawiamy do piekarnika i pieczemy 10-15 minut (aż nabiorą złotego koloru).      źródło: Handimania 