Ostatni przepis z naszego gotowania w Puszczy Białowieskiej - deser, jak przystało na koniec. Z truskawek, jak przystało na sezon.  Niby nic szczególnego - truskawki polane czekoladą. Tym razem jednak do  truskawek dodaliśmy świeżej mięty prosto z ogrodu (w Siole Budy znaleźliśmy aż 3 różne odmiany mięty, choć niestety nie umieliśmy ich nazwać) i prosty deser został w ten sposób stuningowany.  Truskawki z miętą i czekoladą są orzeźwiające, co przy obecnej pogodzie może się przydać... Radzimy więc trzymać się  przepisu, nie żałować mięty (bo naprawdę tu pasuje) i zaprosić kilka  osób na cudowny deser. *** Wejściówki do kina Muranów otrzymują Paweł Marder, Anna Pruszanowska i Katarzyna Socik. Miłego wieczoru!           Czas przygotowania: 10 minut   Czas oczekiwania: 1 godzina Składniki:  1/2 kg truskawek 2 łyżki cukru (lub więcej w zależności od upodobań) garść porwanych liści świeżej mięty 100 g gorzkiej czekolady  80 ml śmietanki 36%    Truskawki myjemy, odszypułkowujemy, przekrawamy na pół i posypujemy cukrem. Mieszamy delikatnie łyżką z liśćmi mięty i odstawiamy na godzinę. Po tym czasie, w rondelku doprowadzamy do wrzenia śmietankę, zdejmujemy z ognia, dodajemy czekoladę połamaną w kostkę i mieszamy do powstania jednolitego sosu. Gotowym sosem (ganaszem) polewamy truskawki z miętą i serwujemy od razu. 