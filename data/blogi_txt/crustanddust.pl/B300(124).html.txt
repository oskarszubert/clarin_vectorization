W swojej książce Lato w kuchni Nigella Lawson proponuje galaretkę z wytrawnego czerwonego wina, w której zatopione są świeżutkie maliny. Zainspirował nas ten przepis i przygotowaliśmy podobny deser używając malin, borówki i półsłodkiego różowego wina. W sam raz na lato.   Mimo że wino jest półsłodkie, to deser i tak smakuje raczej wytrawnie. Jeśli wolicie bardziej zdecydowaną słodycz, do wina należy dodać jeszcze parę łyżeczek cukru.  To dobra okazja, żeby się przekonać, że galaretkowy deser można szybko i łatwo zrobić samodzielnie, niekoniecznie z wina, ale też z soków owocowych. Wystarczy porównać z listą składników, które są potrzebne żeby zrobić kolorową galaretkę w proszku...        Czas przygotowania: 10 minut Czas oczekiwania: 6-8 godzin  Składniki (na 4 porcje): 150 g świeżych malin 150 g świeżych jagód lub borówki amerykańskiej 400 ml różowego półsłodkiego wina 3 łyżeczki żelatyny 5 łyżeczek zimnej wody     Żelatynę rozpuszczamy w zimnej wodzie i odstawiamy na chwilę. Do każdego kieliszka wrzucamy na dno maliny i jagody. W garnuszku zagotowujemy wino, zdejmujemy je z ognia i dodajemy żelatynę. Mieszamy do całkowitego rozpuszczenia i odstawiamy do ostudzenia. Winem w temperaturze pokojowej zalewamy owoce i wstawiamy do lodówki, aby stężały. 