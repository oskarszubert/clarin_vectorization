Ciastka są prezentem imieninowym mojemu Bratu (mojemu Szwagrowi) - miłośnikowi wszystkiego, co ostre. Wszystkiego najlepszego, Braciszku/Szwagrze :)Uwagi do ciastek. Jeśli po krojeniu papryczek poczujecie pieczenie, nie przepłukujcie rąk wodą! Woda tylko pogorszy sprawę. Zamiast tego namoczcie kawałek ręcznika/ścierki w mleku, przetrzyjcie sobie nią ręce i dopiero wtedy moczcie je w wodzie. Mleko neutralizuje kapsaicynę. Ciastka mają intensywnie czekoladowy smak - ale nie dajcie mu się zwieść. Po ostatnim kęsie poczujecie przyjemne pieczenie. Dla spostrzegawczych i stałych czytelników bloga: to zmodyfikowana wersja niedawno opublikowanego przepisu na chocolate chunk cookies.   Czas przygotowania: 15 minutCzas pieczenia: około 10-15 minut na blaszkę Składniki:1 1/2 szklanki mąki pszennej1/2 szklanki kakao 1/4 łyżeczki soli1 1/4 łyżeczki sody1 łyżeczka pieprzu cayenne 170 g masła o temperaturze pokojowej1/2 szklanki białego cukru+1/4 szklanki do syropu1/2 szklanki jasnego cukru brązowego1 jajko1 żółtko2 tabliczki gorzkiej czekolady3 małe papryczki chili  1/4 szklanka wody Piekarnik nagrzewamy do temperatury 180 stopni. Papryczki cayenne siekamy na małe kawałeczki. W rondelku zagotowujemy 1/4 szklanki wody z 1/4 szklanki cukru. Do powstałego syropu dodajemy posiekane papryczki chili i gotujemy 2-3 minuty. Odsączamy.Czekoladę siekamy na spore kawałki (jedną kostkę dzielimy na 4 części). Mąkę, kakao, sól, sodę i pieprz cayenne mieszamy. W oddzielnej misce miksujemy masło z cukrem (białym i brązowym). Do masy maślano-cukrowej dodajemy jajko i żółtko i mieszamy do uzyskania jednolitej masy. W tym miejscu przydałoby się zmienić końcówki miksera na haki albo zaprząc do pracy własne ręce. Do masy dodajemy sypkie składniki i mieszamy, wsypujemy kawałki czekolady i delikatnie mieszamy uważając, żeby czekolada nie rozpuściła się pod wpływem ciepła rąk. Na końcu dodajemy odsączone chili. Blaszkę wykładamy papierem do pieczenia. Z ciasta formujemy kulkę wielkości orzecha włoskiego, spłaszczamy i powstałe ciastko kładziemy na blaszkę. Uwaga! Ciastka rosną w pieczeniu - i lepiej żeby miały na to miejsce. Ciastka wstawiamy do piekarnika i pieczemy 10-15 minut do momentu w którym będą zapieczone - docelowo mają mieć chrupiące brzegi i mięsisty środek. Wyjmujemy blaszkę z piekarnika, dajemy ciastkom ostygnąć i przekładamy na talerz. Czekolada zastyga najwolniej! 