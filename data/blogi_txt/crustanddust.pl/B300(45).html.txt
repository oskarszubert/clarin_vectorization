Po raz kolejny na naszym blogu publikujemy przepis na chleb. Tym razem o jego charakterze decydują kolendra i kumin. Dla każdego coś miłego - A. lubi kolendrę, a M. woli kumin. Kompromis smakowy. Właśnie dlatego lubimy swój własny chleb - jest dokładnie taki, jaki  według nas być powinien - raz delikatniejszy i pszenny, raz ciężki  razowy, a jeszcze inny razem słodkawy. Chleb z tego przepisu jest naprawdę dobry, długo zachowuje świeżość. Dodatek miodu nadaje mu delikatnej słodyczy. Nie podajemy przepisu na zakwas, ponieważ możecie go znaleźć na wielu stronach internetowych w całości poświęconych pieczeniu domowego chleba, np. w Pracowni Wypieków. Sami nie porwiemy się pewnie na regularne wypiekanie domowego pieczywa, choć ostatnio coraz częściej bochenek leżący na naszym stole to nasze dzieło. Czas przygotowania: 10 minut (+ czas potrzebny na wyhodowanie zakwasu) Czas oczekiwania: 2-6 godzin  Składniki: 300 g żywego zakwasu 300 g mąki żytniej 200 g mąki pszennej 1/2 łyżeczki soli 2 łyżki miodu 2 łyżeczki ziaren kolendry 1 łyżeczka kminu rzymskiego  200 ml wody  Kolendrę i kumin (kmin rzymski) miażdżymy w  moździerzu. Dwa rodzaje mąki, zakwas, sól, miód, kolendrę i wodę  mieszamy drewnianą łyżką do otrzymania jednolitej masy. Ciasto wkładamy do miski wysmarowanej 1 łyżką oliwy i odstawiamy do wyrośnięcia na 2 godziny. Po tym czasie przekładamy masę do okrągłej formy o średnicy 25 cm lub 30-centymetrowej keksówki wyłożonej  papierem do pieczenia. Surowe ciasto wkładamy do naczynia i wyrównujemy  jego powierzchnię rękami zamoczonymi w wodzie. Możemy posypać chleb ziarnami kolendry lub kuminem. Formę przykrywamy ściereczką i odstawiamy w ciepłe  miejsce do wyrośnięcia. Ciasto powinno wypełnić nasze naczynie. Wyrośnięty chleb wkładamy  do piekarnika, nagrzanego do 180 stopni. Pieczemy około 45 minut. Warto po 30  minutach sprawdzić, czy chleb nie przypieka się od góry - wtedy  przykrywamy go folią aluminiową i pieczemy dalej. Dobrze upieczony chleb można poznać po tym, że uderzany dłonią w spód wydaje głuchy dźwięk. Smacznego! 