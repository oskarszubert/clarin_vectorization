Niezłe ciacho to pierwszy cykl przepisów na naszym blogu. Plan jest taki: raz w tygodniu podajemy przepis na jakieś ciastka, które w weekend można upiec dla siebie lub innych. Można je rzecz jasna upiec kiedy się ma na to ochotę, ale idea jest taka, żeby każdy weekend witać innymi ciastkami. M. musiała znaleźć wytłumaczenie dla swojego "weekendowego parcia na ciastka". Teraz przynajmniej będzie to robiła nie tylko dla siebie, ale dla ludzi pragnących zaprzyjaźnić się z piekarnikiem.  Pewne osoby radziły, żeby każde niezłe ciacho serwować w towarzystwie fotografii celebryty - niezłego ciacha. To zadanie zestawiania ze sobą niezłych ciach zostawiamy jednak Wam i Waszej wyobraźni. Jeśli ktoś Wam przychodzi na myśl, śmiało piszcie w komentarzach.     Dzisiaj przedstawiamy Rocky Road Cookies - a w środku migdały, czekolada i małe pianki marshallows. Jeśli nie macie małych pianek, kupcie duże i pokrojcie je nożem. Jasne, że się trochę rozpuszczą w piekarniku. Dzięki temu ciastka będą pełne chrupiących karmelowych igiełek. Jeśli jednak bardzo chcecie mieć pianki w wersji oryginalnej, czyli nierozpuszczonej, po prostu wciśnijcie je w ciastka zaraz po wyjęciu z piekarnika. Spody pianek przykleją się do ciastek, a góry będą zupełnie bielutkie.          Czas przygotowania: 15 minut Czas pieczenia: 12-15 minut  Składniki:  1 1/2 szklanki mąki pszennej  1/2 szklanki kakao   1/4 łyżeczki soli  1 1/4 łyżeczki sody  170 g masła o temperaturze pokojowej  1/2 szklanki białego cukru  1/2 szklanki jasnego cukru brązowego  1 jajko  1 żółtko  1 tabliczka gorzkiej czekolady 1/2 szklanki posiekanych migdałów 1/2 szklanki pianek marshmallow   Piekarnik nagrzewamy do temperatury  180 stopni. Czekoladę siekamy na kawałki (jedną kostkę dzielimy na  4 części). Mąkę, kakao, sól i sodę mieszamy. W oddzielnej misce miksujemy  masło stopniowo dodając oba rodzaje cukru. Do masy maślano-cukrowej  dodajemy jajko i żółtko, mieszamy do uzyskania jednolitej masy. Teraz wybieramy manualny tryb pracy albo zmieniamy końcówki miksera na te do  mas. Do powstałej masy dodajemy mąkę z kakao i mieszamy, wsypujemy kawałki  czekolady, migdały, pianki i delikatnie mieszamy uważając, żeby czekolada nie rozpuściła  się pod wpływem ciepła rąk. Blaszkę wykładamy papierem do pieczenia. Z ciasta formujemy kulkę wielkości orzecha włoskiego, spłaszczamy i  powstałe ciastko kładziemy na blaszkę. Zostawiamy ciastkom trochę  miejsca na wyrośnięcie (nam na jednej blaszce mieściło się 12  ciasteczek). Ciastka wstawiamy do piekarnika i pieczemy 12-15 minut do  momentu w którym ich brzegi będą wyraźnie zapieczone - jeśli  będziemy piec je dłużej, ciastka będą chrupiące, ale stracą swój  mięsisty środek. Wyjmujemy z piekarnika, dajemy im chwilę ostygnąć na  blaszce (są łamliwe), a potem przekładamy je na kratkę i czekamy aż  ostygną. Jeśli jednak chcemy mieć pianki na górze ciastek, teraz jest moment na ich delikatne wciśnięcie. 