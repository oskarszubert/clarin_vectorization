Muffiny z borówkami to klasyka - szczególnie w pewnej sieci kawiarnianej rodem z USA. Ich przygotowanie, zresztą tak jak innych muffinów, jest bardzo proste. Trzeba tylko zrobić ciasto na tyle gęste, by utrzymało borówki i nie dało im opaść. Dlatego też nie przerażajcie się, gdy okaże się bardzo gęste i klejące. Takie ma być. A gdyby Wasze borówki były kwaśne, koniecznie zwiększcie ilość cukru. Można też użyć polskich jagód - choć ostatnio borówka kanadyjska z plantacji jest dużo bardziej dostępna niż czarne jagody...      Czas przygotowania: 15 minut Czas pieczenia: 20-25 minut  Składniki: 1 1/2 szklanki mąki 1/2 szklanki cukru 2 łyżeczki proszku do pieczenia szczypta soli 1 jajko 1/3 szklanki maślanki 1/3 szklanki oleju lub rozpuszczonego masła 1 szklanka borówek amerykańskich Piekarnik nagrzewamy do temperatury 180 stopni. Formę do muffinów wykładamy papierkami.   W misce mieszamy wszystkie składniki sypkie (mąkę, cukier, proszek do pieczenia, sól). W kubeczku rozmącamy jajko z maślanką, dodajemy masło lub olej. Łączymy składniki sypkie z płynnymi szybko mieszając (ale tylko do połączenia składników). Dodajemy borówki, delikatnie mieszamy. Gotową masą napełniamy foremki do muffinów do 2/3 wysokości. Wstawiamy do piekarnika i pieczemy ok. 20 minut, tzn. "do suchego patyczka". Upieczone muffiny wyciągamy z piekarnika i studzimy na kratce. 