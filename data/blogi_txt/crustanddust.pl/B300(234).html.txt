Jeśli chodzi o ryby, to do tej pory na naszym blogu gościły głównie pstrągi i łososie. Tym razem proponujemy pieczonego halibuta. A do niego fenkuł - czyli koper włoski. Słodkawy smak fenkułu, z charakterystycznym anyżowym posmakiem świetnie podkreśla smak maślanego halibuta. Danie to ma co najmniej dwie zalety. Po pierwsze, jest naprawdę szybkie, więc można je zaserwować gościom i ciągle mieć czas na inne rzeczy (brzmi jak strategia Nigelli). A po drugie, jest przepyszne i zaskakujące. Chyba nie musimy przekonywać, że czasami warto poszaleć? Czas przygotowania: 35 minut   Składniki: 300 g filetu z halibuta 200 g fenkułu 1 cebula 1 ząbek czosnku 2 łyżki oliwy z oliwek 1 łyżka masła 1 łyżeczka oregano sól pieprz   Piekarnik nagrzewamy do temperatury 180 stopni Celsjusza.Obieramy fenkuły: odkrawamy zielone części (i zostawiamy do dekoracji), pozostałą bulwę przekrawamy na cztery części i wycinamy z niej głąb. Każdą ćwiartkę kroimy na cienkie plasterki. Czosnek drobno siekamy. Cebulę obieramy i kroimy na cienkie plasterki.Na patelni rozgrzewamy oliwę z oliwek i masło, wrzucamy cebulę, smażymy, aż zmięknie – około 3-4 minut. Wrzucamy plastry fenkułu i czosnek, zmniejszamy ogień, posypujemy szczyptą soli i smażymy na wolnym ogniu często mieszając, aż fenkuły zmiękną – około 8-10 minut. Posypujemy oregano.  W czasie kiedy fenkuły i cebula smażą się na wolnym ogniu, przygotowujemy rybę. Rybę myjemy, osuszamy ręcznikiem, jeśli trzeba – dzielimy na porcje, posypujemy delikatnie solą i pieprzem. Halibuta układamy na blaszce wyścielonej papierem do pieczenia. Pieczemy około 15 minut –  do momentu w którym mięso ryby będzie się rozdzielać po włożeniu widelca.Na talerzach układamy fenkuł z cebulką, a na nich rybę. Dekorujemy zielonymi listkami fenkułu. Można podać z pieczonymi ziemniakami. 