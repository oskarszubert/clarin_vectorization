Oto przepis na proste ciasteczka kakaowe z chrupiącą, cukrową skorupką. Są takie wieczory, szczególnie zimą, kiedy zapach czekolady jest nam niezbędny do przeżycia. Zwykle sam zapach jednak nam nie wystarcza i musimy tę czekoladę jeszcze poczuć. Kiedy okazuje się, że pobliżu żadnej czekolady nie ma, zaczynamy rozglądać się za jakimś substytutem. Te ciastka to właśnie efekt wieczornego pragnienia czekolady i jej braku zarazem. Przerobiliśmy nieco przepis na snickerdoodles, o których pisaliśmy na blogu już jakiś czas temu. Nie ma czekolady, jest za to kakao i cynamon. Jest też cukier i masło. Wszystko, co powinno się jeść około 22 zgodnie z zasadami zdrowego żywienia... Smacznego!        Czas przygotowania: 15 minut  Czas pieczenia: 12-15 minut    Składniki:  1 i 1/2 szklanki mąki pszennej    3/4 szklanki kakao 2 łyżeczki proszku do pieczenia 200 g masła o temperaturze pokojowej 1 i 1/2 szklanki cukru 2 jajka    posypka:  2 czubate łyżki cukru  2 łyżki kakao   1 łyżeczka cynamonu           Piekarnik nagrzewamy do temperatury 180 stopni. Blaszkę na której będziemy piec ciastka wyściełamy papierem do pieczenia. Przygotowujemy 3 miski - dużą, średnią i małą. Do dużej miski wsypujemy cukier i masło. W średniej misce mieszamy mąkę, kakao, proszek do pieczenia.  W małej miseczce przygotowujemy posypkę mieszając cukier z kakao i cynamonem Cukier z masłem miksujemy na średnich obrotach przez 3 minuty. Następnie dodajemy jajka i miksujemy do połączenia składników. Dodajemy zawartość miski ze składnikami sypkimi i mieszamy do uzyskania jednolitej masy – w tym celu używamy miksera z końcówkami-hakami lub własnej ręki.   Porcje ciasta nabieramy łyżeczką, formujemy je w kształt kulek, obtaczamy w cukrze z kakao i cynamonem. Kulki układamy na blaszce wyścielonej papierem do pieczenia i delikatnie spłaszczamy. Między ciasteczkami zostawiamy miejsce, ponieważ rosną w pieczeniu. Blaszkę wkładamy do piekarnika na 12-15 minut. Ciastka wyjmujemy z piekarnika, kiedy ich spody są wyraźnie zapieczone. Po wyjęciu z piekarnika delikatnie przekładamy je z blaszki na kratkę lub talerz do wystygnięcia. 