Sezon rabarbarowy rozpoczęliśmy od nieśmiertelnego kompotu i tarty. Niestety, pierwsza tarta w tym sezonie okazała się zupełnym niewypałem -- kwaśny rabarbar, który zupełnie skurczył się podczas pieczenia i absolutny brak "wypełniacza". Na szczęście genialna Liska wygrzebała przepis Pierre'a Herme. Podaję Wam delikatnie zmodyfikowaną wersję tegoż.     Czas przygotowania: 1 godzina Czas oczekiwania: min. 8 godzin Składniki: Rabarbar:                 600 g rabarbaru (czyli 6-7 sporych łodyg)                 3 czubate łyżki cukru pudru Kruchy spód:                 1/4 łyżeczki soli 1/2 kostki masła (jeśli używamy masła w 200g kostkach) 3/4 szklanki mąki                 2 łyżki zimnego mleka  Masa migdałowa:                2 łyżki mleka                2 łyżki słodkiej śmietanki ( 30 lub 36)                1 jajko 4 łyżki cukru pudru                100 g mielonych migdałów 1/8 kostki zimnego masła  Przygotowujemy rabarbar myjąc go dokładnie, krojąc na 2 cm kawałki, wrzucając do miski i zasypując cukrem pudrem. Miskę przykrywamy folią aluminiową i wstawiamy do lodówki na minimum 8 h. Ja wstawiłam na całą noc. Rabarbar nabrał słodyczy i delikatnie zmiękł, ale nie rozpadł się w pieczeniu!  Kruchy spód przygotowujemy jak każde kruche ciasto. Masło siekamy. Mąkę przesiewamy i mieszamy z solą. Łączymy masło z mlekiem i składnikami sypkimi. Zagniatamy niezbyt dokładnie - muszą zostać małe grudki. Wylepiamy foremkę do tarty kruchym spodem, przykrywamy folią spożywczą i wstawiamy na noc do lodówki.  Nagrzewamy piekarnik do 180 stopni. Z lodówki wyjmujemy rabarbar i odsączamy go na sitku. Foremkę do tarty przykrywamy papierem do pieczenia i obciążamy grochem, fasolą czy kulkami porcelanowymi - my mamy słoiczek z grochem wielokrotnego użytku :). Wstawiamy spód do nagrzanego piekarnika na 15 minut. Spód się zapiecze i nie będzie "pił" masy migdałowej, ale nie urośnie.  Przygotowujemy masę. Siekamy masło na drobne kawałki. Wszystkie składniki dokładnie mieszamy, na koniec dodając masło.  Wyjmujemy kruchy spód, zabieramy z niego groch, papier i układamy rabarbar, który się suszył na sitku. Wszystko zalewamy masą migdałowo-maślaną i wstawiamy do piekarnika na kolejne 20-30 minut (rabarbar ma się zrumienić). Wyjmujemy z piekarnika i uwaga! Na naszej tarcie masło wyjęte z piekarnika stworzyło swoiste jeziorka maślano-migdałowe. Nie przejmujcie się tym - tak ma być! Tarta delikatnie wystygnie i masła nie będzie widać.Ostudzoną tartę można posypać dodatkowym cukrem pudrem. Liska sugeruje podawanie jej w towarzystwie lodów waniliowych i bitej śmietany. My jedliśmy ją w towarzystwie naszych przyjaciół i była wyśmienita! 