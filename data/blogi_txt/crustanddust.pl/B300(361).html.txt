Koniec blogowej nieaktywności! Naprawdę dawno nic nie pisaliśmy - ale zaczął się nowy miesiąc, trzeba pisać, trzeba gotować!W końcu udało nam się zdobyć na odwagę i otworzyć słoiczek naszej cennej musztardy pomidorowej. Postanowiliśmy użyć jej do zrobienia tarteletek - prostej i szybkiej przystawki. Musztarda sprawdziła się znakomicie i stanowiła o smaku tej potrawy. Delektując się tartaletkami doszliśmy do wniosku, że w tym roku zrobimy ją z podwójnej porcji. Może i zabierze to nam jakieś cztery dni, ale czego się nie robi dla rozkoszy podniebienia? Spody tartaletek zrobilśmy z ciasta, którego ważnym składnikiem jest... serek homogenizowany. Dzięki temu były delikatne, aksamitne, z posmakiem twarożku. W sumie więc trzy sery - dwa rodzaje sera na wierzchu i jeden zakamuflowany w cieście.  Czas przygotowania: 10 minut Czas oczekiwania: 30 minut Czas pieczenia: 30 minut   Składniki: 1 szklanka mąki pszennej 1/4 łyżki soli 1 łyżka cukru 120 g dobrze schłodzonego masła 120 g naturalnego serka homogenizowanego (użyliśmy Bielucha) 4 łyżeczki musztardy pomidorowej  120 g bryndzy 30 g sera pleśniowego typu lazur   Mąkę, sól i cukier mieszamy. Dodajemy schłodzone masło i serek, zagniatamy. Ciasto o lekko niejednolitej  konsystencji wkładamy do lodówki na pół godziny. Nagrzewamy piekarnik do  210 stopni. Foremki wylepiamy  ciastem i wstawiamy na 10 minut do piekarnika. Wyjmujemy. Każdą tarteletkę smarujemy musztardą i posypujemy pokruszoną (pokrojoną) bryndzą i lazurem. Wstawiamy do piekarnika na kolejne 10 minut.  Podajemy ciepłe, najlepiej w ceramicznych foremkach. Z podanych składników wyszło nam 8 tartaletek. 