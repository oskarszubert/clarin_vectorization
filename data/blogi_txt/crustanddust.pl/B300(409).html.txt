Zimą bardzo lubimy zupy, a że tej wiosny mamy piękną zimę postanowiliśmy zrobić sycącą rozgrzewającą zupę krem. Wstyd przyznać, ale do tej pory nigdy w naszym domu nie było zupy z soczewicy. W ogóle, soczewicą do tej pory raczej gardziliśmy - mimo, że lubimy ciecierzycę i fasolę. To pewnie za sprawą doświadczeń M. przywiezionych z Katalonii, gdzie soczewicę gotowano w osolonej wodzie i serwowano saute. Prosto z garnka. Nie dodawano do niej żadnych przypraw, żadnych warzyw. Nic. Spokojnie, dzisiejsza zupa to coś więcej. Sugerujemy, żebyście zrobili do niej własny wywar jarzynowy (przepis możecie znaleźć tu), ale to sugerujemy prawie zawsze podając przepis na zupę - porządny wywar to podstawa. Z podanych składników otrzymacie około 6-8 porcji zupy. Sycącej i smacznej.           Czas przygotowania: 1 godzina    Składniki:  1 marchewka  1 pęd selera naciowego  1/2 średniej cebuli  2 łyżki oliwy z oliwek  1 puszka pomidorów krojonych  6 szklanek bulionu warzywnego  350 g zielonej soczewicy  1/2 łyżeczki ziaren kolendry  1/2 łyżeczki ziaren kuminu  1/2 łyżeczki chilli  sól i pieprz  śmietana Marchewkę i cebulę obieramy i drobno siekamy. Seler siekamy. Soczewicę przepłukujemy zimną wodą. Do garnka wlewamy oliwę, wrzucamy cebulę, marchewkę, seler. Delikatnie oprószamy solą i smażymy na małym ogniu mieszając do jakiś czas, aż cebula się zeszkli - około 8 minut. W międzyczasie, na suchą patelnię wrzucamy kumin i prażymy około 1 minuty. Kumin, kolendrę i chilli ubijamy w moździeżu. Do garnka z zeszkloną cebulą wsypujemy przyprawy, mieszamy, dodajemy pomidory z zalewą (w sezonie pomidorowym oczywiście lepiej użyć świeżych), bulion warzywny, soczewicę. Całość doprowadzamy do wrzenia, zmniejszamy gaz, delikatnie przykrywamy i gotujemy na wolnym ogniu około 35 minut, aż soczewica zmięknie. Gotową zupę blendujemy, doprawiamy do smaku solą i pieprzem. Wlewamy do miseczek, dekorujemy kleksem śmietany i ziarnami kuminu. 