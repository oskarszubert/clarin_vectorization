Dostaliśmy w prezencie cały kilogram świeżutkich kasztanów prosto z Serbii. Od razu wiedzieliśmy, że najpierw przetworzymy część  z nich na krem z kasztanów, a dopiero potem będziemy je prażyć w piekarniku.  Podczas Święta Francji dostaliśmy tubkę kremu z kasztanów od Marty, dla której był to smak dzieciństwa. Podobno rodzice nie pozwalali jej zajadać się nim codziennie. Kiedy posmarowaliśmy kremem nasze pancakes zrozumieliśmy dlaczego Marty rodzice nie pozwalalali jej na liberalne dozowanie tego cuda - były przepysznie słodkie. Dzisiaj i Marta i my możemy do woli zajadać się kremem z kasztanów. Chociaż zdrowy rozsądek podpowiada, żeby nie jeść go łyżkami. Krem jest absolutnie rewelacyjny - słodki, kasztanowo "mączysty". Co najważniejsze, łatwo i szybko się go przygotowuje i całkiem nieźle się przechowuje w lodówce.   Świeże kasztany można kupić m.in. w Auchan.          Czas przygotowania: 1 godzina  Czas oczekiwania: 12 godzin    Składniki:  300 g świeżych kasztanów 200 g cukru  100 ml wody    Kasztany wrzucamy do garnka, zalewamy wodą tak, by je przykryła. Doprowadzamy do wrzenia i gotujemy 15 minut. Ugotowane kasztany odcedzamy i obieramy ze skorupek i łupinek.  W garnku zagotowujemy 100 ml wody, wsypujemy cukier i nie przerywając mieszania doprowadzamy do wrzenia. Gotujemy 5 minut ciągle mieszając, wsypujemy kasztany, gotujemy je w syropie 10 minut. Zdejmujemy z ognia i zostawiamy w syropie na noc. Następnego dnia kasztany odcedzamy zachowując syrop. Wrzucamy je do blendera i wlewamy tyle syropu, by dało się je zblendować - powinniśmy otrzymać gęsty krem.  Gotowy krem przekładamy do słoiczków i przechowujemy w lodówce. Podajemy z naleśnikami, świeżym pieczywem, rogalikami. 