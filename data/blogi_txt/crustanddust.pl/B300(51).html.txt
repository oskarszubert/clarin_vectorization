Do tej pory lawenda kojarzyła nam się z reklamą najlepszej w Warszawie szkoły języka francuskiego (piszemy to z doświadczenia i nie jest to kryptoreklama). Potem, spróbowaliśmy lawendowego miodu, który z jednej strony był bardzo frapujący, a drugiej ciągle przywoływał na myśl zapach szafy babci. Jest to skojarzenie, którego trudno się pozbyć wąchając lawendę. Generalnie, zapomnieliśmy o lawendzie do momentu w którym kupując cynamon, sklep internetowy zasugerował nam właśnie ją. Nie była droga, więc postanowiliśmy dodać ją do koszyka. To była słuszna decyzja, ponieważ ciasteczka z lawendą są pyszne i oryginalne. Pachną cudnie (jakoś mniej "szafowo" niż miód), są idealnie maślane i rozpływają się w ustach. Przygotowaliśmy ich podwójną porcję i obdzieliliśmy nimi naszych najbliższych. Gwarantujemy Wam, że początkowy sceptycyzm szybko ustąpi miejsca niepohamowaniu w jedzeniu.        Czas przygotowania: 20 minut Czas pieczenia: 12-15 minut    Składniki:  1 kostka miękkiego masła  3/4 szklanki cukru  2 jajka w temperaturze pokojowej  3/4 łyżeczki proszku do pieczenia  2 1/4 szklanki mąki   1 łyżeczka ekstraktu waniliowego  4 łyżeczki kwiatów lawendy    Piekarnik nagrzewamy do 180 stopni Celsjusza. Blaszkę wyściełamy papierem do pieczenia.  Mikserem na średnich obrotach ubijamy masło z cukrem, aż powstanie jasna i puszysta masa - około 5 minut. Dodajemy jajka, ubijamy do uzyskania jednolitej masy. Dosypujemy mąkę, proszek do pieczenia, ekstrakt waniliowy i kwiaty lawendy. Miksujemy hakami lub mieszamy ręką do uzyskania jednolitej masy. Powstałą masę nabieramy łyżeczką do herbaty, formujemy w kulkę i delikatnie spłaszczamy. Układamy na blaszce pozostawiając ok. 5 cm odstępy między ciasteczkami, ponieważ  rosną. Pieczemy około 12-15 minut (do zezłocenia). Z podanych składników otrzymamy około 50 ciasteczek. 