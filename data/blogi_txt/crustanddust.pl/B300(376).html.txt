Bardzo rzadko przygotowujemy kotlety, a kotletów wegetariańskich nie robimy prawie nigdy. Prawie, bo tym razem przełamaliśmy się i zrobiliśmy coś wyjątkowo strączkowego. Kotlety składają się ze świeżego tofu (a tofu - jak wiadomo - z soi) i czerwonej fasoli. W picie jest też hummus (a to ciecierzyca z pastą sezamową). Może się wydawać, że trochę za dużo tutaj tych roślin strączkowych. Zapewniamy, że wszystko razem jest naprawdę pyszne i sycące, a dzięki sporej dawce kuminu zupełnie bezproblemowe. Z podanych składników otrzymamy 6 średniej wielkości kotlecików. My nasze kotlety piekliśmy w piekarniku, ale można je oczywiście usmażyć. Hummus można oczywiście kupić w sklepie, ale najlepszy jest jednak taki robiony w domu. Bazą hummusu jest tahini - pasta z ziaren sezamu,  którą też zrobiliśmy sami. Wszystko dzięki Speedcookowi, który sezam zmielił na idealnie gładką pastę. Przepis na tahini i hummus opublikujemy wkrótce.  Mała anegdota. Kiedy M. była małą dziewczynką zawsze słyszała od swoich rodziców: "Chcesz spróbować jak to smakuje? Dobrze, zrobimy to sami w domu". Na dźwięk "zrobimy to sami" dostawała dreszczy. Teraz M. jest większą dziewczynką, chodzi do restauracji, sklepów, kupuje, próbuje i stwierdza, że większość rzeczy po prostu należy robić w domu. Wtedy smakują lepiej. Czas przygotowania: 1 godzina  Składniki: 300 g świeżego tofu 1 puszka czerwonej fasoli 1 jajko 3 łyżki bułki tartej 3 łyżki płatków owsianych 1 łyżeczka soli 1 łyżeczka chilli 1/2 łyżeczki pieprzu 1 łyżka mielonego kuminu 4 łyżki pestek z dyni 2 łyżki oliwy z oliwek 6 łyżek hummusu 6 chlebków pita sałata pomidor Piekarnik nagrzewamy do 180 stopni Celsjusza. Blaszkę wykładamy papierem do pieczenia i smarujemy 1 łyżką oliwy z oliwek.  Do misy blendera wrzucamy tofu, fasolę, jajko, bułkę tartą, płatki owsiane, sól, chilli, pieprz, kumin. Miksujemy do uzyskania jednolitej masy. Dodajemy pestki z dynii, mieszamy ręką. Formujemy 6 równych kotlecików, układamy je na blaszce. Każdy delikatnie smarujemy oliwą z oliwek i wstawiamy do piekarnika na około 20 minut (gdyby zaczęły się za mocno przypiekać , przykrywamy je papierem do pieczenia).  Na ostatnie 2 minuty pieczenia do piekarnika wkładamy też pity, żeby je ogrzać. Pity nacinamy od góry, otwieramy. Do środka  wkładamy wegekotlet, który smarujemy łyżką hummusu, dodajemy sałatę i pomidory. Serwujemy gorące. 