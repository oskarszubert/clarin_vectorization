Ostatnio na wyprzedaży w Duka M. zakupiła śliczną ceramiczną foremkę do zapiekania. Oczywiście, kupiła ją tylko dlatego, że była zielona w białe groszki i przypominała jej zastawę stołową dla lalek, którą w Peweksie kupiła jej kiedyś ciocia. Dzisiaj przekonała się, że ta foremka jest idealna do zapiekania owoców. Oczywiście - ze względu na rozmiar - dla jednej osoby. Wiśnie z morelami i owsianą kruszonką są nadzwyczaj ponętne. Wystarczyło posprzątać po pieczeniu i okazało się, że w międzyczasie zniknęły i owoce i kruszonka. Za to jest zamówienie na większą porcję. Specjalnie podajemy proporcje na tak małe naczynie - może ktoś też takie ma i nie wie czym je wypełnić. Jeśli chcecie upiec owoce w standardowym naczyniu - wszystkie składniki pomnóżcie razy 4 albo 5.          Czas przygotowania: 10 minut Czas pieczenia: 10 minut    Składniki:  10 wydrylowanych wiśni 2 dojrzałe morele  1 łyżka cukru  1 łyżeczka mąki ziemniaczanej 2 łyżki otrąb owsianych  2 łyżki płatków owsianych górskich  50 g masła  1 łyżka cukru brązowego  1/4 łyżeczki ekstraktu waniliowego    Piekarnik nagrzewamy do temperatury 150 stopni Celsjusza. Owoce myjemy. Morele kroimy w kostkę. Na dno naczynia wsypujemy wiśnie i morele, posypujemy 1 łyżką cukru i ew. 1 łyżeczką mąki ziemniaczanej. W misce mieszamy płatki, otręby i cukier. Masło kroimy w kostkę i mieszamy ze składnikami sypkimi, aż powstaną grudki. Dodajemy ekstrakt i wyrabiamy jeszcze chwilę. Kruszonką obsypujemy owoce i wstawiamy do piekarnika do zrumienienia - na 10-15 minut. 