Sezon na morele się kończy, a przynajmniej tak nam się wydaje obserwując stragany na Hali Mirowskiej. Dlatego dzisiaj chcemy Wam zaprezentować tartę tatin z morelami. O tym jak powstała tarta tatin pewnie czytacie na wszystkich blogach, więc nie będziemy powtarzać historii o pomysłowej pani domu, która zapomniała dno blaszki wyłożyć kruchym spodem... Kilka słów o tej tarcie.  Jest bardzo, bardzo słodka. Naprawdę bardzo. Jeśli chodzi o przepis sugerujemy, żeby przestrzegać wszystkich wskazówek np. trzeba naprawdę uważać z karmelem i odparować cały płyn, w przeciwnym razie ciasto przesiąknie płynem i będzie się brzydko rozpadało. Moreli też nie należy zbytnio przewracać, bo się rozpadną i nici z efektu. Zamiast moreli można użyć innych owoców np. jabłek czy gruszek. Generalnie, tarta wymaga cierpliwości, której nam czasami brakuje. Wymaga też uwagi, bo karmel może nieźle poparzyć. Tarta jest bardzo efektowna, więc z pewnością może dostojnie pełnić funkcję niedzielnego deseru. Czas przygotowania: 30-40 minutCzas pieczenia: 40 minut Składniki:150 g mąki pszennej140 g zimnego masła1 łyżka + 140 g cukru pudru1 łyżka zimnej wody2 łyżki soku pomarańczowego1/2 kg moreli Mąkę, 80 g zimnego masła, 1 łyżkę cukru pudru i 1 łyżkę wody mieszamy niezbyt długo do otrzymania zwartej masy. Z ciasta formujemy kulę, owijamy folią spożywczą i wkładamy do lodówki. Pamiętajmy, że zbyt długo wyrabiane ciasto przestaje być kruche i po upieczeniu staje się gumowate i twarde.Morele myjemy, przekrawamy na pół, wyrzucamy pestki. Na patelni przygotowujemy karmel mieszając sok pomarańczowy z pozostałym masłem i 140g cukru. Podgrzewamy na małym ogniu mieszając do uzyskania jasnozłotego karmelu. Na powstałym karmelu układamy morele przekrojoną stroną do góry. Podgrzewamy od czasu do czasu mieszając bardzo delikatnie (w przeciwnym razie morele się rozpadną). Zajmie nam to około 15-20 minut. Możemy przerwać dopiero wtedy, kiedy karmel jest ciemnobrązowy i naprawdę gęsty. Ta część wymaga cierpliwości i uwagi. Nie poparzmy się i nie spalmy karmelu! Owoce i karmel pozostawiamy na patelni na godzinę. Podgrzewamy piekarnik do temperatury 170 stopni. Z lodówki wyjmujemy kruche ciasto, rozwałkowujemy na okrąg odpowiadający średnicy formy do tarty. Najłatwiej będzie to zrobić na papierze do pieczenia. Owoce i karmel bardzo delikatnie przenosimy do formy do tarty uważając, żeby nie zniszczyć owoców (morele leżą w formie przekrojoną stroną do góry.) Przykrywamy płatem ciasta, wciskając go w boki formy. Wstawiamy do piekarnika na pół godziny. Po tym czasie wyjmujemy tartę z piekarnika, czekamy 10 minut i podkładając talerz przewracamy ją. Owoce teraz znajdują się na górze zachęcając do szybkiego spożycia. Idealna z bitą śmietaną lub lodami waniliowymi. 