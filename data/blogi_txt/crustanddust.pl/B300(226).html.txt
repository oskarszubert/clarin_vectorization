Świeże figi po prostu trzeba spożytkować na coś wykwintnego. Jakoś nie możemy się pozbyć uczucia, że świeże figi - nawet jeśli pochodzą z supermarketu - to jednak luksus. Tym razem odpowiedzialność za nie przejął A. Najpierw przygotował z nich konfiturę z dodatkiem pomarańczy i likieru cointreau (zrobiliśmy trochę większą porcję i dwa słoiczki jeszcze nam zostały w zapasie). A potem użył jej do naszej sprawdzonej wariacji na temat foie gras, czyli pasty wątróbkowej. Do tego świeża chałka albo brioszka - i od razu świat wydaje się mieć tysiąc smaków więcej.  Pasta z wątróbki już raz nam przyniosła szczęście - prawie rok temu zrobiliśmy kakaowe łódeczki z pastą wątróbkową i jarzębiną, które pomogły nam zapunktować w ostatnim etapie konkursu na Kulinarnego Bloga Roku. Nadal stwierdzamy, że pasta z kurzych wątróbek - dzięki dodatkom czerwonej cebuli, winnego jabłka, masła, soku pomarańczowego i octu balsamicznego - łamie wszystkie uprzedzenia względem wątróbki.  Pastę i konfiturę figowo-pomarańczową zapakowaliśmy warstwowo do filigranowych weków (zresztą, rzeczywiście wyprodukowane przez firmę Weck). M. kupiła je ostatnio w Berlinie. Jak widzicie, sprawdziły się doskonale.        Czas przygotowania konfitury: ok. 3 godziny Czas przygotowania pasty: 20 minut    Składniki:  Konfitura figowo-pomarańczowa: 10 świeżych fig 1 1/2 pomarańczy (pozostała połowa przyda się do pasty) 5 łyżek cukru dark muscovado 2 kieliszki likieru cointreau (opcjonalnie)  Pasta wątróbkowa: 20 dag wątróbki drobiowej  1 małe kwaśne jabłko  1/2 czerwonej cebuli 2 łyżki masła  sok z 1/2 pomarańczy 1 łyżka octu balsamicznego sól pieprz       Myjemy figi, pozbywamy się twardych szypułek, kroimy na ćwiartki i umieszczamy w garnku. Sparzamy pomarańcze wrzątkiem i ocieramy tarką skórkę z połowy pomarańczy - dodajemy ją do fig. Wyciskamy sok z 1 i 1/2 pomarańczy, dolewamy go do fig. Na dno garnka dolewamy również odrobinę wody. Zaczynamy gotowanie na wolnym ogniu. Gdy figi się rozgotują, blendujemy zawartość garnka. W razie potrzeby dodajemy jeszcze odrobinę wody i gotujemy dalej, dodając cukier. Regularnie mieszamy, a gdy w smaku i w konsystencji konfitura będzie już odpowiednia, zdejmujemy z ognia, dodajemy cointreau i rozlewamy ją do wyparzonego słoika (lub słoików) i zakręcamy. Robimy pastę wątróbkową. Obieramy cebulę i drobno ją siekamy. Jabłko obieramy i kroimy w cienkie  plastry. Z pozostałej połowy pomarańczy wyciskamy sok. Wątróbkę myjemy i delikatnie osuszamy. Na  patelni rozgrzewamy masło, szklimy na nim cebulę, dodajemy wątróbkę i  jabłko, delikatnie oprószamy solą i pieprzem. Przysmażamy chwilę, po czym dolewamy sok z pomarańczy, i przykrywamy patelnię. Zdejmujemy z ognia po 3-4 minutach, gdy wątróbka jest już ścięta, ale jeszcze nie wysuszona. Odstawiamy do ostygnięcia na około 10  minut. Wątróbkę z dodatkami blendujemy, a następnie doprawiamy octem balsamicznym, solą i pieprzem.  Pastę wątróbkową można podawać w oddzielnych naczyniach, można też ułożyć je warstwowo w słoiku. Najlepiej smakują z brioszką lub chałką. 