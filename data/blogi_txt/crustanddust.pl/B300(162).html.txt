Sezon na dynię w pełni, więc postanowiliśmy nabyć drogą kupna jedną i coś z niej zrobić. Ona - dorodna, okrąglutka, szeroka i spora, bo waży 5100g. My - szczęśliwi, że już u nas jest i skłonni do przerobienia jej na dobra kulinarne. Mamy więc pole do popisu, bo gdybyśmy mieli powtarzać zupę, nakarmilibyśmy pułk głodomorów.Zaczęliśmy przerabianie dyni od konfitury. Skoro mamy już zapas brzoskwiń, śliwek i innych owoców, kilka słoiczków dyni nie zaszkodzi. Ponieważ sama dynia nie grzeszy wyszukanym smakiem, trzeba jej było znaleźć godnego towarzysza konfiturowej niedoli - padło na pomarańcze. Miał być sok, a wyszły cztery słoiczki pysznej słoneczno-żółtej konfitury pachnącej cynamonem, kardamonem i imbirem. Idealna z chałką!  Czas przygotowania: 1 1/2 - 2 h  Składniki: 1300 g surowej dyni 350 g pomarańczy (2 średnie) 3/4 szklanki cukru 1 szklanka wody 3 łyżki cynamonu 2 łyżeczki kardamonu 2 łyżeczki imbiru  Dynię obieramy i kroimy w drobną kostkę. Pomarańcze myjemy. Jedną kroimy w półplasterki pozostawiając skórkę, a drugą obieramy i też kroimy. Wrzucamy do garnka (my użyliśmy garnka o pojemności 3 litrów), wlewamy szklankę wody i gotujemy na małym ogniu przez godzinę mieszając raz na jakiś czas tak, żeby się nic nie przypaliło. Po tym czasie dynia powinna się idealnie rozpaść, a skórka pomarańczowa zmięknąć. Cztery słoiki o pojemności 250 ml myjemy i wyparzamy.Do gotujących się owoców dodajemy przyprawy, cukier i dokładnie mieszamy przez 5 minut nie dopuszczając do przypalenia. Powstałą konfiturę blendujemy i pakujemy w wyparzone słoiki. Zamykamy, czekamy, aż się zawekują. Część możemy zostawić i zjeść jak tylko ostygną. 