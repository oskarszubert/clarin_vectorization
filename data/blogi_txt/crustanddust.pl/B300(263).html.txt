Wracamy po Bożonarodzeniowej przerwie. Najedliśmy się wyjątkowo dobrych rzeczy przez ostatnie dni. Jeśli po Świętach nie macie jeszcze dość ryb, to skorzystajcie z dzisiejszego przepisu. Pstrąg w wyjątkowo prostej wersji - pieczony w piekarniku z cytryną i oregano. Szybki obiad gotowy w niecałe pół godziny. Czas przygotowania: 30 minut    Składniki:  2 małe pstrągi (tusze po ok. 250 g)  8 gałązek oregano  1 cytryna  2 łyżki masła  2 łyżki oliwy z oliwek  sól  pieprz    Sałatka:  3 pomidory  pół papryki  1 łyżka posiekanej pietruszki  2 łyżki oliwy z oliwek  pół czerwonej cebuli   Piekarnik nagrzewamy do 180 stopni Celsjusza. Cytrynę myjemy, kroimy w cienkie plasterki. Pstrągi myjemy, osuszamy ręcznikiem papierowym. W środek każdej ryby wkładamy po 4 gałązki oregano, 3 plastry cytryny i 1 łyżkę masła, delikatnie solimy. Smarujemy rybę oliwą, nacinamy jej boki nożem (niezbyt głęboko) i posypujemy pieprzem. Kładziemy na blaszkę i pieczemy w piekarniku ok. 20 minut (do zrumienienia).  W czasie, kiedy ryba się piecze przygotowujemy surówkę. Pomidory i paprykę myjemy. Warzywa kroimy w kostkę. Cebulę siekamy w drobną kostkę. Pietruszkę drobno siekamy. Łączymy ze sobą warzywa, skrapiamy oliwą z oliwek, doprawiamy do smaku solą i pieprzem. Pstrąga możemy podać z ziemniakami albo świeżym pieczywem. 