O tym, że ludzie mają alergie pokarmowe wiedzieliśmy zawsze. Nigdy wcześniej jednak nie mieliśmy okazji skonfrontować się z małymi alergikami. Pewnego dnia M. poszła z naszym trzylatkiem na zajęcia, na których dzieciom zaserwowano placki naleśnikowe. Dzieciaki były zachwycone, ale chwilę później zaczęły zadawać bardzo ważne pytania: czy w naleśnikach jest mąka pszenna? czy są tam jajka? albo mleko? I jedno po drugim musiało zrezygnować z jedzenia. Nie było w nich ani trochę żalu, już pogodziły się ze swoimi alergiami i po prostu odchodziły od tego, co mogłoby im zaszkodzić. Po pierwsze, należy im się podziw. Ile razy sami mamy problem, żeby powstrzymać się przed zjedzeniem kolejnej czekoladki? Po drugie, wszystkożernych alergie też dotyczą - gdy chcą zaserwować coś w większym gronie. Ta perspektywa ginie nam z oczu, gdy nasze własne dzieci jedzą wszystko, a mleko, mąka, orzechy, czekolada - wszystko to wygląda zupełnie niewinnie. Polskie blogerki, jak się okazuje, są niesamowitą kopalnią świetnych pomysłów. Dzięki nim przekonaliśmy się, że życie alergików nie musi ograniczać się do wafli ryżowych i gotowanych warzyw. Jednym z najlepszych przepisów jest substytut nutelli składający się z trzech składników: avocado, bananów i kakao (oryginalny przepis z bloga "Quchnia Wege" znajdziecie tu). Nie ma co prawda orzechowego smaku, ale i tak jest pyszny, czekoladowy i zaskakująco słodki, choć cukru się do niego nie dodaje ani grama. I jak się okazało, smakuje nie tylko dzieciom. Idealnie nadaje się do kanapek, naleśników, pancakes, smarowania muffinów czy podawania z bezikami i owocami w formie deseru... quasi-czekoladowego. Tym razem wstęp do przepisu jest dużo dłuższy niż instrukcja przygotowania. Wybaczcie, nie umieliśmy napisać jej bardziej rozwlekle.           Czas przygotowania: 5 minut    Składniki:  1 dojrzały banan  1/2 miękkiego avocado  2 łyżeczki kakao  Wszystkie składniki blendujemy do uzyskania jednolitej masy. I już. 