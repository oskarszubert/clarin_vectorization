Dzisiejszy deser to nic innego jak filiżanki z malinami z Kwestii Smaku. Pierwszy raz deser zaserwowała nam Agnieszka. Był rewelacyjny! Postanowiliśmy więc, jak zwykle, powtórzyć go w domu. Wersję malinową robiliśmy trzy razy i nie wiedzieć czemu za każdym razem mus czekoladowy był inny - raz gęstszy, innym razem leciutki. Niestety, sezon na maliny się skończył. Nie jest to jednak problemem - są przecież mrożone wiśnie, które można delikatnie posłodzić czy pomarańcze. Ponieważ A. uwielbia pomarańcze, postanowiliśmy, że to właśnie one zostaną przykrytej czekoladowym musem i udekorowane bitą śmietaną. Wyszło znakomicie! Z podanych składników otrzymamy 5 średnich porcji deseru.   Czas przygotowania: 30 minut Czas oczekiwania: 1 godzina  Składniki: 1 duża pomarańcza lub dwie małe 250 ml śmietanki 30% 1 gorzka czekolada 2 łyżki cukru pudru 25 g masła Pomarańczę obrać, usunąć błonki i pokroić na centymetrowe kawałki. My najpierw ją obraliśmy, potem podzieliliśmy na plasterki. Z każdego plasterka zdjęliśmy błonki i kroiliśmy. Kawałki pomarańczy wrzucamy na dno salaterek. Czekoladę łamiemy na kawałki, masło siekamy. 125 ml śmietanki kremówki doprowadzamy do wrzenia, a resztę zostawiamy w lodówce. Zagotowaną śmietankę zdejmujemy z ognia. Wrzucamy do niej czekoladę i energicznie mieszamy do rozpuszczenia. Dodajemy masło i mieszamy, aż powstanie jednolita masa. Studzimy. Ostudzony mus czekoladowy wylewamy na pomarańcze, wstawiamy do lodówki i czekamy, aż  zastygnie. Potrwa to około godziny. Po tym czasie robimy bitą śmietanę.Pozostałą kremówkę (125 ml) ubijamy na niskich obrotach, aż powstanie gęsta masa. Dodajemy cukier puder i jeszcze chwilę ubijamy, aż piana będzie sztywna. Powstałą bitą śmietaną dekorujemy deser. Wstawiamy do lodówki lub serwujemy od razu. 