Nowa forma do baby wymaga przygotowania czegoś natychmiast. Szczególnie jeśli jest to wymarzona forma z kutego aluminium Heritage Nordic Ware... Kupiliśmy ją już jakiś czas temu (słono nas kosztowała, ale nie mogliśmy się powstrzymać przed spełnieniem naszego marzenia). Niestety, nasze "natychmiast" ciągle się odwlekało. Na szczęście, ostatnio mieliśmy chwilę i szybko zrobiliśmy babkę cytrynową. Udała się znakomicie, mimo że była z przepisu "na oko" - tzn. wsypywaliśmy i wlewaliśmy składniki tak, jak nam się wydawało; tak, żeby "na oko" ciasto było ok. Babka jest mocno cytrynowa i żółta - wszystko to zasługa cytryny. Poza tym, jest zwarta i wilgotna - to zasługa śmietany. Szczerze polecamy - i babkę i blaszkę. Dzięki naszej nowej formie baba wygląda bardzo elegancko, niecodziennie i jest ładnie zapieczona. Ale w innych formach do babek, a nawet w pospolitej podłużnej "keksówce" też wyjdzie i będzie świetnie smakować.      Czas przygotowania: 15 minut Czas pieczenia: 50 minut   Składniki:   3 szklanki mąki pszennej  2 łyżeczki proszku do pieczenia  200 g masła  1 1/4 szklanki cukru  3 jajka 1 szklanka śmietany 18%  sok z 1 cytryny  skórka otarta z 2 cytryn   Piekarnik nagrzewamy do 180 stopni. Formę do baby smarujemy olejem. W misce dokładnie mieszamy mąkę z proszkiem do pieczenia. Cytryny przelewamy wrzątkiem. Ścieramy z nich skórkę, a potem wyciskamy sok, odstawiamy. Mikserem na wysokich obrotach ucieramy masło z cukrem, aż powstanie jasna i puszysta masa - około 5 minut. Ciągle ubijając kolejno dodajemy po jednym jajku, a na końcu dajemy śmietanę. Do masy wsypujemy mąkę, skórkę z cytryny, dolewamy sok z cytryny. Miksujemy tylko do połączenia składników. Gotową masę przekładamy do formy, wstawiamy do piekarnika i pieczemy około 50 minut, do "suchego patyczka". 