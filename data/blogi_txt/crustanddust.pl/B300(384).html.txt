Kilka lat temu zrobiłam crumble na próbę - był niezły, ale nigdy więcej go nie powtórzyłam. Do czasu... Pewnego dnia Panna A. opowiadając o swoich kulinarnych podbojach Krakowa, napomknęła o pysznym crumble podawanym w Dyni.  Postanowiliśmy sprawdzić co to za kulinarne cudo wymyśliła Dynia. Udaliśmy się w delegację do Krakowa, sprawdziliśmy osobiście i przekonaliśmy się, że deser jest prosty, ale urokliwy. Postanowiliśmy go niezwłocznie powtórzyć dodając co nieco od siebie. Do tej pory próbowaliśmy crumble z samych jabłek, jabłek z gruszkami, jabłek z wiśniami i z wiśni. Te ostatnie są powalające. Trzeba je tylko przed włożeniem do formy pogotować z cukrem, żeby puściły sok. W przeciwnym razie,nie ma szans na chrupiącą skorupkę, która tak pieczołowicie chroni gorące, owocowe wnętrze. Z podanych składników wyjdzie Wam jedno średniej wielkości naczynie żaroodoporne owoców pod chrupiącą pierzynką.    Czas przygotowania: 30 minut Czas pieczenia: około 40 minut Składniki:  wsad owocowy:               1 kg wiśni świeżych lub mrożonych               1/2 łyżeczki skrobii ziemniaczanej 2 łyżki zimnej wody               5 łyżek cukru białego chrupiąca skorupka:             3/4 szklanki mąki pszennej 3/4 szklanki jasnego cukru brązowego             1 łyżeczka cynamonu             1/4 łyżeczki soli             3/4 szklanki płatków owsianych (ale nie błyskawicznych!)             1/3 szklanki orzechów włoskich lub laskowych             100 g masła podzielonego na małe kawałki Piekarnik nagrzewamy do 180 stopni.Wiśnie myjemy, drylujemy, posypujemy cukrem i gotujemy na wolnym ogniu ciągle mieszając. Kiedy puszczą sok, gotujemy 3 minut i odcedzamy. Pozostały sok możemy wypić :) W szklance mieszamy wodę ze skrobią, dodajemy do gorących wiśni i mieszamy. Owoce wkładamy do żaroodpornego naczynia wysmarowanego masłem. Przygotowujemy skorupkę. Składniki sypkie mieszamy razem, dodajemy płatki owsiane , orzechy i masło. Siekamy nożem do uzyskania owsianych grudek. Wysypujemy je na owoce i całość wstawiamy do piekarnika na 30-40 minut (jeśli góra jest brązowa wcześniej, wyjmujemy).  Przed podaniem czekamy około 15 minut, żeby deser nie rozpadał się podczas nakładania. Crumble nie potrzebuje towarzystwa, ale jeśli bardzo chcemy podać go z dodatkami to polecamy lody waniliowe i bitą śmietanę. 