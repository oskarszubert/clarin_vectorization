[RECENZJA]    Papier do pieczenia jest dla nas podstawowym elementem wyposażenia kuchennej szafki. Długo wydawało nam się, że papiery do pieczenia nie różnią się między sobą. Pewnego dnia kupiliśmy papier w jednym z hipermarketów - albo "z jedynką" albo "z rączką". Wyglądał zupełnie normalnie, ale po wyjęciu ciasta z piekarnika okazało się, że papier i ciasto stanowią jedność nierozerwalną... Ciasto, wraz z papierem, wylądowało w koszu. Od tego czasu testowaliśmy w naszej kuchni różne papiery do pieczenia i - jak się okazuje - naprawdę się różnią między sobą. Ostatnio dostaliśmy od producenta do przetestowania papier do pieczenia Jan Niezbędny - nie w rolce, ale w arkuszach. To o tym produkcie krótka notka dzisiaj.       Jan Niezbędny sprzedaje oczywiście swój papier do pieczenia w klasycznej formie rolki, ale od niedawna proponuje też papier w arkuszach. Papier pocięty na standardowe arkusze nie różni się swoimi właściwościami od wersji w arkuszach. To dobrze, bo z "rolkowym" Janem Niezbędnym mieliśmy do tej pory raczej dobre doświadczenia.  A. uważa, że pocięty papier jest mistrzostwem świata, pozwala zaoszczędzić trochę czasu i trochę nerwów przy odrywaniu kolejnego kawałka. Tekturowe ząbki są bardzo często tępe i zamiast pomagać to przeszkadzają w urywaniu odpowiedniej długości kawałka papieru. Poza tym, gotowy arkusz to dobre rozwiązanie dla osób, które wykładanie blaszki papierem zostawiają sobie na koniec przygotowań i muszą jakoś sobie radzić z ucinaniem papieru rękami obklejonymi ciastem (nikomu się przecież nie chce ich myć zanim zabierze się za ten papier...) Arkusz ma standardowy wymiar blachy piekarnikowej, pasuje więc i do tortownicy, i do sporej blachy na ciasto.  M. widzi pewne wady cięcia na arkusze. Przede wszystkim, taki gotowy papier jest przystosowany do dużych blaszek, więc używając blaszki mniejszej trzeba go nieźle przyciąć, a resztę wyrzucić - czyli zmarnować. Niezużyty papier z rolki zostaje na później. Dla odmiany, jeśli w jakiejś większej blaszce chcemy wyłożyć papierem do pieczenia nie tylko dno, ale i boki, potrzebujemy wąskich pasków. Ciąć i tak musimy, zużyjemy zapewne dwa arkusze, przy czym ten drugi tylko w części. Poza tym, arkusze są niezbyt wygodne do przygotowywania np. kieszonek / kopert do zapiekania ryby - zdarza się, że ryba się po prostu nie mieści w arkuszu i trzeba mocno kombinować.  Jan Niezbędny idealnie odchodzi od ciasta, nie trzeba go smarować tłuszczem przed pieczeniem (chociaż ułatwia to zadanie szczególnie przy ciastach opornych, np. brownie). Świetnie nadaje się do ciast i ciasteczek. Radzimy uważać z pieczeniem rogalików francuskich - zbyt wysoka temperatura i zbyt duże wolne przestrzenie między rogalikami sprawiają nieraz, że papier brązowieje i zaczyna się kruszyć. Choć to akurat przypadłość wszystkich nam znanych papierów do pieczenia. Przy niższych temperaturach można śmiało upiec na tym samym arkuszu kilka porcji kruchych ciastek. To wygodne i ekonomiczne.   Od dłuższego czasu w naszej kuchni używamy przede wszystkim Jana Niezbędnego, teraz mamy pod ręką i rolkę i arkusze. Kiedyś dużo częściej kupowaliśmy papier do pieczenia w Lidlu, który sprawdzał się bez zarzutu i miał naprawdę korzystną relację ceny i jakości. Teraz różnica w cenie jest już dużo mniejsza. Z naszej perspektywy, ważne jest to że Jan Niezbędny naprawdę nie przywiera i że można go dostać prawie w każdym sklepie. A przynajmniej w każdym, w którym my robimy zakupy spożywcze ;) 