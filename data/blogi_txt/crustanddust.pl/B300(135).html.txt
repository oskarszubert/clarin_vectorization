Miał być to klasyczny amerykański cobbler - taki jaki robi Paula Dean czy the Pioneer Woman - owoce zapieczone pod kruszonką nieco przypominającą biszkopt. Ponieważ w trakcie przygotowań wpadła nam w ręce kwaśna śmietana, nie mogliśmy się powstrzymać i dodaliśmy ją do ciasta, jednocześnie zapominając o proszku do pieczenia... Efekt był taki, że cobbler ani trochę nie przypomina biszkoptu. Strukturą nie przypomina też na szczęście kostki brukowej, od której bierze swoją nazwę (cobblestone). Jest na wskroś polskim deserem - owocami z ciastem półkruchym. Jabłka i wiśnie to dobry duet, który wystarczy tylko delikatnie dosłodzić. Najlepiej użyć mało soczystych jabłek. Jeśli jednak obawiacie się, że owoce zupełnie popłyną, dodajcie jeszcze pół łyżeczki skrobi ziemniaczanej nie zaszkodzi.         Czas przygotowania: 10 minut  Czas pieczenia: 15-20 minut Składniki:  2 średniej wielkości jabłka   1 szklanka wydrylowanych wiśni  1/2 łyżeczki skrobi ziemniaczanej (opcjonalnie)  2 łyżki cukru  8 łyżek mąki pszennej  2 łyżki cukru  4 łyżki masła  2 łyżki śmietany  1/2 łyżeczki ekstraktu waniliowego       Piekarnik nagrzewamy do temperatury 180 stopni Celsjusza. Jabłka obieramy i kroimy w drobną kostkę. Jabłka i wiśnie mieszamy z 2 łyżkami cukru (i ew. mąką ziemniaczaną), wkładamy na dno naczynia żaroodpornego. W miseczce mieszamy mąkę z cukrem, dodajemy posiekane masło i wyrabiamy w palcach, aż otrzymamy masę przypominającą strukturę kaszy. Dodajemy śmietanę, ekstrakt i mieszamy do połączenia składników. Gotowe ciasto nakładamy łyżką na owoce. Wstawiamy do piekarnika na 15-20 minut (do zrumienienia). Wyjmujemy z piekarnika, odstawiamy na 5 minut i serwujemy. 