Kolejna szybka przekąska z ciasta francuskiego. Jest banalna, czteroskładnikowa, nieźle nadaje się do wina. Musztarda świetnie barwi ciasto i nadaje mu ostrego smaku. Po raz kolejny na blogu pojawia się bekon. Nie jesteśmy miłośnikami tłustego jadła, ale chrupiący boczek jest po prostu pyszny. Z jednej porcji wychodzi 30 prostokącików.  Czas przygotowania: 30 minut  Składniki: 1 opakowanie ciasta francuskiego 5 plastrów boczku 3 łyżki musztardy Dijon 1 łyżka tymianku    Piekarnik nagrzewamy do temperatury 220 stopni. Blaszkę wyściełamy papierem do pieczenia. Ciasto francuskie rozwijamy, smarujemy musztardą. Plastry boczku kroimy na 6 równych części (tak, żeby na każdym prostokąciku był kawałek bekonu), układamy w równych odstępach na blaszce. Posypujemy tymiankiem i dopiero teraz kroimy na prostokąty, układamy na papierze do pieczenia w niewielkich odstępach - ciasto trochę rośnie. Wstawiamy do piekarnika na około 15-20 minut, Jeśli krajanka wyrosła i się delikatnie zarumieniła, wyjmujemy z piekarnika, studzimy i podajemy (smakuje dobrze na ciepło i na zimno). 