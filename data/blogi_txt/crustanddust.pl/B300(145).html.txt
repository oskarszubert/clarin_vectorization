Ten przepis to jeden z naszych faworytów w kategoriach "mało składników" i "deser na poczekaniu". Skorzystajcie z niego nawet jeśli odstraszają Was wszystkie prace kuchenne lub czujecie że macie do nich dwie lewe ręce. Tym razem trudno o to, żeby się nie udało.  Oczywiście pierwsze skrzypce gra tutaj chałwa (używamy zwykle tej Wedlowskiej). Sok z cytryny jest potrzebny, żeby nie było zbyt mdło. A zarodki pszenne, z których korzystamy ostatnio przy różnych okazjach, są po to, żeby było nieco zdrowiej (jak przeczytacie na opakowaniu, są bombą witaminowo- minerałową). Choć oczywiście to składnik opcjonalny. Deser posmakuje Wam i bez nich.      Czas przygotowania: 5 minut Składniki (dla 2 osób): 150 ml jogurtu greckiego 50 g chałwy waniliowo-kakaowej 1 łyżeczka soku z cytryny 2 łyżeczki zarodków pszennych (opcjonalnie)  Z cytryny wyciskamy sok. Chałwę kruszymy, zostawiamy trochę do dekoracji (po ½ łyżeczki na porcję). Chałwę, zarodki pszenne, sok z cytryny i jogurt grecki dokładnie mieszamy. Odstawiamy na kilka minut na bok, żeby smaki "się przegryzły". Po tym czasie jogurt przekładamy do pucharków, obsypujemy pozostałą chałwą i serwujemy. 