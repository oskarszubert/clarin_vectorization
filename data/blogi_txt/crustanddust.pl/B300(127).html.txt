Nowy Rok przywitaliśmy z naszymi cudownymi przyjaciółmi, którzy w tym dniu wspięli się na szczyty swoich możliwości kulinarnych. Wszystko po to, żeby ten rok był równie udany jak wszystkie nasze przystawki, dania i desery. Gruszki, które dzisiaj przedstawiamy zostały przygotowane przez Anię. Ten deser idealnie oddaje jej charakter - Ania lubi niebanalność. Gruszki podbiły nasze podniebienia - bardzo dawno nie jedliśmy czegoś tak oryginalnego, aromatycznego, wyważonego. Jeśli szukacie deseru, którym można nakarmić nawet najbardziej wymagającą osobę - polecamy z całego serca! Smak tych gruszek jest wyjątkowy, do naszych kubków smakowych docierają kolejno jeden po drugim poszczególne smaki: wina, wermutu, goździków, płatków róży, wreszcie samych gruszek. Dlatego radzimy kupić do nich bardzo dobre lody waniliowe lub śmietankowe. Lody, w których przeważa sztuczny aromat skutecznie zabiją szlachetny smak. Nie warto więc oszczędzać na składnikach. Przepis pochodzi z magazynu ELLE.   Czas przygotowania: 40 minut Czas oczekiwania: 12 godzin Składniki: 8 twardych gruszek podobnych rozmiarów 1,5-2 szklanki różowego wermutu, na przykład Martini  Rosato szklanka wytrawnego czerwonego wina 4 łyżki konfitury z płatków róż  4 łyżki brązowego cukru 4 potłuczone goździki kawałek laski cynamonu sok i skórka z cytryny  Gruszki obieramy zostawiając szypułkę i smarujemy sokiem z cytryny. Układamy obok siebie w garnuszku. W oddzielnym garnuszku zagotowujemy wermut, wino, przyprawy, skórkę z cytryny i resztę soku z cytryny, cukier i konfiturę. Owoce zalewamy powstałym syropem, gotujemy na wolnym ogniu przez 25 minut, pilnując, żeby gruszki były zanurzone. Zestawiamy wszystko z  ognia i zostawiamy gruszki w zalewie na 12 godzin. Przed podaniem przecedzamy syrop.  Gruszki można serwować ciepłe lub schłodzone. Świetnie smakują ze śmietanką kremówką zagęszczoną sokiem z cytryny albo z lodami. 