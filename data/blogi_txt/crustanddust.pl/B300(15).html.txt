Biscotti czy cantuccini? Dwie nazwy funkcjonują równolegle, a wszechwiedząca Wikipedia twierdzi, że obie są poprawne. W oryginalnym przepisie autorka nazywa je cantuccini. Czarno-białe biscotti, my używamy tej nazwy, zrobiliśmy z okazji wieczoru panieńskiego Ju. Każde ciacho zapakowane było w rękaw cukierniczy do którego przyklejona była mała niebieska kartka ze stereotypowym cytatem dotyczącym kobiet, mężów lub małżeństwa. Kilka zostawiliśmy sobie i stwierdzamy, że były niezłe.Cały ich urok tkwił jednak w połączeniu kolorów. Masa biała i kakaowa idealnie się łączą, więc nie ma obaw, że ciastka się rozpadną. Trzeba je tylko delikatnie ścisnąć. Część biscotti miała dwa, część trzy kolory. Można z nich pewnie zrobić również szachownicę, ale to chyba niepotrzebna ekstrawagancja.   Czas przygotowania: 30 minut Czas oczekiwania: 30 minut  Czas pieczenia: 30 minut  Składniki:   300 g mąki pszennej 80 g miękkiego masła 2 jajka szczypta soli 1 łyżeczka proszku do pieczenia 150 g migdałów 1 łyżka ekstraktu waniliowego 150 g cukru 15 g kakao 60 g suszonych moreli (tym razem pominęliśmy) Migdały zalać wrzątkiem, odczekać 5 minut, odcedzić i obrać ze skórki.  Obrane przełożyć na sitko i pozostawić do wyschnięcia. Morele pokroić na małe kawałeczki. W misce wymieszać mąkę, 70g masła, jajka, sól, proszek do pieczenia, cukier waniliowy i cukier. Wszystkie składniki zagnieść, aż powstanie jednolite ciasto. Ciasto podzielić na pół. Do jednej połowy dodać kakao i 10g masła, a do drugiej morele. Obie połówki ciasta ponownie zagnieść. Migdały podzielić na dwie części i każdą z nich dodać do jednej z mas. Ciasta zawinąć oddzielnie w folię spożywczą i wstawić do lodówki na 30 minut. Nagrzać piekarnik do 200 stopni. Oba ciasta podzielić na 4 części. Z każdej części uformować długi, cieniutki wałeczek o długości 30 cm. Biały wałek skleić z ciemnym tak, aby powstał wałek dwukolorowy. Gotowe wałki ułożyć na blasze wyłożonej papierem do pieczenia w szerokich odstępach (najlepiej przedzielić wałki kawałkami papieru do pieczenia, aby podczas pieczenia się nie posklejały; ciasto rozchodzi się na boki - instrukcja obrazkowa w oryginalnym przepisie). Uformowane wałki piec 15 minut. Wyjąć z piekarnika na 20 minut po czym pokroić w poprzek w plastry o grubości ok. 1,5 cm. Ułożyć na blasze wyłożonej papierem do pieczenia i piec kolejne 10 minut w temperaturze 180 stopni. Przewrócić i pozostawić w piekarniku na 10 minut. Biscotti mają być mocno wysuszone. Dzięki temu można je bardzo długo przechowywać w zamkniętym pojemniku. 