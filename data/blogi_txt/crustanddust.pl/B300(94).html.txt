Bardzo czekoladowy biszkopt, krem czekoladowy, nalewka wiśniowa, draże Maltesers i chrupiące wafelki Kit Kat - czy to brzmi wystarczająco czekoladowo? Oto przepis na rewelacyjny i całkiem prosty tort czekoladowy, który wygląda naprawdę uroczo. Cała dekoracja składa się z gotowych elementów, słodyczy dobrze znanych ze sklepowych półek. Górę tortu przykryliśmy czekoladowymi Maltesers, a boki ozdobiliśmy "płotkiem" z KitKatów. My tort nasączyliśmy domowej roboty nalewką - prezent od cioci znajduje szereg zastosowań w naszej kuchni. Możną ją zastąpić innym alkoholem (np. rumem) lub mocną herbatą - jeśli tort ma być dla dzieci.  Rada praktyczna. Jeśli nie chcemy poświęcać całego dnia na robienie tortu, rozdzielmy pracę. Pierwszego wieczora upieczmy biszkopt, kolejnego dnia zróbmy krem, a potem odstawmy tort do lodówki na co najmniej 12 godzin, żeby nabrał jednolitego smaku. Gotowe!  Przepis na biszkopt pochodzi z listopadowego numeru Food Network Magazine. Użyliśmy tortownicy o średnicy 26 cm. Uwaga odnośnie biszkoptu. Czekoladowe blaty w tym torcie znacznie odbiegają od powszechnego wyobrażenia biszkoptu. Ciasto jest ciężkie, intensywne, wilgotne. Nie jest to pięknie wyrośnięty, puszysty biszkopt jaki znamy. To typowy amerykański biszkopt do tortów z maślanym kremem - taki, który "stapia" się z kremem nie tracąc swego charakteru. Po prostu, nie ustępuje mu miejsca tak jak to ma w zwyczaju tradycyjny biszkopt. Jeśli więc zobaczycie w tortownicy placek, który wcale nie jest puszysty, a mocno zwarty to znak, że wszystko w porządku.           Składniki:  Biszkopt 1 3/4 szklanki przesianej mąki  1 szklanka gorącej mocnej kawy 3/4 szklanki kakao  szczypta soli  1/2 łyżki sody oczyszczonej 1/2 łyżki proszku do pieczenia  1 3/4 szklanki cukru  2 jajka 1/2 szklanki oleju  2 łyżeczki ekstraktu waniliowego  1 szklanka wody     Krem   1 tabliczka mlecznej czekolady  1 tabliczka gorzkiej czekolady  250 g masła w temperaturze pokojowej  4 łyżki cukru pudru    6 łyżek nalewki wiśniowej   300 g Maltesers 7 paczek cienkich wafelków KitKat (mogą być też WW)    Piekarnik nagrzewamy do temperatury 180 stopni. Tortownicę wykładamy papierem do pieczenia i smarujemy masłem. W misce mieszamy dokładnie kakao i kawę. Do drugiej miski wsypujemy sól, sodę, proszek do pieczenia, mąkę i cukier. Dokładnie mieszamy. Dodajemy jajka, olej, ekstrakt waniliowy i wodę. Miksujemy na średnich obrotach około 2 minut. Nie przerywając miksowania dodajemy kakao z kawą i miksujemy do połączenia składników. Gotową masę wlewamy do tortownicy, wstawiamy do piekarnika i pieczemy 50 minut, do tzw. suchego patyczka. Upieczony biszkopt wyjmujemy z piekarnika, zostawiamy w tortownicy na 20 minut. Otwieramy tortownicę i pozostawiamy do całkowitego ostudzenia. Zimny biszkopt przekrawamy na dwie równe części przy pomocy noża z piłką.  Przygotowujemy krem. Czekoladę łamiemy na kawałki, rozpuszczamy w kąpieli wodnej. Czekoladę miksujemy z masłem i cukrem pudrem do powstania jednolitej masy. 5 łyżek masy odkładamy.   Biszkoptowy blat kładziemy na talerzu, nasączamy 3 łyżkami nalewki, smarujemy połową masy, przykrywamy drugim blatem, nasączamy nalewką i smarujemy resztą masy. Pięć łyżek masy zostawiamy na posmarowanie boków tortu. Wafelki przełamujemy (jeśli trzeba, również skracamy przecinając nożem na odpowiedniej wysokości), a następnie przyklejamy do boków tortu. Na wierzch tortu wysypujemy kuleczki Maltesers. Gotowy tort wstawiamy do lodówki. 