Jesień to nie tylko dynia, jabłka, gruszki, śliwki i późne maliny. Jesień to też figi. M. przypomina sobie, że pierwsze świeże figi jadła na plaży w Barcelonie w towarzystwie Agi i Łukasza. I były to chyba najlepsze owoce, jakie jadła w życiu. Soczyste, słodkie, pachnące. Cudowne. Od tamtej pory figi przestały jej się kojarzyć z suszonymi owocami dodawanymi do keksu. Świeże figi coraz częściej można znaleźć w supermarketach - warto skorzystać!  Dzisiaj podajemy przepis na prosty deser, którego przyrządzenie zajmie Wam maksymalnie kwadrans. Wyrafinowane są w nim co najwyżej składniki, ale nie technika przygotowania.     Czas przygotowania: 15 minut  Składniki:    2 figi  2 łyżeczki brązowego cukru  80 g świeżej ricotty  1 łyżeczka miodu  kilkanaście orzeszków piniowych Piekarnik nagrzewamy do temperatury 180 stopni Celsjusza. Figi myjemy i przekrawamy wzdłuż na pół. Układamy na dnie naczynia żaroodpornego miąższem do góry. Każdą figę obsypujemy ½ łyżeczki cukru. Wstawiamy do piekarnika na 8 minut.  Ricottę mieszamy z miodem. Orzeszki piniowe wrzucamy na patelnię, prażymy na średnim ogniu aż delikatnie się zezłocą – około minuty. Zdejmujemy z patelni i wysypujemy na talerzyk.   Figi wyjmujemy z piekarnika. Na każdą połówkę nakładamy po łyżeczce ricotty z miodem. Posypujemy orzeszkami piniowymi. 