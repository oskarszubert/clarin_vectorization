O S'mores można pisać długo, bo czy jest coś lepszego niż ciepły herbatnik, delikatnie rozpuszczona czekolada i ciągnąca się pianka marshmallows? S'mores tradycyjnie podpieka się w kominku, a do ich przygotowania można użyć specjalnych koszyczków, np. takich. Można je również robić w piekarniku lub mikrofalówce. My dzisiaj pokusiliśmy się o tartę inspirowaną S'mores - spód z herbatników, ganache z dodatkiem bitej śmietany i pianek marshmallows, które można przed podaniem opalić specjalnym palnikiem jak do crème brûlée (jeśli macie taki palnik). Poza tym że tarta jest kaloryczna i uzależniająca, to smakuje wspaniałą czekoladową słodyczą - będzie pasować idealnie do kawy.         Czas przygotowania: 30 minut     Składniki:  100 g herbatników  50 g masła  200 g gorzkiej czekolady  1 łyżka kawy rozpuszczalnej  2 łyżki cukru pudru  300 ml śmietanki 36% kilkanaście pianek marshmallows   Piekarnik nagrzewamy do 180 stopni Celsjusza. Blaszkę do tarty smarujemy masłem. Herbatniki kruszymy na proch (my robimy to w blenderze), masło rozpuszczamy. Masło łączymy z pokruszonymi herbatnikami i gotową masą wykładamy spód blaszki. Gotowy spód wstawiamy do piekarnika na 10 minut. Wyjmujemy i studzimy. W czasie, gdy piecze się spód przygotowujemy krem. Czekoladę łamiemy na kawałki i wrzucamy do średniej wielkości naczynia. Do rondelka wlewamy 100 ml śmietanki, dodajemy kawę, cukier puder i mieszając doprowadzamy do wrzenia. Gorącą śmietankę wylewamy bezpośrednio na czekoladę, czekamy 1 minutę i energicznie mieszamy, aż powstanie jednolita masa. Studzimy ją ok. 5 minut, a potem ubijamy mikserem na wysokich obrotach przez 5 minut. W ten sposób ganache stanie się bardziej pulchny i będzie miał nieco jaśniejszy kolor. Pozostałą śmietankę ubijamy mikserem na wysokich obrotach, aż powstanie bita śmietana. Delikatnie łączymy ubitą masę czekoladową z ubitą śmietanką. Wykładamy na upieczony i nieco ostudzony spód, dekorujemy piankami. Gotową tartę przechowujemy w lodówce. 