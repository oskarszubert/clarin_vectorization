Zdobyliśmy za oceanem spore doświadczenie w oglądaniu, dotykaniu i próbowaniu różnych gatunków dyń. Zwłaszcza w pobliżu Haloween pojawiały się masowo na targach i w sklepach. Wszystkie były stosownie opisane, każdy gatunek miał swoją nazwę (choć czasem trzeba było się dobrze przypatrzeć żeby zobaczyć różnice między zawartością dwóch koszy). Zresztą, zobaczcie sami na zdjęciu poniżej. Kiedy ostatnio M. trafiła na Halę Mirowską, poczuła się oszołomiona ilością dyń i faktem, że wszystkie były... po prostu dyniami. Żadnych gatunków, żadnych dodatkowych wyjaśnień na piśmie. U niektórych sprzedawców można by pewnie jakieś uzyskać w mowie - ale dla wielu "dynia to dynia". Dynia, 4 złote za kilogram. Koniec. M. sięgnęła po swoją ulubienicę, dynię piżmową, której niestety odmówiono jej własnego imienia. Wyszło z niej doskonałe dyniowe puree, a z tego puree w naszej kuchni powstało kilka smakowitych dań. Dziś - zupa.      Ale najpierw o tym jak zrobić puree z dyni piżmowej. Wystarczy ją umyć, przeciąć wzdłuż na pół, pozbyć się pestek, pokroić w grube plastry i wstawić do piekarnika nagrzanego do 180 stopni Celsjusza na około 30 minut. Pieczemy dynię aż zmięknie (nie należy przejmować się tym, że się nieco zrumieni). Potem wystarczy ją wyjąć z piekarnika, obrać (chociaż nie jest to konieczne, bo skórka jest bardzo miękka i jadalna), wrzucić do misy blendera i blendować do uzyskania jednolitej masy. Uwaga! W trakcie blendowania trzeba będzie do niej dodać odrobinę wody, by puree było jednolite. Z 2-kilogramowej dyni otrzymaliśmy 4 1/2 szklanki puree.   Dzisiejsza zupa jest niesamowita w smaku. Delikatny smak dyni i jej nudną przecierowatą konsystencję idealnie przełamują kwaskowate kawałki jabłek i chrupiący boczek -  trio nieoczywiste, przyznacie, ale bardzo udane. Oczywiście, proponujemy skorzystać z prawdziwego bulionu warzywnego (nasz przepis podawaliśmy kiedyś tu) lub drobiowego, a nie kostki rosołowej.   Przepis na zupę pochodzi z nowego numeru Food Network Magazine.       Czas przygotowania: 15 minut Składniki:  1 szklanka puree z dyni (jak je zrobić - opisujemy powyżej)  2 szklanki bulionu drobiowego lub wołowego  3 łyżki śmietany 18%  1 łyżeczka przyprawy dyniowej  sól pieprz   1 twarde jabłko  1 łyżka masła  6 plasterków wędzonego boczku Boczek kroimy w cienkie paski. Jabłko obieramy, kroimy w drobną kostkę. Na patelni rozgrzewamy masło, wrzucamy jabłko i prażymy, aż zmięknie (ale nie rozpadnie). Przekładamy na talerz.  W garnku mieszamy puree z dyni, bulion, śmietanę, przyprawę dyniową, sól. Mieszając, doprowadzamy do wrzenia. Doprawiamy do smaku solą i pieprzem. Na patelni smażymy boczek tak, by nabrał chrupkości. Do miseczek nalewamy zupę, wkładamy prażone jabłka, obsypujemy boczkiem. 