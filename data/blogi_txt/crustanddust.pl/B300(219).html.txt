Bardzo lubimy pieczonego łososia i najczęściej przyprawiamy go tylko solą, a potem skrapiamy sokiem z cytryny. Rzadziej, przygotowujemy do niego masełko smakowe, tak jak w przepisie na łososia z czterema masłami. Tym razem proponujemy kawałki łososia obtoczyć dokładnie w sezamie, który pełni funkcję nie tylko estetyczną, ale też aromatyczną. Przed samym podaniem, czyli już po wyjęciu z piekarnika, łososia delikatnie skropiliśmy jeszcze sosem sojowym i olejem sezamowym - to był strzał w dziesiątkę. Jeśli nie macie ani sosu sojowego ani oleju sezamowego, możecie spokojnie obejść się bez nich.  Surówka z cykorii, którą proponujemy jako dodatek to smakowa ciekawostka. Cykoria jest gorzkawa, co dobrze gra ze słodyczą gruszki i miodu. Jeśli jednak zupełnie jest Wam nie po drodze z takimi połączeniami, podajcie łososia z tym, co lubicie. Z podanych proporcji otrzymacie obiad dla dwóch głodnych osób.        Czas przygotowania: 35 minut    Składniki:  400 g łososia (użyliśmy płatów ze skórą)  6 łyżek oliwy z oliwek  1/3 szklanki sezamu  1 cytryna  1 łyżeczka sosu sojowego  1/2 łyżeczki oleju sezamowego sól  pieprz    surówka:  2 główki cykorii  1 gruszka  1 łyżeczka miodu  1 łyżeczka soku z cytryny    Piekarnik nagrzewamy do 180 stopni Celsjusza. Cytrynę myjemy i wyciskamy z niej sok. Na duży talerz wysypujemy sezam. Łososia myjemy, osuszamy ręcznikiem papierowym, dzielimy na kilka kawałków. Każdą część skrapiamy delikatnie sokiem z cytryny, smarujemy oliwą z oliwek, następnie oprószamy solą i pieprzem i obtaczamy w sezamie. Rybę w sezamie kładziemy na blaszkę, wstawiamy do piekarnika i pieczemy 15 minut.   Przygotowujemy surówkę. Cykorię myjemy, suszymy, odkrawamy końcówki, kroimy. Gruszkę myjemy, obieramy i kroimy w cienkie plasterki. Miód i sok z cytryny mieszamy. Do miski wrzucamy cykorię, gruszkę, zalewamy sokiem z cytryny i miodem, doprawiamy do smaku solą i pieprzem. Łososia wyjmujemy z piekarnika, delikatnie skrapiamy sosem sojowym i olejem sezamowym. Serwujemy z sałatką. Można do tego również upiec ziemniaki. 