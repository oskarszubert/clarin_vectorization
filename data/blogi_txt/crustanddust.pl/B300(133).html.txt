Raz na jakiś czas publikujemy przepis na szybki, pełnowartościowy obiad. Podobno brak czasu jest najczęstszą wymówką, którą jak mantrę powtarzają pacjenci dietetyków. 17 marca podczas warsztatów o Psychodietetyce organizowanych przez Akademię Energii my, jako blogerzy, będziemy dzielnie przekonywać wszystkich uczestników, że naprawdę można przygotować obiad w 30 minut. Taki obiad, który mimo boczku i śmietanki jest mniej kaloryczny niż kebab. Taki, który możemy przygotować rano i zabrać ze sobą do pracy. Taki, który nie jest droższy niż przeciętny lunch. Jeśli macie jakieś pomysły, o czym możemy wspomnieć, jakie przepisy przywołać, to prosimy umieśćcie je w komentarzach - to na pewno pomoże nam usystematyzować nasze myśli.       Czas przygotowania: 35 minut    Składniki dla 2 osób:  200 g kaszy jęczmiennej 400 ml wody 1 łyżeczka masła  10 g boczku  400 g piersi z indyka  2 pory  1 ząbek czosnku  1 łyżka masła  1 cytryna  natka pietruszki  50 ml śmietanki 30% sól  pieprz            Kaszę wsypujemy do garnka z 400 ml wody. Zagotowujemy, dodajemy masło i gotujemy na małym ogniu, aż kasza wchłonie płyn. W międzyczasie przygotowujemy indyka. Pory myjemy, jasno-zielone i białe części kroimy w cienkie plasterki. Boczek kroimy w kostkę. Piersi z indyka myjemy i kroimy w paski. Czosnek drobno siekamy. Cytrynę myjemy i dzielimy na ćwiartki. Na patelni rozgrzewamy masło, wrzucamy boczek. Smażymy mieszając 1 minutę, dodajemy indyka, delikatnie oprószamy solą i pieprzem. Smażymy na małym ogniu mieszając co jakiś czas około 5 minut, dodajemy pory i czosnek. Dusimy pod przykryciem kolejne 5 minut (jeśli okaże się, że składniki przywierają do patelni, możemy dolać kilka łyżek wody). W tym czasie siekamy pietruszkę. Zawartość patelni odkrywamy, dodajemy śmietanę, doprawiamy do smaku solą i pieprzem, podgrzewamy 30 sekund i wyłączamy. Na talerzach układamy kaszę, indyka w porach, oprószamy natką pietruszki, układamy ćwiartki cytryn, skrapiamy sokiem z cytryny wedle uznania. 