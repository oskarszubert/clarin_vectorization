Artur Andrus   Minęła już niestety epoka „Książek skarg i wniosków”, wywieszanych w sklepach i  tak zwanych „punktach gastronomicznych” na kawałku sznurka oryginalnie przeznaczonym do snopowiązałki. Już nikt nie napisze, że: „Pani ekspedientka nie obsługuje w kolejności, gdyż twierdzi, że klient powinien się najpierw wyszumieć”. Ale jest coś nowego. W prawie każdej restauracji, każdym przydrożnym barze - a widziałem nawet na plastikowym stoliku obok leśnego grilla - jest księga pamiątkowa. Albo pamiątkowa ściana. Właściciele tych lokali starają się uwieczniać spotkania ze znanymi gośćmi, którzy zatrzymali się, żeby chwilkę odpocząć i coś zjeść. Aktorzy, piosenkarze, gwiazdy telewizji, sportowcy i politycy, jeżdżąc po kraju zostawiają pisane ślady swoich kulinarnych przygód. „Było smaczne. Ekipa „M jak Miłość”, „Dziękuję za gościnę. Donald Tusk”. Zdarzają się wiersze: „Zupa smakowałaa nam. Pozdrawiamy. Grupa Maanam”, „Tu rosołek był wspaniały. Z uściskami Adam Małysz”. Ten sympatyczny zwyczaj mógłby mieć wielkie znaczenie dla polskiej nauki. Za kilkaset lat grupa archeologów może trafić gdzieś w okolicy Białobrzegów na świetnie zachowane ruiny przydrożnego baru w kształcie autobusu „Autosan H-9” z napisem „Świeżonka”. W środku księga pamiątkowa. A w niej informacja, że „Tu raczyli się świeżonką Krzysztof Krawczyk wraz z małżonką. 16.06.2006”. I pozostaje tylko połączyć ze sobą fakty, wyciągnąć wnioski i opublikować je w rozprawie naukowej „Migracja gastronomiczna polskiego show – bussinesu na początku XXI wieku”.   więcej na: http://arturandrus.bloog.pl/ 