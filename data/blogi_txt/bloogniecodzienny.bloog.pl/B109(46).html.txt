Artur Andrus   Wymyśliłem przyjemne zajęcie na zimowe wieczory. Mam takie zdjęcie sprzed wielu lat: blok, drzewko, sanki i ja w rudym, sztucznym misiu. Takim futerku. Zdjęcie jest czarno – białe, więc koloru nie widać, ale ja ten kolor pamiętam. Nawet w tej czerni i bieli widać, że nie był to żaden krzyk mody. Krzyk co najwyżej mógł się wyrwać na widok dziecka w czymś tak paskudnym. I takie rękawiczki bez palców. Na sznurku. Bo gubiłem. To znaczy rękawiczki gubiłem, nie palce. No straszne po prostu. Zresztą sądząc po grymasie na mojej twarzy, musiałem zdawać sobie sprawę z faktu jak głupio w tym wyglądam. Minęły lata i zdjęcie się przydało. Współczesna technika komputerowa pozwala na manipulowanie zdjęciami, robienie fotomontaży. Ja to swoje zeskanowałem do komputera i wyciąłem twarz. I teraz w jej miejsce wstawiam twarze znanych postaci. Boże jak śmiesznie w takich rudych misiach wyglądają: prezydent, prymas, arcybiskup, marszałek sejmu, królowa angielska, kanclerz Niemiec. Może ta zabawa nie zostanie podchwycona przez elitę intelektualną narodu, może nie trafi na salony, ale mnie sprawia przyjemność. Zresztą, korony z głów im nie pospadają jak się tak zabawią! Prezydent jednego kraju przyjeżdżając z wizytą do drugiego, przywoziłby w podarunku własnoręcznie wykonany fotomontaż  - zdjęcie prezydenta tego drugiego kraju w rudym misiu. Albo wydać znaczki z podobiznami przywódców oraz ich żon w takich futerkach i rękawiczkach na sznurku. No bo co? Czy tam nikt nie ma poczucia humoru? Jeśli się komuś wydaje, że zajmuję się błahostkami, to się myli. Jestem pewien, że świat byłby o wiele lepszy, gdyby jego władcy od czasu do czasu oglądali swoje zdjęcia w rudych misiach...  więcej na: http://arturandrus.bloog.pl/ 