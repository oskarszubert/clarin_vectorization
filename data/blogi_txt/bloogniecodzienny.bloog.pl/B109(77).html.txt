Artur Andrus      Nie chce mi się. Nie opłaca się rozpędzać w pracy. Jeszcze po mieszkaniu kręcą się baranki, kurczaczki i zajączki, jeszcze rzeżucha do końca nie zżęta, a już wkrótce trzeba będzie z szafy wyjmować walizkę i ruszać na potwornie długi weekend. Na przykład do gospodarstwa agroturystycznego „Pod bocianim dziobem”. Trzeba się fizycznie i psychicznie przygotować na folklorystyczne kuligi rowerowe, wieczorne zajęcia kulturalne z quizami w stylu „Jak robi krowa?”, konkursami na najszybsze oddzielanie jaj kaczych od kurzych z równoczesnym rozpoznawaniem i podziałem na jaja od Krawczyków i Biernackich.     Jeszcze o świętach. Kiedyś były dwa wielkanocne zwyczaje, które mnie irytowały. Pierwszym był śmigus - dyngus. Mimo, że we wszystkich opracowaniach naukowych można było przeczytać, że ten zwyczaj polega na „zalotnym polewaniu zimną wodą młodych dziewcząt przez wiejskich kawalerów” - zawsze i ja się załapałem na jakiś kubełek. Zdaje się to potwierdzać teorię, że jest taki wiek w życiu człowieka, są takie style ubierania i takie typy urody, że trudno stwierdzić czy to, co wraca z rezurekcji to chłopiec, którym jeszcze się nie interesuje nawet Wojskowa Komenda Uzupełnień, czy panna na wydaniu. Ale to już minęło. Od kilku lat nie jestem polewany wodą w śmigus - dyngus. I teraz trochę mi żal. W przyszłe święta, chodząc po wsi, będę musiał chyba bardziej eksponować mój płowolniany warkocz. A ten drugi, ciągle denerwujący zwyczaj, to żartobliwe przekręcanie życzeń świątecznych. Niby można zwyczajnie: „Wesołych Świąt, smacznego jajka, mokrego dyngusa”. Ale nie, zawsze znajdzie się ktoś, kto woli życzyć: „Wesołego jajka, mokrego baranka”. Zresztą ta zabawa przeniosła się również na inne święta. Wiele lat temu, w Święto Pracy, zobaczyłem na murze hasło: „Niech się święcą Piersi Mai”.  więcej na: www.arturandrus.bloog.pl 