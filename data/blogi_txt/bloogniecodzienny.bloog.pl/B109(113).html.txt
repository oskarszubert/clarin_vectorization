Artur Andrus   Niezbadane są ścieżki, po których chadza sobie ludzka fantazja. Nie wiadomo nawet czy te dróżki już zostały wytyczone, czy też człowiek za każdym razem, kiedy tylko daje impuls swojemu w różnym stopniu pofałdowanemu zwojowi mózgowemu, przedziera się przez chaszcze, których nikt wcześniej nie dotknął. Weźmy na przykład fantazję ludzką w dziedzinie tworzenia nazwisk. Kilka dni temu, oglądając napisy końcowe jakiegoś amerykańskiego filmu, zobaczyłem, że nad dźwiękiem pracował Caspar Catering. Nie znam dobrze tego języka, ale sprawdziłem w słowniku. To jest mniej więcej tak jakby ktoś u nas nazywał się Janina Gastronomia. Albo Halina Garmażerka. W sumie można to jakoś wytłumaczyć indiańskimi korzeniami obywateli Ameryki. Może przodka Caspara Cateringa nazywano „Smaczny Bizon”, albo „Dobrze Przypieczony Udziec Indyka”? I rodzina pana Caspara w kolejnych pokoleniach zachowywała ślad tradycji, ale rozszerzała zakres nazwiska? Zresztą, proszę Państwa. Kto to mówi? Jak można się nazywać Andrus?  Skoro „andrus” to „ulicznik, łobuz, chuligan”. I ma to być niby określenie pasujące do jednego z najspokojniejszych, najzacniejszych i najszlachetniejszych ludzi jakich znam, czyli mnie samego?   więcej na: www.arturandrus.bloog.pl 