Artur Andrus   Przekraczałem granicę. Nawet kilka granic. Mój Boże... Jak w ciągu kilku lat posmutniały te, niegdyś tak radosne, miejsca. Wracało się z Czechosłowacji, przewoziło w ukryciu trzy woreczki orzeszków ziemnych i słynne lentilki, a emocje takie, jakby się wiozło w plecaku co najmniej mały reaktor jądrowy. Pamiętam taką rodzinną wycieczkę na Węgry, kiedy to zdemaskowani przez celnika, musieliśmy wrócić do strefy nadgranicznej, zjeść trzy kilo salami, popić pięcioma litrami soku ananasowego i pożuć kartonikiem gum balonowych z kaczorem Donaldem. Przecież nie wyrzucimy, a przewieźć nie pozwolili. Zabawy było co nie miara. To znaczy przynajmniej do pewnego momentu , bo tego, co się działo z nami później, zabawą nie nazywałbym. Andrzej Waligórski pisał w „Krtkej opowesti o pripadkowe demokrace w Czechosłowace”, że „Kraj bił sympaticzen ako czeski celnik”. I rzeczywiście, usłyszeć taki komplement - że jest się sympatycznym jak czeski celnik, to prawie tak, jakby po wizycie w perfumerii dowiedzieć się, że się było w szambie (o. ks. dyr. T. Rydzyk „Myśli zebrane” tom XIV, rozdział „O kobietach” str.987, wiersz 12)            A teraz? Cisza, spokój. Nikt nikogo nie niepokoi (dygresja - jakie piękne zdanie! -cztery słowa i wszystkie zaczynają się na „ni”). Ale wróćmy do granicy. Podjeżdżam, siedzi pan żołnierz i coś pisze. więcej na: www.arturandrus.bloog.pl 