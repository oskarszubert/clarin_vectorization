Artur Andrus   Zachwyca mnie wystrój współczesnych lokali gastronomicznych. Ten tekst piszę w kawiarni w centrum Warszawy, a przed oczami mam żurawia wystającego ze ściany. Artysta niechybnie coś tutaj umetaforzył. Przemijanie. Albo rozpacz. Rozpacz przemijania. Dla mnie ta instalacja jest wyłącznie symbolem żurawia, który lecąc przez Warszawę przez przypadek wpadł do środka kawiarni i uderzył w ścianę. Prostak jestem. Pamiętam, że kiedy dwadzieścia lat temu wujek Gienek odbierał fabrycznie nowego „malucha”, miał do wyboru dwa egzemplarze. Z tym, że w jednym białym nie domykały się drzwi, a w drugim białym nie działały wycieraczki. Życzliwy pan magazynier (teraz to się nazywa kierownik sprzedaży) poinformował wujka, gdzie najbliżej od fabryki samochodów mieści się warsztat, w którym wyregulują mu drzwi, albo - jeśli zdecyduje się na drugi – naprawią wycieraczki.Już dzieci przygotowywało się do działania, kiedy coś nie działa. Całe pokolenia wychowały się na pogadankach telewizyjnych pana Słodowego, który zachęcał nas, żeby zrobić to samemu. Nigdy niczego z proponowanych przez niego urządzeń nie udało mi się zbudować, ale tak to działało na moją dziecięcą wyobraźnię, że postanowiłem ze starej beczki, zestawu spławików, gumowego koła ratunkowego i kierownicy od „Syreny”, zrobić łódź podwodną. Na szczęście tata zdążył zareagować na chwilę przed wodowaniem. Dzisiaj „Zrób to! Sam!” można co najwyżej usłyszeć w scenach erotycznych angielskojęzycznych filmów, ale jeśli ktoś sobie myśli, że te czasy już szczęśliwie minęły, to tylko sobie tak myśli.   więcej na: www.arturandrus.bloog.pl 