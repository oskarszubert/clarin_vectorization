Wreszcie, ostatniego dnia zmagań lekkoatletycznych wdarłem się na Stadion Olimpijski, by z bliska obejrzeć znicz olimpijski i pooglądać jakieś zawody. A to dlatego, że żaden Polak nie zdobył dziś medalu, w przeciwnym razie spędziłbym czas przed wioską olimpijską czekając z kamerą na szczęściarza, sprawdzając wyniki na smartfonie i nasłuchując okrzyków uniesienia z pobliskiego stadionu. Obejrzałem triumf brytyjskiego biegacza, Mo Farah’a na 5000 m, który jak w biegu na 10 000 metrów znów pokonał koalicję słynnych Etiopczyków i Kenijczyków. Gdy minął linię mety, finiszując jakby biegł na 400 m, stadion eksplodował (taka radość zapanuje pewnie kiedyś na Wembley jak Anglicy znów wygrają jakiś piłkarski turniej). Bądźcie pewni, że w tym momencie większość londyńczyków przykłada sobie ręce do głowy układając je w literę M, by uhonorować pochodzącego z ogarniętej wojną Somalii atletę (gdzie również stał się bohaterem). Obejrzałem też finał biegu kobiet na 800 m, w którym słynna Caster Semenya zdobyła srebrny medal. Zawodniczka, której płeć wciąż jest kwestionowana (IAAF zawiesił ją na 11 miesięcy dopatrując się obojniactwa, ale w 2010 znów pozwolił jej startować nie ujawniając wyników badań) przez cały bieg trzymała się na ostatnim miejscu, by na zaatakować jak torpeda. Wystarczyło na srebro, ale w Caster było tyle siły, że podejrzewałem, że świadomie zrezygnowała ze złota, by nie wznawiać spekulacji na temat swojej płci. W międzyczasie swój srebrny medal odebrała Anita Włodarczyk i była to dopiero moja druga polska dekoracja w Londynie po otwierającym igrzyska srebrze Sylwii Bogackiej. Srebrem zaczęliśmy i srebrem skończyliśmy. Jaka szkoda, że nie złotem, bo ostatni raz Mazurka Dąbrowskiego na igrzyskach wysłuchałem… w 2004 roku w Atenach gdy grali go dla Otylii Jędrzejczak! Przede wszystkim jednak wreszcie obejrzałem na żywo Usaina Bolta i to od razu trafiając na rekord świata w sztafecie 4 x 100 m, którą Jamajczyk doprowadził do końca, zdobywając swój szósty złoty medal olimpijski. I przy okazji stałem się świadkiem jego niezaplanowanego boju o… symboliczną, zwycięską pałeczkę, którą przekazywali sobie z kolegami. Gdy Bolt minął metę, pieczętując czasem 36,84 rekord świata Jamajczyków, nie zdążył jeszcze zacząć czarować publiczności na trybunach i widzów przed telewizorami tradycyjnymi wygibasami i pozami zwycięzcy, gdy pani sędzia odbierająca pałeczki wyciągnęła rękę po jego. Bolt zręcznie ominął jednak jej dłoń i przyciskając pałeczkę do piersi pobiegł przed siebie. Ledwo zdążył owinąć się w jamajską flagę wraz z kolegą z teamu, Yohanem Blakiem, gdy sędzia techniczna podeszła do nich wsparta starszym kolegą w okularach i w ostrych słowach zażądała oddania pałeczki.  Bolt – pierwszy człowiek, który na dwóch kolejnych igrzyskach wygrał biegi na 100 i 200 m, zbaraniał. Jak to, ktoś śmie jemu, legendzie sprintu odebrać taką pamiątkę? Trudno było odczytać z ruchu warg jak argumentuje, żeby zostawiono go w spokoju, ale jako fan futbolu i Manchesteru United mógł powołać się na znany ze stadionów piłkarskich zwyczaj, że zawodnik, który zdobył hat- tricka w ważnym spotkaniu zatrzymuje szczęśliwą piłkę na zawsze. Jak zrobił choć Robert Lewandowski po zwycięskim finale Pucharu Niemiec przeciwko Bayernowi Monachium. Czy Leo Messi po wbiciu czterech goli Arsenalowi w Lidze Mistrzów. Jamajczyk proponował, że po prostu pokaże arbitrom pałeczkę, ale nie będzie się z nią rozstawać. Sędziowie byli jednak nieugięci. Mówili, że muszą zważyć i zmierzyć pałeczkę, by upewnić się, że jest przepisowa. Zrezygnowany Bolt zrobił wkurzoną minę, machnął ręką i zostawiając żółty plastik w ich rękach odszedł zrobić z kolegami rundę wokół stadionu olimpijskiego i szaleć z kibicami. Widzowie, którzy obejrzeli spór o pałeczkę na wielkich telebimach, przyjęli decyzję sędziów gwizdami i buczeniem. Tymczasem dziennikarze zaczęli zastanawiać się czy nie chodzi o coś więc niż tylko pomiar . Owen Gibson z „Guardiana” zasugerował na twitterze, że może sprytni organizatorzy igrzysk chcą wystawić pałeczkę na aukcję. Inni zastanawiali się czy to przypadkiem nie jakiś element nowej reklamy sponsora Bolta, kręcony gdzieś z ukrycia kamerą. Przed igrzyskami i w ich trakcie telewizje obiegła reklamówka karty Visa, w której Bolt ściga się po ulicach Londynu z jednym z pasażerów samolotu, z którym wylądował w stolicy Wielkiej Brytanii. Rywal robi wszystko, żeby zostawić sprintera w tyle, a na końcu okazuje się… sędzią startowym zawodów. Ostatecznie Bolt po wielu perypetiach zdąża na start na Stadionie Olimpijskim. W sobotę też skończyło się happy endem dla Jamajczyka. Już po długim świętowaniu rekordu i zwycięstwa, gdy Bolt maszerował już do wyjścia do szatni, ktoś podbiegł do niego i wręczył pałeczkę. Złoty medalista zasalutował nią w kierunku trybun, na wszelki wypadek owinął jamajską flagą i uśmiechnięty od ucha do ucha, jak dzieciak, który znalazł pod choinką wymarzony prezent, zniknął w tunelu…   Powiązane wpisy: Fart pierwszego dnia igrzysk, czyli srebro na mojej szyi! Vlog sprzed wioski olimpijskiej: smuta bezmedalowa Konkurs: CR7 w Twoim domu! Uczniowie złotych mistrzów 