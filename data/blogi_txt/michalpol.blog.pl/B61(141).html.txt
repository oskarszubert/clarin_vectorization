Mamy 90 minut na Remontadę. W piłce nożnej wszystko jest możliwe - stwierdził na konferencji prasowej Jose Mourinho przed rewanżowym półfinałem Ligi Mistrzów z Borussią Dortmund. W całym Madrycie panują nastroje remontady, czyli odwrócenia nieprzychylnych losów, bo też i nie raz w przeszłości Królewscy potrafili tego dokonać. Kibice i media apelują o ducha Juanito, legendarnego Juana Gomeza Gonzaleza, który w 1986 roku pomógł Realowi przejść w Pucharze UEFA Borussię Moenchengladbach po porażce na wyjeździe 1:5 i wielokrotnie potrafił na Santiago Bernabeu przegonić widmo nieuchronnej klęski. Żeby wspomóc kolegów duchowo przed najważniejszym meczem dla Realu w ostatnich dziesięciu latach (Mourinho) do Madrytu przybywa Raul, który wyprosił urlop u szefów swego Al Sadd. Podbudowuje ich inna legenda, Alfredo di Stefano, przekonując, że wystarczy, żeby po prostu zagrali swoje, bo Real z natury rzeczy jest zdolny do rzeczy wielkich. Tym bardziej, że Realowi do awansu do finału nie jest potrzebny cud. Cud to musiałby się wydarzyć w środę na Camp Nou, że w finale zagrała Barca, Królewskim wystarczy co najwyżej cudzik, nic wielkiego na miarę wskrzeszenia Łazarza. Mała życzliwość losu z gatunku the Nani situation. Wyobraźmy sobie podobny scenariusz jak na Old Trafford, tylko jeszcze w pierwszej połowie, najlepiej w pierwszym kwadransie (w drugiej mogłoby być za późno): Roman Weidenfeler (albo Mats Hummels - po jego zaćmieniu na Westfalenstadion obstawiałbym, że prędzej on) zostaje wyrzucony z czerwoną kartką, a Real dostaje rzut karny. Który wykorzystuje Cristiano Ronaldo. 45-60 minut na strzelenie dwóch goli? Żadne mission:impossible.  Nuestra fuerza eres tú(Naszą siła jesteś Ty) – specjalną kampanią skierowaną do kibiców próbuje tchnąć w nich wiarę RealmadridTV. - Tylko u twojego boku to osiągniemy – przekonuje Ronaldo. Żeby Operation 3:0 udała się, potrzebne będzie nie tylko wsparcie fanów, skuteczność Cristiano Ronaldo, a może wreszcie i napastników Realu, ale także zachowanie czystego konta, czyli  powstrzymanie Roberta Lewandowskiego. Nie ma już co wspominać magicznego wieczoru Polaka sprzed tygodnia na Westfalenstadion, ale i jesienią się na Bernabeu też się nie udało. Tym razem zadbać o to ma osobiście Sergio Ramos, który przesunie się z boku na środek, ośmieszony przez napastnika Borussii Pepe wraca na ławkę rezerwowych. A ja zastanawiam się czy w tym konkretnym przypadku nie przydałaby się jeszcze jedna zmiana: w bramce. Nie dlatego, żebym obwiniał Diego Lopeza o wielką winę przy którąkolwiek z czterech bramek. Ale dlatego, że w takim momencie jak nigdy przypadałby się charyzma i doświadczenie kapitana Realu, mistrzów świata i Europy. Kto jak nie od stworzony jest by pomóc całej drużynie w najważniejszym meczu Realu w ostatnich dziesięciu latach (że przypomnę słowa Mourinho). Niestety sytuacja w szatni, stosunki między trenerem i piłkarzem (i jego kobietą), to że nie Ikerowi Casillasowi nie dano wrócić wcześniej, że właściwie nie wiadomo w jakiej jest formie, czy już swojej dawnej czy nadal tej z nieudanej jesieni, raczej czyni ten pomysł niemożliwym. W przeciwieństwie do remontady, która jest możliwa. Ale brak tak kluczowej figury w Operacji 3:0 może skazać ją na niepowodzenie.     ﻿  Powiązane wpisy: Finaaaale Borussii, klęska Mourinho El Clasico w półfinale? Kulki już sie mrożą;) Lewandowski musi odejść! CR7 i Lewy: znajdź różnicę 