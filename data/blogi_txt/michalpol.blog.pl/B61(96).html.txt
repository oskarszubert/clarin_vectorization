Przeczytałem gdzieś komentarz, że wygrywając Euro 2012 reprezentacja Hiszpanii zapewniła Złotą Piłkę… Leo Messiemu. Gdyby wygrali Włosi, być może na tytuł Piłkarza Roku miałby szanse Andrea Pirlo, architekt tego sukcesu, który ma za sobą fantastyczny sezon z Juventusem Turyn (odzyskanie mistrzostwa Włoch bez ani jednej porażki). Gdyby zatriumfowali Portugalczycy, Złotą Piłkę zdobyłby pewnie Cristiano Ronaldo, który na Euro był prawdziwym kapitanem i liderem swojej drużyny, wywiódł ją z grupy śmierci aż do półfinału, nie zawodził, kto wie co by się stało, gdyby dano wykonać jego jedenastkę w dramatycznej serii karnych. Ma za sobą świetny sezon – jego grad goli i świetna gra pozwoliły Realowi Madryt odebrać Barcelonie mistrzostwo Hiszpanii. Miejsce w trójce najlepszych piłkarzy sezonu ma zaklepane, mistrzostwo Europy pewnie by przesądziło. Triumf Hiszpanii na Euro 2012 skazuje Messiego na Złotą Piłkę, bo reprezentacja Hiszpanii to bohater zbiorowy. Ciężko wyróżnić za zwycięstwo w turnieju jednego piłkarza. Na najlepszego zawodnika mistrzostw Europy UEFA wybrała Andresa Iniestę, ale skoro nie wygrał plebiscytu w 2010 mimo gola w finale mundialu w RPA, to wątpię, żeby dostał teraz. Zwłaszcza, że w Barcy to nie był najlepszy sezon w jego wykonaniu. Podobnie jak rekordzista ME w rozprowadzaniu podań (z 98 procentową dokładnością) Xavi. Jednak fakt, że jedynym trofeum jakie w tym sezonie zdobył Messi jest Puchar Króla pewnie nie będzie miał wpływu na werdykt. W 2010 dostał Złotą Piłkę mimo braku gola na mundialu i klęski Argentyny oraz porażki w półfinale Ligi Mistrzów z Interem. Teraz ma za sobą rekordowy sezon, w którym strzelił aż 73 gole, bijąc rekord legendarnego Gerda Müllera (67). Aż 50 z nich strzelił w lidze hiszpańskiej, bijąc osiągnięcie CR7 z ubiegłego sezonu (41), a w Lidze Mistrzów wyrównał wynik legendy Milanu, José Altafiniego z sezonu 1962/63, zdobywając 14 bramek. Ale gdyby nawet nie pobił żadnego z nich i tak w opinii większości głosujących w plebiscycie piłkarzy i trenerów pozostał najlepszym piłkarzem świata. I trudno się z nimi nie zgodzić. Ja jednak będę się upierać, że z reprezentacji Hiszpanii da się wyłuskać jednego zawodnika, dla którego Złota Piłka była by podsumowaniem wszystkich tych trzech zwycięskich dla La Roja turniejów. To jej kapitan, Iker Casillas, bramkarz, którego w fazie grupowej pucharowej wielkiego turnieju ostatni raz pokonał… Zinedine Zidane na mundialu w Niemczech w 2006 roku. Tak bardzo zachwycamy się skutecznością defensywy nowych/strych mistrzów Europy, którzy w fazie pucharowej nie stracili gola od 990 minut, doceńmy więc tego, który przez te wszystkie minuty stał między słupkami. Jeśli nie za interwencję pod strzale Arjena Robbena w finale mistrzostw świata w 2010 (dla mnie interwencję wszech czasów), to za perfekcyjną grę na Euro 2012, na którym wpuścił tylko jednego gola, w rundzie grupowej z Włochami, ale pamiętam też jakich cudów dokonywał w tamtym spotkaniu, dając ostatecznie Hiszpanom pierwsze miejsce w grupie. Nagrodziłbym Casillasa za perfekcyjnie sprawowaną rolę kapitana, który potrafił pogodzić ogień z wodą, czyli piłkarzy Barcelony i Realu, zwłaszcza w mrocznych czasach zaostrzenia klubowej rywalizacji przez Jose Mourinho. Godzeniem kadrowiczów po ognistych El Clasico ryzykował utratę opaski kapitana Realu. Wielokrotnie udowadniał, że jest równie wielkim człowiekiem co piłkarzem. I umiejącym wygrywać zwycięzcą, co pokazał choćby w końcówce finału w Kijowie, domagając się od sędziego zakończenia spotkania z szacunku dla rywali… Zaiste Święty Iker. Zasługuje na nagrodę szczególnie w dzisiejszych, spsiałych czasach… ﻿PS: oczywiście to nie ma nic wspólnego ze Złotą Piłką, ale jak tu nie podziwiać Iniesty? Właśnie przeczytałem, że całą premię za mistrzostwo Europy – 300 tys. euro – przekazał ofiarom ostatnich pożarów w regionie Walencji. On i Raul Albiol. Ktoś się żachnie, że to zaledwie ze dwie tygodniówki, co to takiego dla gwiazdy futbolu, ot, banał. A jednak gdy spojrzę ile wszędzie dookoła pazerności, nienasycenia… Tam gdzie dla innych bezcenne jest nawet groszowe startowe, warto docenić banalny (być może dla niektórych nawet głupi) gest skromnego człowieka… ﻿  Powiązane wpisy: Parszywy los Ikera Casillasa Tylko on mógł zdobyć Złotą Piłkę Piłka na finał Messi skazany na Złotą Piłkę? (głosuj!) 