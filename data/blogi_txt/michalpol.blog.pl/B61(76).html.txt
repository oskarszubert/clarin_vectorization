Nazwiska trzech zawodników skreślonych przez trenera Smudę z ostatecznej kadry na Euro 2012 jest tyleż ciekawa, co nieistotna, ponieważ gdyby Tomasz Jodłowiec, Michał Kucharczyk i Kamil Glik zostali zabrani na turniej, wątpliwe, żeby dostali okazję do gry choćby przez minutkę. Żal mi ich, spodziewam się, że muszą się czuć o wiele bardziej rozczarowani niż ci, którzy dostali się na listę rezerwowych jak Arek Piech albo zostali kompletnie pominięci jak Tomasz Kuszczak czy Artur Boruc. Bo byli na zgrupowaniu, liznęli już atmosfery wielkiego turnieju, zainteresowania mediów. Zostali wygnani z raju. Jodłowiec pogrzebał swoje szanse niezliczonymi błędami w meczu z Łotwą. Kiepsko będzie się czuł patrząc w TV, jak jego koledzy trenują na jego stadionie. Ma przynajmniej to szczęście w nieszczęściu, że prezes Polonii Warszawa, Józef Wojciechowski zarzucił pomysł ukarania piłkarzy za kiepski sezon treningami do końca czerwca. To dopiero byłoby piekło, zasuwać w ‘klubie kokosa’ gdy w tym samym czasie kadra toczy boje na Euro 2012. Ostrzał Kucharczyka nie dziwi, bo najbardziej dziwił fakt, że w ogóle załapał się do 26 osobowej kadry, on a nie bramkostrzelni ligowcy Piech czy Jankowski. Może dlatego, że debiutował u Smudy i jesienią błyszczał w Ekstraklasie i europejskich pucharach? Wydaje się, że dzięki bramce z Łotwą status pierwszego zmiennika Roberta Lewandowskiego ma Artur Sobiech. Paweł Brożek zagrał fatalnie i z Łotwą i ze Słowacją, ale po pierwsze ma silne wsparcie silnych ludzi kadry, np. kapitana Kuby Błaszczykowskiego, i rzeczywiście jest z kadrą mocno związany. Ale w tej formie minut na Euro 2012 nie powinien dostać wiele. Glik to kolejny skreślony środkowy obrońca. Od Smudy nie dostał żadnej szansy, żeby się pokazać, ale zbierał dobre recenzje z Włoch, Zbigniew Boniek mówił mi, że bardzo się rozwinął i dojrzał piłkarsko w Italii i że chwalił go mu trener Squadra Azzurra, Cesare Prandelli. Niby daleko w hierarchii w kadrze za Wasyle i Damienem Perquisem, pierwszych wchodzącym wydaje się młody Kamiński, kolejnym Grzegorz Wojtkowiak. W przypadku kontuzji, kartek, zawieszeń może trzeba będzie szyć, np. stawiając na środku Darka Dudkę. Co ciekawe – zwrócił na to uwagę na blogu Roman Kołtoń - urodzony w Jastrzębiu-Zdroju Glik ma również niemiecki paszport, w którym jego nazwisko pisze się Glueck (czyli… Szczęście). No ale w kadrze Szczęsny jest tylko jeden… Skreślenie nieszczęsnego Glika, a zostawienie Adama Matuszczyka, który formą i całym sezonem nie zasłużył sobie na powołanie na Euro 2012 – parafrazując Leo Beenhakkera można powiedzieć, że jest daleki od tournament level, odczytujemy jako akt lojalności ze strony Smudy wobec piłkarzy z Niemiec, których namówił na grę dla Polski i nie chciał zostawić (chociaż akurat Matuszczyk zawsze chciał grać w biało-czerwonych barwach i nie zdobywał mistrzostwa Europy U-21 z reprezentacją Niemiec jak np. Sebastian Boenisch). Nie mogę sobie jednak wyobrazić sytuacji na Euro 2012, która zmusiłaby Smudę do wpuszczenia na boisko Matuszczyka w obecnej formie. Niestety bowiem mecz ze Słowacją pokazał, że mamy nie 14 ale 11 dobrych piłkarzy i przepaść między nimi, a całą resztą. Brożek, Dudka, Matuszczyk, Adrian Mierzejewski, może nieco mniej Kamiński i Kamil Grosicki, to od razu osłabienie o jeden, dwa szczeble… Perquis: gola dedykuję babci. Gest był dla tych, którzy nie chcą mnie w kadrze Powiązane wpisy: Niebo – Piekło – Czyściec Vlogi z Lienz. Welcome to the Jungle! Co Smuda zrobi z Peszką? Por que Andora? 