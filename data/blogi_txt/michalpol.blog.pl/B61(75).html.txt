Fot. Grzegorz Celejewski / Agencja Gazeta﻿ Czwartek był radosnym dniem dla większości reprezentantów Polski, przygotowujących się w Lienz do Euro 2012, z wyjątkiem dwóch. Szczęśliwie dla wszystkich był to ostatni dzień ciężkich treningów, od piątku zaczyna się wyświeżanie organizmów (trochę mi się to brzydko skojarzyło z nadawaniem świeżości wędlinom w supermarketach) – jak to ujął trener Remigiusz Rzepka, nadzorujący pracę amerykańskich specjalistów od przygotowania fizycznego z firmy Athlete’s Performance. Ciężkie harówka, a zwłaszcza ciągnięcie za sobą tzw. sanek ostro dały się we znaki piłkarzom. Robert Lewandowski mówił nam, że jeszcze tydzień takich treningów, a w meczu z Grecją biegałby tyłem. Brakowało mu zajęć z piłką, wolałby przystąpić do Euro 2012 na świeżości z Borussii. To samo mówił mi dziś jego klubowy kolega, Łukasz Piszczek. Na zakwasy narzekał Maciej Rybus, a Kamil Grosicki po meczu z Łotwą zastanawiał się czy świeżość przyjdzie na mecz z Grecją, czy dopiero w wakacje? Jedynymi nieszczęśliwymi spośród tych szczęśliwców byli Piszczek i Kuba Błaszczkowski, którzy… zostali sromotnie zlani na playstation przez Darka Dudkę i Marcina Wasilewskiego. Dudi z litości nie chciał nam zdradzić wyniku, ujawnił za to, że para Dudek/Wasyl zawsze gra Realem Madryt, bo Wasyl jest wielkim fanem królewskich i zmusza Dudiego, natomiast Piszczek/Kuba grają jako… nie, nie Borussia Dortmund, ale… Manchester City. Nie przypuszczałbym. ROZWIĄZANIE KONKURSU: ZAPYTAJ REPREZENTANTA Ostatnia historia jest jednocześnie odpowiedzią na jedno z pytań ytseman23’a w konkursie Zapytaj Reprezentanta, ale akurat nie temu pytaniu postanowiliśmy wraz z organizatorami konkursu przyznać główną nagrodę, czyli koszulkę reprezentacji z podpisami wszystkich piłkarzy. Wygrywa croolick83 za pytanie do Roberta Lewandowskiego: Miałeś okazję nagrać reklamówkę z najlepszymi piłkarzami Europy – czy z którymś z nich nawiązałeś jakiś bliższy kontakt? Czy któryś z nich zrobił na tobie szczególne wrażenie? A może LeBron James?:) Czy z kręconą reklamówką wiążą się jakieś ciekawe historie, które możesz przytoczyć kibicom?A wygrywa dlatego, że zadał pytanie jakich piłkarze tutaj nie dostają od nas dziennikarzy zadających wyłącznie niezwykle mądre i ważne pytania na temat przygotowań do Euro 2012, tymczasem takie właśnie pytania piłkarze lubią najbardziej, a kibice najbardziej chcą znać na nie odpowiedź. Z tych samych powodów drugie miejsce i dwa bilety na ostatni sprawdzian kadry przed Euro 2012, czyli mecz Polska – Andorra w Warszawie otrzymuje soldat939 za pytanie również do Lewego: Czy uważasz że umiejętności jakie przypisali ci autorzy gry Fifa 12 odpowiadają twoim rzeczywistym umiejętnościom i jak oceniasz swój wygląd w tej grze? Sam chciałbym znać odpowiedź, ale wstydziłem się zapytać;) Trzecie miejsce ex equo i bilet na mecz Polska – Andorra otrzymują jakmen18 za zaskakujące, polityczne i lekko prowokacyjne pytanie do Damiana Perqusia: Co sądzisz o wyborze nowego prezydenta we Francji, czy brałeś udział w wyborach? ytseman23 za prośbę o komentarz o prowokacyjne wypowiedzi legendy polskiej piłki, Jana Tomaszewskiego nie korciło Was, aby mu odpowiedzieć jako Reprezentacja? Szczególnie ta ostatnia (m.in. o „kadrze hańby”) była żenująca i poniżej jakiegokolwiek poziomu. Czy też może uważacie, że jakakolwiek polemika byłaby zniżeniem się do jego poziomu (w myśl zasady: nie kłóć się z idiotą, bo najpierw sprowadzi cię do swojego poziomu, a potem pokona doświadczeniem )? i bartusezg za ciekawe pytanie do Piszczka, które lekko zmodyfikowane zadałem mu dzisiaj: Na turniej w Austrii w 2008 roku pojechałeś w ostatniej chwili w zamian za Kube, miałeś najmniej czasu na przygotowanie się fizycznie na taki turniej bo przyjechałeś z urlopu. Dlaczego mimo tego, a także mimo że nie grałeś na swojej pozycji wielu uważało, że fizycznie prezentujesz się najlepiej z wszystkich? Uważa się, że kadra była pod tym względem źle przygotowana, czy uda nam sie tego błędu uniknąć tym razem? Ale to nie koniec konkursu,. Nadal każdy z Was może zadać bezpośrednio pytanie trenującym w Lienz reprezentantom. Wystarczy, że umieścicie w komentarzach adres mejlowy do siebie, a organizatorzy akcji Łączy nas Piłka skontaktują się z kilkoma szczęśliwcami z Was i jutro nastąpi łączenie:) Dzięki za udział w konkursie (aha, ponieważ były o to pytania w poprzednich komentarzach – konkurs zorganizowałem społecznie, nic z niego nie mam poza satysfakcją, że kilku zaglądających na Polsport pasjonatów futbolu otrzyma fajne wspomnienie z Euro 2012;) i powodzenia!  Dwaj przyjaciele z boiska, także wirtualnego;)  Powiązane wpisy: Vlogi z Lienz. Welcome to the Jungle! Vlog z Charkowa. Dzień z oligarchą Dzień, w którym skruszał beton Vlog. Łoże Smudy, czyli kulisy bazy repry na Euro 2012 