Co się stało z Barceloną, która na San Siro zagrała chyba najgorszy mecz w europejskich pucharach w erze Guardioli (trwającej cały czas mimo odejścia Pepa)? Najgorszy chyba od pucharowego debiutu Guardioli, przegranego z Wisłą Kraków? Katalończykom zdarzało się oczywiście przegrywać w tym czasie w Lidze Mistrzów – boleśnie jak z Interem Mediolan czy Chelsea, czy bezboleśnie jak z Celtikiem Glasgow – ale przecież w nawet w tych przegranych meczach dominowała nad rywalami, obijając im słupki i poprzeczki, strzelając gole (uznane i nie), dostawała karne, na Celtic Park oddała gdzieś ze 24 strzały na bramkę. W środowy wieczór oddała jeden celny strzał! Oczywiście nie wolno pominąć świetnej gry Milanu, jak z nieodległych czasów Carlo Ancelottiego, z żelazną, konsekwentnie i perfekcyjnie taktycznie grającą defensywą jakby znów dowodził nią Alessandro Nesta, z twardymi w środku pola Sulley Muntarim i Kevinem Prince Boatengiem, wcielającymi się w rolę Gennaro Gattuso. Ze Stephanem El-Shaarawy’m harującym tak w ataku jak i na własnym polu karnym jak Samuel Eto’o (a nie, to już druga mediolańska drużyna z nieodległych czasów Jose Mourinho). Nie ma znaczenia czy była ręka Cristiana Zapaty przy golu Boatenga (a usilnie wpatrując się w powtórki nabieram przekonania, że odbił piłkę twarzą), Milan na tego gola i to zwycięstwo sobie zasłużył, co zresztą przyznał po meczu nawet Gerard Pique. Z pewnością jakiś wpływ na grę Barcelony musiała mieć kiepska murawa, którą zastępujący leczącego się trenera Tito Vilanovę, Jordi Roura nazwał kartofliskiem, niegodnym gry na takim poziomie i o taką stawkę. Czy to jednak tylko stan nawierzchni odpowiada za to, że Leo Messi, który w tym sezonie średnio ma sześć sytuacji bramkowych w meczu tym razem stworzył sobie zaledwie jedną? Że cieniem samego siebie był Xavi, nie wiadomo, co na boisku robił Cesc Fabregas. Trudno zresztą wskazać Katalończyka, który grał dobrze, ch9oć nie wypada krytykować Carlesa Puyola, z poświęceniem grającego mimo krwawiącej rany na czole. Z pewnością Milan, który wyraźnie zdominował rywali fizycznie, wykorzystał tradycyjną lutową zadyszkę Barcy, do której dochodzi przecież co rok Czy jednak najważniejszym powodem porażki i rażącej przez pełne 90 minut bezradności Barcy nie był… brak na ławce trenera? A przynajmniej trenera z prawdziwego zdarzenia? Nie tylko kogoś charyzmatycznego, kto zmotywowałby i natchnął drużynę w przerwie, ale kto umiałby dokonać sensownych zmian stylu, sposobu ataku i wykonawców, skoro na boisku wszystko zawodziło? Trudno stwierdzić, by Roura zastępujący Vilanovę, zastępującego Guardiolę zareagował w jakikolwiek sposób na złą sytuację, żeby próbował jej zaradzić. Nie mam pojęcia, czy Rourę przerósł mecz o taką stawkę, zwłaszcza gdy zobaczył jak jest źle. Wpuszczanie Alexisa Sancheza okazało się niezbyt szczęśliwym pomysłem. Kogoś, kto odważyłby się minimalnie odstąpić od wierności świętemu stylowi Barcy, skoro nie przynosi efektu, na rzecz jakiegoś planu B. Na pewno mecz ostatecznie skompromitował tezę, że po odejściu Guardioli taką machinę jak Barca jest w stanie poprowadzić do sukcesów nawet jego teściowa. Wystarczy nie przeszkadzać Messiemu, Xaviemu, Inieście i spółce w klepaniu tiki-taki. Być może przekonanie o teściowej Guardioli, czy po prostu jakimkolwiek trenerze z przeszłością w La Masii opanowało wszystkich na Camp Nou, o czym świadczą słowa Pique, że może wcale nie jesteśmy tacy dobrzy jak nam się wydawało?   Co dalej? Czy w rewanżu Barcelona jest w stanie odrobić straty? Oczywiście jest. Wygrana 3:0 na Camp Nou to nie mission: impossible, ale będzie niezwykle trudno. Milan co prawda potrafił przegrać przed rokiem w rewanżu z Arsenalem 0:3, ale pojechał do Londynu z demotywującą zaliczką 4:0. Zakładając, że Barca w rewanżu zagra w swoim zwykłym, ofensywnym stylu, spokojnie można przyjąć, że Milan jeszcze bardziej się cofnie, zaparkuje w polu karnym słynny autobus, wypożyczony od Interu i Chelsea i będzie wysyłać groźne kontry, jak ta, po której Fernando Torres przypieczętował wyeliminowanie Barcy z półfinału Ligi Mistrzów. Statystyki Ligi Mistrzów mówią, że 81% drużyn, które wygrały swój mecz 2:0, po rewanżu awansowało dalej. Owe 19 % chyba idealnie oddaje sytuację Katalończyków, których w międzyczasie czekają dwa mecze z Realem Madryt – w Pucharze Króla i La Liga – których ani jedna ani druga drużyna nie może sobie zlekceważyć. W takich okolicznościach nieodzowny jest lider, szatni i ławki. W starciach z Interem i Chelsea nawet Guardiola nie sprostał byciu liderem, popełniając błędy, nie wiem czy na ławce będzie już mógł zasiąść Vilanova i czy sprosta wyzwaniu. Z całą pewnością wyzwaniu nie sprosta teściowa Pepa Guardioli… ﻿    ﻿  Powiązane wpisy: Koniec ery Guardioli Z nieba na ziemię, czyli od Guardioli do Zielińskiego Tajemnica Can Ferran Na końcu wygra Chelsea? 