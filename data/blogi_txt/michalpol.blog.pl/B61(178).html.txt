Zaczęło się pierwsze zgrupowanie reprezentacji Adama Nawałki. Lada moment dowiemy się, kto będzie kapitanem w jego drużynie, którą przechwycił w żelazne ręce z rozchwianych dłoni Waldemara Fornalika. Jedno jest pewne: to nie szatnia ale właśnie selekcjoner dokona wyboru, komu przypadnie opaska. Czy zachowa ją Kuba Błaszczykowski, który jako kapitan powiódł „biało- czerwonych” do dwóch spektakularnych klęsk – tej na Euro 2012 i te w eliminacjach do mundialu w Brazylii? Oczywiście nikt przytomny nie obwinia tylko Kuby za te niepowodzenia. Niesprawiedliwe też byłoby zapamiętać go wyłącznie z powodu niefortunnej „afery biletowej”. Czy jednak w każdym meczu był na boisku, na odprawie i w szatni w przerwie prawdziwym liderem drużyny, potrafiącym porwać kolegów do boju w trudnych chwilach, których jak pamiętamy nie brakowało? Zanim odpowiem na to pytanie, warto się zastanowić czy tego właśnie oczekujemy dziś od kapitana drużyny narodowej. Są tacy, którzy takich wymagań nie mają. Np Tomasz Łapiński, przed laty znakomity zawodnik, dziś komentujący piłkarską rzeczywistość, którego opinie niezwykle cenię, zna szatnię i obyczaje w drużynie niepomiernie lepiej ode mnie. Tomek napisał na swoim blogu, że wiara, iż kapitan może cokolwiek zmienić na boisku to mrzonki i mity. Główną funkcją kapitana jest dziś przekazywanie zdania drużyny trenerowi i na odwrót. „Kapitan jest tylko przekaźnikiem, tubą za pomocą, której drużyna porozumiewa się z trenerem”(…) Czy w drużynie, w której gra dwudziestu dorosłych facetów pewnych siebie i większość to gwiazdy grające w ligach zagranicznych, zdanie jednego gościa może przekonać innych do czegoś? Śmiem wątpić w siłę perswazji choćby nie wiem jak charyzmatycznego kapitana, dużo większą rolę będzie odgrywała wtedy chęć podporządkowania się innych celom drużyny, to jest klucz – pisze Łapiński.  I pyta: „Jak ma kapitan wstrząsnąć zespołem albo podnieść na duchu w czasie meczu? Powinien biegać od jednego do drugiego piłkarza i opieprzać albo głaskać po plecach i pocieszać? I w międzyczasie jeszcze grać w piłkę! Jedyny sposób to przykład odporności psychicznej i dobra gra. Ale wtedy to kapitan powinien być wybierany w trakcie meczu i co mecz inny.” Wg Tomka jedynym plusem tej funkcji jest, że kapitan zawsze wyciąga pierwszy dłoń do gratulacji (u nas akurat to niezwykle rzadkie chwile) i ma zdjęcie z sędziami, proporczykiem i kapitanem przeciwnika. Czy jednak mrzonką jest tęsknić za charyzmatycznym kapitanem, prawą ręką trenera na boisku, kierującym zespołem, umiejącym podnieć go na duchu w krytycznych chwilach albo wstrząsnąć w szatni? Zwłaszcza, że jeszcze niedawno, w czasach Jerzego Engela nasza kadra takich liderów miała. Tomasz Wałdoch, Tomasz Hajto czy Jacek Bąk tylko czymś więcej niż tylko przekaźnikami”. Podobnie jak inni kapitanowie, których szczególnie zapamiętałem z ostatnich lat, Didier Deschampes, Carlos Dunga, Fabio Cannavaro, Patrick Vieira, Javier Zanetti czy Roy Keane, który potrafił zrobić kolegom straszniejszą „suszarkę” niż Alex Ferguson, jeśli nie dawali z siebie wszystkiego na boisku. A z wciąż grających Francesco Totti czy Steven Gerrard, obok których grając nie można się opieprzać, którzy w decydujących momentach nie raz porywali za sobą kolegów, odwracając losy meczu. Dlatego ja, biorąc poprawkę na materiał ludzki jakim dysponuje Nawałka, w ramach nowego otwarcia poszukałbym nowego ramienia dla kapitańskiej opaski w naszej reprezentacji. Charyzmatycznym kandydatem jest oczywiście Artur Boruc, jak mimo że bramkarze doskonale potrafią spisywać się w tej roli, co pokazuje przykład Gianluigiego Buffona czy Ikera Casillasa, postawiłbym na zawodnika z pola. Także dlatego, że opaska dla Boruca przesądziłaby status bramkarza nr 1 w kadrze, a przecież w wielkiej formie jest i Wojtek Szczęsny, bramkarz lidera Premier League. Może i niegłupim pomysłem byłoby zrobienie kapitanem Grzegorza Krychowiaka, który ma w sobie spory potencjał w tej kwestii, ale z racji wieku i stażu w drużynie do jego kandydatury warto chyba będzie wrócić dopiero w kolejnych eliminacjach. Ja zaufałbym -o czym już tu pisałem – Robertowi Lewandowskiemu, bezsprzecznie najlepszemu polskiemu zawodnikowi ostatniej dekady, a może i dwóch. To prawda, że grą w reprezentacji nie zasłużyłby kandydowanie do Złotej Piłki. Ale może dołożenie odpowiedzialności do niezwykłego talentu i umiejętności stworzy miks, dzięki któremu Lewy stanie się w kadrze tym samym napastnikiem, który seryjnie zdobywa hat-tricki w Bundeslidze, a w Lidze Mistrzów nawet po cztery bramki w meczu. Znana jest jego „szorstka, męska przyjaźń” z Błaszczykowskim, kolegą z Borussii. Być może odwrócenie ról obu wyszło na dobre? Zanim zostanę zakrzyczany, że pomysł jest beznadziejny, a Lewy nie zasługuje na taki zaszczyt, chciałbym dać mu szansę i sprawdzić. Najlepszy polski zawodnik od czasów Zbigniewa Bońka zasługuje na to.  Powiązane wpisy: Nawałka powinien dać opaskę kapitana Lewandowskiemu! Niezwykła lojalność: kocha klub, więc będzie grał za darmo Uratowani! Leo będzie pracował tylko dla Polski! Fornalik musi odejść! Ale jeszcze nie teraz 