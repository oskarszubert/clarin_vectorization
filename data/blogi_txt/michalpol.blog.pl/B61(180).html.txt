Słynny już wpis Mateusza Klicha na Twitterze po przegranym meczu ze Słowacją „40.000 zakazów stadionowych po wczoraj. Bylem na trybunach i to co się tam dzieje, to jest masakra… :/ byle zjeść i ponapier…ć” wywołał jakże potrzebną debatę na temat powinności kibiców podczas meczów reprezentacji, tego co im wolno, a czego nie. „Od 35 minuty mecz już nikogo nie interesował, tylko żarcie” – uzasadniał swoją irytację kontuzjowany kadrowicz, czym ściągnął na siebie gniew wielu kibiców, argumentujących, że skoro Biało-czerwoni grali na murawie „padakę”, to oni – którzy zapłacili za bilety na trybuny – mieli prawo gwizdać. Kibiców bardziej zajętych jedzeniem posiłków (krewetek konkretnie) podczas spotkania niż dopingowaniem drużyny, permanentnie spóźniających się na drugą połowę piętnował już Roy Keane w czasach Manchesteru United. Ich zachowanie też mnie irytuje, ale nie tak bardzo jak tzw. „szydera” z własnych piłkarzy w trakcie spotkania, gdy gra jeszcze się toczy i każdy wynik jest możliwy. Zamiast porwać swych zawodników do boju, zamiast wiarą okazać im wsparcie, by w dramatycznej końcówce odwrócili losy meczu, na meczach reprezentacji od jakiegoś czasu króluje demotywacja. Była haniebna „szydera” z Marcina Wasilewskiego w meczu z San Marino, w którym stawał się „wybitnym reprezentantem”. Do Wasyla można mieć wiele zastrzeżeń ale nie o to, że w meczu kadry odpuszcza, żałuje zdrowia. Były gwizdy na Roberta Lewandowskiego, a w meczu ze Słowacją całą drugą połowę zamiast wsparcia własnych trybun piłkarze Adama Nawałki słyszeli ironiczne „nic się nie stało”, „Polska grać, k… mać”, a nawet „jeszcze jeden” – przypomnijmy – przy prowadzeniu rywali. Takiego zachowania nigdy nie zrozumiem. „Kibic, tak jak po zwycięstwach bije brawa, tak samo, gdy nie jest zadowolony z meczu, ma prawo gwizdać” – stwierdził jak zwykle poprawny politycznie kapitan reprezentacji, Kuba Błaszczykowski. Tylko, że wszędzie na świecie w trakcie meczu wspierają swoich, gwiżdżą – jeśli już – to po. Anglicy właśnie wygwizdali po meczu z Chile swoich piłkarzy, których dopiero co chwalili za awans do mundialu po meczu z Polską. Po – nie w trakcie! Gdyby mentalność obecnych kibiców polskiej reprezentacji mieli fani Liverpoolu, od 45. minuty finału Ligi Mistrzów w 2005 roku z ich sektorów płynęła by szydera. Bo przecież zapłacili, nie tylko za bilet na mecz ale i lot do Stambułu, a tu 0:3. I być może nie doczekalibyśmy się najbardziej emocjonującego finału w historii. Podobnie gdyby mentalność obecnych kibiców polskiej reprezentacji mieli fani Manchesteru United nie doszłoby do emocjonującej końcówki w finale Ligi Mistrzów z Bayernem Monachium, bo obijaniu przez Bawarczyków angielskich słupków i poprzeczki towarzyszyłaby zasłużona szydera. Legia w tym sezonie nie rozpieszcza swoich kibiców, zwłaszcza w Lidze Europejskiej (zero punktów, zero goli), ale takiego dopingu jak na Łazienkowskiej może jej zazdrościć większość klubów Europy. „Legia grać, k… mać” i rozliczanie za słabą postawę jak w meczu z Zawiszą w Bydgoszczy następuje zawsze po meczu, nigdy w trakcie. Gdy argumentowałem w podobny sposób na Twitterze, usłyszałem, że przecież „my, media chcieliśmy wymiany kibiców na trybunach na meczach reprezentacji”. Proszę nie wrzucać mnie do jednego worka i nie pisać do mnie w pierwszej osobie, bo niczego takiego nie postulowałem. Ja w ocenie postawy kibiców nigdy nie stosuję odpowiedzialności zbiorowej. Nie trafia do mnie argument, że skoro ktoś zapłacił za bilet, to wszystko mu wolno, gwizdać, szydzić, wyśmiewać. Mnie też wkurza fatalna gra „Biało- czerwonych” i daję temu wyraz nieprzerwanie od Euro 2012. Upieram się jednak, że na stadionie obowiązuje pewna konwencja. Wspiera się swoich, dopóki sędzia nie zagwiżdże po raz ostatni. Ci, którzy zamiast wspierać szydzą od 45. minuty to nie kibice, ale klienci. Niezadowoleni „z obsługi”, albo tego, że „dostali nie to co zamawiali”. Nikomu nie każę nagradzać oklaskami kiepskiej gry, ani głaskania piłkarzy po porażkach. Spadają przecież na nich zasłużone gromy w mediach. Ale niech im odpadnie argument na obronę, że przegrywają, bo ich właśni kibice demotywują ich zamiast wspierać. Między „klaskać”, a „drzeć łacha i szydzić” jest jeszcze spory margines.  Powiązane wpisy: To skandal, że kibice gwizdali na Lewandowskiego Greccy kibice pewni swego i ładnie śpiewają Vlog. Łoże Smudy, czyli kulisy bazy repry na Euro 2012 10 małych murzynków, czyli gdzie ci polscy bramkarze? 