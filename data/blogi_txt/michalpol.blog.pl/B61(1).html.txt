Niewielu już takich piłkarzy. Tak lojalnych, kierujących się w karierze nie tylko potrzebami portfela ale i serca…  Oto Didier Drogba ogłasza, że jest aż tak bardzo rozczarowany pozbyciem się z Chelsea ukochanego trenera Jose Mourinho, że prosi o wystawienie na listę transferową.     Zwolniono bowiem jego mentora, faceta, który uczynił go jednym z najwybitniejszych napastników świata. Najlepszego trenera na ziemi. Drogba stwierdza, że zwłaszcza po okolicznościach rozstania nie będzie w stanie grać na takim poziomie jak w ostatnich sezonach. Nie będzie w stanie dać z siebie wszystkiego dla TEGO klubu pod innym trenerem.    Ktoś powie, że to kaprys bogatego gwiazdora, któremu obiło. Ktoś powie, że wiele nie ryzykuje, bo za chwile zgłoszą się po niego Milany, Intery, Reale…   A ja wierzę, że przez Drogbę przemawia jego afrykańska dusza. Afryka, ostatnie miejsce gdzie relacje miedzy ludźmi wciąż są naprawdę silne, bo kluczowe dla przetrwania. Gdzie lojalność to nie wyświechtane słowo. I gdzie futbol wciąż jest pasją, a piłkarze kierują się sercem. Dlatego tak wielu piłkarzy z Ghany, Nigerii, Wybrzeżą Kości Słoniowej, Mali, którzy odniosą sukces, pamięta o pobratymcach. Zakłada w rodzinnych stronach szkółki piłkarskie, szkoły, a nawet buduje drogi. Oni sami mają na to określenie: „kiedy wjedziesz windą na górę, poślij ją później na dół". Powiedział mi o tym kiedyś nie piłkarz, ale koszykarz, który z Afrykańczyków zrobił chyba największą karierę w NBA – Dikembe Mutombo.    Drogba mówi co myśli, a czuje gorycz i ból. Dla niego Chelsea to więcej niż klub, a futbol to więcej niż tylko sposób na zarobienie paru milionów i łatwe życie.    Za to go podziwiam i cenię. Szacunek, mr Drogba i rychłego powrotu do zdrowia! I więcej takich goli jak ten z Evertonem, chyba najwspanialszy jak dotąd w pańskiej karierze… Powiązane wpisy: Kaka, Drogba, Lubański Wielki tydzień Fabiana Kaka – wielki nie tylko na boisku Wielki dzień naszej piłki! 