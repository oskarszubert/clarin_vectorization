Za chwilę wskakuję w samolot i jak wszystko dobrze pójdzie jutro, przy okazji prezentacji nowych, mundialowych butów Nike (podobno tym mają być dla firmy czy iPhone dla Apple’a) mam wywiad jeden na jeden z Andresem Iniestą! I jak zwykle w podobnych przypadkach chcę zaprosić moją ukochaną blogosferę do wspólnej zabawy. Otóż zabieram ze sobą biografię gwiazdy Barcy „Iniesta. Rok w raju”, która może nie jest dziełem wybitnym, zwłaszcza, że kończy się na triumfie w Lidze Mistrzów w 2009 roku. Zamierzam jednak poprosić go autograf w książce może nawet imienny), co uczyni ją prawdziwą gratką dla każdego fana futbolu, nie tylko Barcelony, albowiem Iniesta – ze swymi arycważnymi golami w arcyważnych momentach – to jedna z najbardziej pozytywnych postaci naszych czasów. Tę książkę dam temu z Was, kto wymyśli pytanie do Andresa, a ja rzeczywiście mu je zadam. Już to przerabialiśmy na blogu np. z Cristiano Ronaldo. Podsumowując: Wy zadajecie pytania, ja wybieram najlepsze, zadaję Inieście i borę dla zwycięzcy autograf. Comprendo? Oczywiście sam mam do niego mnóstwo pytań: o zbliżający się mundial, kolejną konfrontację z Brazylią po porażce w Pucharze Konfederacji, Diego Costę, który właśnie debiutuje w reprezentacji Hiszpanii (akurat przeciwko Włochom, choć rok temu grał przeciwko Italii w barwach swojej ojczyzny, Brazylii) a moim zdaniem nie powinien, Leo Messiego – czy rzeczywiście jest wypalony… itp. I oczywiście o decyzję Carlesa Puyola, który ogłosił, że odchodzi z Barcy. Czy czytał wzruszający wpis swego partnera z Barcy i partnera Puyiego z obrony, Gerrarda Pique. Wzruszający nad wyraz, bo choć w ostatnich latach z futbolem żegnało się wiele legend, kończąc przy tym pewną epokę: Paolo Maldini czy Edwin van der Sar, to jednak nikt nie pożegnał kolegi tak jak Pique. „Mój anioł stróż” Gerard Pique Nadszedł ten dzień. Odchodzisz. Mimo że takie jest życie, nie potrafię wyobrazić sobie Barcelony bez ciebie. Kiedy spoglądam wstecz i wspominam Paryż czy Rzym, pierwszy obrazek, jaki przychodzi mi na myśl, to ty wznoszący Puchar Europy. Na Wembley oddałeś ten przywilej Abiemu – to gest, który czyni cię jeszcze większym. Moja generacja oraz te młodsze nie wiedzą czym jest Barca bez Puyiego w obronie, z opaską kapitańską i z „5” na plecach. Przypuszczam, że już nic nie będzie takie samo. Poznałem cię prawie sześć lat temu. Ty byłeś kapitanem i symbolem drużyny, a ja młodzianem, który przychodził, by zawojować świat. Od pierwszego dnia nawiązaliśmy znakomite relacje, zarówno na boisku, jak i poza nim. U twego boku czułem się chroniony, wiedziałem, że jeśli kiedyś popełnię błąd, ty będziesz w pobliżu, żeby mnie uratować. Jesteś moim aniołem stróżem. Chcę, żebyś wiedział, że będę tęsknił za naszymi rozmowami w szatni, za twoimi radami, a przede wszystkim, za twoimi „żartami” na placu gry. Jesteś wyjątkowy i niepowtarzalny. Śmieszy mnie, gdy mówią, że sprowadzą „nowego Puyola”. Niech szukają dalej. Nigdy go nie znajdą. Dziękuję za wszystko, Puyi” Na pytania czekam do jutra do 11! Trzymajcie kciuki,  Powiązane wpisy: Guardiola czy Mourinho? Wybierz i wygraj! Konkurs: zapytaj kadrowicza! Obstaw kiedy wykituje Gazza i wygraj! Głosy z szatni Barcelony 