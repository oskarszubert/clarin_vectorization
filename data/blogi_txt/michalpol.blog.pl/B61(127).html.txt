Eden Hazard jak najbardziej słusznie dostał czerwoną kartkę za kopnięcie chłopca do podawania piłek w meczu ze Swansea. Nawet jeśli tak naprawdę tylko wykopał piłkę spod ‘chłopca’, który przykrył ją swoim ciałem, żeby urwać dla swojej drużyny przy dobrym wyniku kilka cennych sekund, to zrobił to zbyt ostro, by nie rzec brutalnie. Oczywiście był zagotowany, liczyła się każda sekunda, musiała go wkurzyć chamówa, jaką odstawił ‘chłopiec’, ale zawodnik musi na boisku używać nie tylko mięśni ale i mózgu: nie odrzucać monety w trybuny, która stamtąd spadła – za co Jamie Carragher zarobił czerwień bodaj w 2011 roku, ani bidonu z wodą za co Artur Boruc z bramki Southampton niedawno trafił na trybuny, wyrzuceniem z boiska grozi nawet powalenie kibica, który wdarł się na murawę w trakcie meczu. Zawodnik powinien panować nad nerwami w każdej sytuacji inaczej musi ponieść karę. Ale porównywanie zachowania Hazarda z pamiętnym kopniakiem kung fu Erica Cantony i domaganie się dla Belga podobnej 8-miesięcznej dyskwalifikacji jak dla Francuza to już za daleko posunięty absurd i hipokryzja. Podobnie jak jazda z Hazardem w sieci, jak po decyzji Bartosza Bereszńskiego o przejściu z Lecha do Legii. I jeszcze South Wales Police wszczyna dochodzenie w sprawie incydentu. Hazard Horror! – atakują tytuły angielskich dzienników. Czy źle widziałem i Hazard użył przy odbieraniu piłki piły mechanicznej? Wiadomo, że chłopcy do podawania piłek nigdy nie są bezstronni, to zawsze albo dzieciaki z klubowej akademii, albo członkowie klubu kibica. Wszyscy kierują się zasadą: swojemu piłkarzowi zawsze podajemy szybciorem, z oddaniem piłki rywalowi zwlekamy. Albo odwrotnie, jeśli wymaga tego sytuacja. Nastoletni Fabio Cannavaro nigdy nie spieszył się z oddaniem piłki Diego Maradonie czy innym zawodnikom Napoli, jeśli gospodarze prowadzili na San Paolo, wylatywała mu z rąk podczas marszu, odbijała od bandy po rzucie, za co Argentyńczyk nie raz nagrodził go mrugnięciem oka. Przypomniała mi się opowieść 11-letniego Wayne Ronney’a z jego autobiografii, którą tłumaczyłem, o debiucie w roli chłopca do podawania piłki. Everton przegrywał 0:1, by pod koniec spotkania doprowadzić do wyrównania. Tuż po tym, piłka wyleciała poza boisko w mojej strefie tuż obok bramki naszego bramkarza, Neville’a Southalla. Nie spieszyłem się z przyniesieniem mu jej, bo kombinowałem, że gramy na utrzymanie remisu. Nagle usłyszałem wrzask Neville’a: „Kurwa, chłopaku, pośpiesz się do cholery!” Mało się wówczas nie zesrałem z pośpiechu, lecąc do niego z piłką najszybciej jak mogłem.  Chłopcy do podawania mieli przykazane, żeby zawsze rzucać piłkę do zawodnika albo na boisko, zamiast podawać nogą, ale nigdy się do tego nie stosowałem. Kiedy piłka toczyła się do mnie po murawie, moją naturalną reakcją było kopnąć ją, a nie podnieć. Więc zawsze kopałem i zawsze dostawałem ochrzan po meczu. Ale podawałem z taką dokładnością, że cała operacja wychodziła szybciej niż gdybym się pochylił, podniósł piłkę i rzucił, byłem w stanie podać zawodnikowi piłkę prosto do rąk. Widziałem w życiu wielu zwlekających z oddaniem piłki chłopców, ale czegoś takiego co wykonał koleś z Liberty Stadium jeszcze nie. Piszę ‘koleś’, bo ma już 17 lat, jest młodym mężczyzną i spokojnie mógłby grać w tym meczu, ‘chłopcy’ kończą się dla mnie jakoś tak około 14-stki. Zwłaszcza, że przyaktorzył z bólem po kopniaku czerpiąc z najlepszych piłkarskich wzorców. Widzieliście, żeby chłopiec do podawania piłki położył się na niej? Nie usprawiedliwia to czynu Hazarda, ale skoro on odbębni teraz karę zawieszenia – myślę, że trzech meczów w zupełności wystarczy – być może zapłaci i grzywnę, jakaś kara powinna spotkać także ‘chłopca’. Może nie powinien podawać piłek przez dokładnie tyle samo spotkań, ile pauzować będzie Belg? Grzywnę powinna zapłacić i Swansea, bo to członek klubowego personelu zachował się karygodnie.   Bo jeśli zachowanie chłopca ujdzie mu płazem – ładnie, że po wszystkim poszedł do szatni Chelsea i przeprosił za swoje zachowanie i odebrał przeprosiny od Hazarda – to za chwilę jakiś inny chłopiec do podawania piłki zdzieli idącego do niego zawodnika rywali łokciem – jak zasugerował na twitterze Rio Ferdinand. Albo złapie piłkę w ręce i bezczelnie odbiegnie. Nie dajmy się zwariować!    Powiązane wpisy: Futurystyczna machina Borussii vs kataloński dziad 