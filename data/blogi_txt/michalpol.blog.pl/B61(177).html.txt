Stało się. Adam Nawałka został nowy selekcjonerem reprezentacji Polski. Szkoda, że nie sięgnęliśmy – tak jak apelowałem tu wcześniej – po najlepszego fachowca jaki jest dostępny na rynku, z tak wysokiej półki jak to możliwe, na jaką byłoby nas stać. Czyli selekcjonera-cudzoziemca. Ostrzegając, że każdy polski trener będzie „Fornalikiem-bis” miałem na myśli, że powtórzymy eksperyment jaki narzucił nam Antoni Piechniczek, namaszczając Waldemara Fornalika, trenera w miarę sprawdzonego w Ekstraklasie, z sukcesami w prowadzeniu przeciętnej drużyny bez gwiazd, natomiast bez doświadczenia w meczach pod wielką, międzynarodową presją, z piłkarzami klasy światowej, pracujących na co dzień w innej futbolowej rzeczywistości, wiedzącego co to selekcja. W tym sensie Nawałka jest takim kolejnym eksperymentem – namaszczony przez Zbigniewa Bońka, który zrezygnował z otwartego konkursu, wysłuchania innych trenerów jaki mieliby pomysł na reprezentację, śpieszącego się, by okres bezkrólewia trwał jak najkrócej, choć przecież meczem o punkty w eliminacjach Euro 2016 dopiero za rok. Oczywiście Nawałka nie jest klonem Fornalika (mój wideo-komentarz tutaj). Inny charakter, charyzma, podejście do zawodników, egzekwujący dyscyplinę żelazną ręką, stawiający piłkarzom wysokie wymagania, ale i samu siebie. Szanowany nawet przez tych, którzy go nie cierpią. Te cechy na pewno przydadzą się w kadrze, ponieważ bardzo ich brakowało. Czy wszystko załatwią – wątpię. Nadzieję widzę też w tym, że Nawałka ma o wiele bogatsze doświadczenia jako piłkarza. Był wybitnym reprezentantem Polski, który wchodząc do kadry Jacka Gmocha przed mundialem w 1978 roku, odbierał miejsce w składzie wielkim mistrzom Kazimierza Górskiego, ci jednak zaakceptowali go, z szacunku za pracę jaką wykonywał na boisku. Dziś Gmoch przekonuje mnie, że Nawałka ma wszystkie cechy dobrego trenera. „Górnik to klub o ograniczonych możliwościach, ale Adam wykorzystuje je do perfekcji. On zna języki, kształci się, podpatruje najlepszych w tym fachu takich jak Mourinho, Benitez, czy Ancelotti. Może być naszym Juergenem Kloppem. Jestem pewien, że to najlepszy selekcjoner, na jakiego nas stać” – mówi. Bardzo potrzebujemy teraz „naszego Juergena Kloppa”. Pomijam kwestie warsztatowe, bo te jeśli chodzi o Nawałkę wciąż są dla mnie zagadką. Ale musi przebić się do tej grupy dobrych, na europejskim poziomie zawodników, z gwiazdą światowego formatu, czyli Robertem Lewandowskim. Musi znaleźć pomysł, żeby o wiele większym stopniu od poprzednika wykorzystać ich potencjał w reprezentacji. Oczywiście szacunku u nich nie zdobędzie samym tylko wrzaskiem z ławki, ale wrzaskiem niosącym sensowne zmiany, pozwalające odwrócić niekorzystny wynik. Podobnie w szatni. Nie wystarczy złapać ją żelazną dłonią za gardło. Oprócz zmotywowania zawodnicy potrzebują jeszcze klarownego planu, taktyki, ustawienia, które pozwolą im pokonać lepszych i nie rozczarować z równymi sobie. Nawałka, współpracujący przez jakiś czas przy naszej kadrze z Leo Beenhakkerem przynajmniej na wstępie ma reprezentacji większe pojęcie niż Fornalik. Ponieważ selekcjonerem nie został mój wymarzony (acz pewnie i nie realistyczny) Marcelo Bielsa ani żaden inny fachowiec z doświadczeniem w którejś pięciu czołowych pięciu lig w Europie czy reprezentacji, teraz pozostaje mi dla wspólnego dobra trzymać kciuki za Nawałkę. Na jego miejscu nowe otwarcie zacząłbym od zmiany kapitana. Nie jako wotum nieufności dla Kuby Błaszczykowskiego. Ale skoro mamy w kadrze jednego z najlepszych napastników świata, piłkarza, który w barwach Borussii Dortmund przemienia się w gracza z tej samej półki co Robin van Persie, Wayne Rooney, Radamel Falcao czy Fernando Torres (ręka mi drży by napisać, że i Leo Messi czy Cristiano Ronaldo, choć upokorzył drużynę tego ostatniego wbijając jej cztery gole). Może warto powierzyć mu opaskę i zarazem większą odpowiedzialność za drużynę. Van Persie – choć wielu wątpiło, znając jego charakter – stał się liderem Arsenalu i z opaską na ręku zanotował najlepszy sezon w karierze (choć nie dla Arsenalu akurat). Z kolei opaska nie wiele pomogła Messiemu na mundialu w RPA, ale wówczas na ławce trenerskiej siedział szalony Diego Maradona. Jedno jest pewne: kadra boleśnie potrzebuje lidera. Na ławce trenerskiej, ale także w szatni i na boisku. Kto ma nim być, jeśli nie najlepszy z nich?   Powiązane wpisy: Kiedy Leo powinien wybaczyć banitom? Kto za Fornalika? Tylko cudzoziemiec! A najlepiej Bielsa:) Zibi, plizz! Nie chcemy Fornalika Bis! Dlaczego Leo powinien zabrać Kuszczaka na Euro 