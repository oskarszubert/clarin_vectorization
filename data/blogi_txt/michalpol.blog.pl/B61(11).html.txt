W najnowszym Polowaniu (którego premiera dziś w Nsporcie o 18.30, a potem powtórki w tygodniu) w ramach takiego mini cyklu „Młode Wilki” rozmawiam z Radosławem Majewskim. Można się kłócić czy 22-letni Radek, którego zaledwie kilka miesięcy dzieli od np. Cesca Fabregasa wciąż jest młodym, obiecującym zawodnikiem. Na Wyspach czy w Hiszpanii pewnie by już tak o nim nie mówiono, ale w polskich warunkach ciągle jeszcze tak. Poza tym akurat w 2008 roku stał się na chwilę enfant terrible polskiego futbolu… I właśnie m.in. o podsumowaniu ubiegłego roku, dość niesamowitego w karierze młodego piłkarza rozmawiamy. Z jednej strony wdarł się bowiem szturmem do kadry, a Leo Beenhakker mówił po meczu z Finlandią, że jest zachwycony jak Radek prowadzi drużynę i że to do niego należy przyszłość. Z drugiej został w tej kadrze zawieszony za incydent lwowski. Opowiada jaką nauczkę wyciągnął z tej życiowej lekcji i w takich stosunkach jest obecnie z holenderskim trenerem. Okazuje się, że w bardziej niż dobrych: na pożegnanie zgrupowania usłyszał od Leo: „I love you”. Okazuje się więc, że Holender nie ściemniał kiedy mówił mi w ostatnim wywiadzie dla „Gazety”, że traktuje piłkarzy jak rodzice dzieci: kiedy na to zasłużą, trzeba je karcić, ale przecież nie przestaje się ich kochać… I że kiedy już wyjaśni sobie jakiś problem z zawodnikiem, to koniec, nigdy do sprawy nie wraca, nie rozdrapuje.  Pytałem też Radka o słynne słowa Wernera Liczki, który stwierdził, że gdyby młody Polak miał 15 centymetrów więcej (czyli ze 185) to już byłby zawodnikiem FC Barcelona. Nie wydały mi się trafne o tyle, że akurat czołowi rozgrywający Barcy Xavi i Andres Iniesta należą do największych chucher w świecie futbolu, a brak centymetrów nie przeszkadza im na boisku wcielać się w rolę prawdziwych czarodziejów. Okazało się, że Radek już od dawna wybiera się, żeby obejrzeć na żywo w jaki sposób właśnie ci dwaj panowie rekompensują sobie słabe warunki fizyczne. Miał już nawet bilety na Gran Derby z Realem Madryt, ale kontuzja kolana zmusiła go do zmiany planów. Dodał wszakże, że nie oglądając się na mistrzów Europu zamierza wzmocnić się na siłowni.    I na koniec muszę mu oddać sprawiedliwość, bo w jednym z wpisów na blogu, za „Magazynem Sportowym” wypominałem mu lenistwo i niechęć do zostawania po treningach i indywidualnych ćwiczeń, np. rzutów wolnych, jak to przez tyle lat nieprzerwanie robi Alessandro del Piero. Radek zaprzeczył, by mu się nie chciało poprawiać umiejętności i zapewnił, że zostaje po treningach jak w czasach juniorskich w Zniczu Pruszków, gdzie jego nauczyciel WF Artur Kalinowski do dziś stawia go swoim uczniom za wzór i opowiada jak Radek, kończąc szkołę o 13, szedł na boczne boisko Znicza, brał kilkanaście piłek i przez trzy godziny do treningu żonglował, dośrodkowywał, strzelał… Trzymamy za słowo. Skoro już zareklamowałem własny program, to jeszcze zareklamuję fajny wpis na blogu Mundialeiro, który wpadł mi ostatnio w oko (także muzycznie, muza wraca) poświęcony Tomaszowi Stolpie. Też nigdy wcześniej o nim nie słyszałem, a okazuje się, że to kto wie czy nie największy globtrotter z polskich piłkarzy. Który po występach w ligach norweskiej, belgijskiej, szwedzkiej i islandzkiej przenosi się właśnie do dziesiątej drużyny ligi… azerskiej – FK Qäbäla! Przejście z islandzkiego Grundavik do leżącej pod chińską granicą Kabali wygląda mi na największy hit transferowy w historii polskiego futbolu pod względem geograficznym, bijącym na głowę przenosiny Polaków do amerykanskiej MLS a nawet Tomasza Frankowskiego do Nagoi Grampus Eight!    Właśnie mi się wyguglało, że o Stolpie pisze także z równie wielkim uznaniem zCzuba, które cytuje przy tym Paolo Coelho. Autor Mundialeiro cytował zaś Zbigniewa Herberta i już tylko za to Tomkowi Stolpie wielka cześć i chwała;-)     Tomek i jego nowi koledzy          Ligi europejskie w bwin.com. Zarejestruj się i zgarnij bonus!   Powiązane wpisy: Majewski za Obraniaka? 