Oto kolejny znany piłkarz ujawnia, że gdyby nie futbol miał wielkie szanse zostać gangsterem. I dziś albo gnił „we więźniu” jak kilku jego kolegów z młodości albo może już nie żył. Tym razem (czemu nas to nie dziwi?) wyznanie pada z ust enfant terrible włoskiego futbolu, Antonio Cassano. Wybuchowy charakter dość już namieszał w karierze: jak nie kłócił się z kolegami z drużyny to ścierał się z trenerami, kwestionując ich pozycję, ewentualnie wymyślał arbitrom, a jednego całkiem ostatnio próbował nawet obić na murawie. Fabio Capello, który użerał się z nim w czasach prowadzenia AS Roma, ukuł nawet neologizm „cassanata”, którym włoscy dziennikarze do dziś określają zachowanie rozkładające morale i ducha drużyny.    W przyszłym tygodniu do włoskich księgarń trafi autobiografia Cassano „Dico Tutto” („Mówię wszystko”), która wiele wyjaśnia. Za sprawą wydawcy do mediów poszło kilka przecieków kontrolowanych na temat życia Cassano przed rozpoczęciem wielkiej kariery Piłkarz Sampdorii (a wcześniej Realu Madryt) opowiada m.in. o swej burzliwej młodości, której błędy – gdyby nie futbol – dawno już zaprowadziłby go na stryczek (tu lekko przesadzam, bo nie żyjemy szczęśliwie XIX wieku).    „Gdybym nie został profesjonalnym piłkarzem pewnie byłbym złodziejem lub bandytą. Znam wielu chłopaków, którzy z ulicy trafili do gangów. Gdyby nie futbol i to, że miałem talent, ja również wylądowałbym w tym gównie jak oni” - pisze Cassano. „Obstawiałem zakłady bukmacherskie na ulicy żeby coś zarobić. Obstawiałem po 10, 15 20 tysięcy lirów na drużynę, w której występowałem. Nie byłem głupi, chciałem pieniędzy i procentów od nich. W mojej dzielnicy często dochodziło do strzelaniny, policja i karetki były na porządku dziennym. Byłem biedny i miałem świadomość, że podążę tą drogą, bo nigdy w życiu nie pracowałem, nie miałem wyuczonego żadnego zawodu”    „Przez 17 lat żyłem w nędzy, dziewięć lat jako milioner. Więc zostało mi jeszcze osiem lat życia w luksusie, żeby się wyrównało” - dodaje.          Nie on pierwszy miał to szczęście, że ktoś postawił na jego talent piłkarski, ratując przed upadkiem. Z ostatnich lat pamiętam podobne opowieści dwóch wielkich piłkarzy. Jeden to szacowny dziś trener Blackburn Rovers – Paul Ince, który wychowywał się w robotniczej dzielnicy Londynu, a karierę piłkarską zaczynał w West Hamie. Opowiedział, że należał do typowego miejskiego gangu młodzieżowego, o którego członkach parlamentarzyści brytyjscy mówią „tearaways” (umykający co tchu). Często dopuszczał się z kumplami drobnych przestępstw. „Jako nastolatek wyznawałem zasadę: ‚żryj jak koń i zachowuj się jak świnia; obijaj się i zdobywaj szmal w łatwy sposób’. Gdybym nie został zawodowym piłkarzem, wpadłbym pewnie podczas próby obrabowania Bank of England” napisał. Szczęśliwie jego mentorem i nauczycielem został trener „Młotów” John Lyall, który doceniał talent nastolatka i martwił się, że ten nieustannie przychodzi na treningi poobijany albo z nową blizną. „John dawał mi osiem razy ‚ostatnią szansę’. W końcu, kiedy policyjny ford wjechał podczas treningu na boisko i stamtąd zabrał mnie na przesłuchanie, trener oznajmił mi, że jeśli jeszcze raz zawiodę, będzie to prawdziwy koniec” – napisał Ince.          Drugi to bramkostrzelny Holender Jimmy Floyd Hasselbaink, który wraz z matką i pięciorgiem rodzeństwa dorastał w niebezpiecznej jak Bronks dzielnicy Amsterdamu, Zaandam. W autobiografii „Jimmy” opisał jak futbol uratował mu życie. „Gdyby nie on, byłbym dziś gangsterem, dilerem narkotykowym albo bym ćpał. A może i już bym nie żył, jak wielu moich kumpli”.    „Szkoda, że mnie nie widzieliście, kiedy miałem 16 lat. Byłem jednym z tych złych czarnych chłopaków, pętających się z gangami. Starającym się wyglądać na twardziela i zachowującego się jak twardziel. Miałem się za ważniaka, bo kradłem i straszyłem ludzi z kumplami. Nasza dzielnica była bardzo biedna. Pełna emigrantów z Surinamu, Turcji czy Maroka. Mieszkałem w 14-piętrowym bloku. Parę razy, jak graliśmy z kumplami pod blokiem w piłkę, z góry z okien spadły na ziemię… ciała. Ktoś popełniał samobójstwo, bo nie dawał rady żyć, innemu „ktoś” pomagał wyskoczyć. Nie robiło to na nas wrażenia” - opisał.    „Byłem nieźle porąbany. Nosiłem ze sobą nóż. Na szczęście nigdy nie zdążyłem go użyć. Nosiłem go, żeby być bardziej cool. Upadek był blisko. Raz pojechaliśmy do Amsterdamu na koncert „Public Enemy”. Ale oczywiście nie mieliśmy biletów, więc „skroiliśmy” jakichś gości. Ci zgłosili kradzież policji, która jakoś nas namierzyła. Aresztowali mnie. Przeszukali mieszkanie, znajdując kradzione radia samochodowe, zegarki i mnóstwo innego sprzętu. Stanąłem przed sędzią, który jako nieletniego i dotąd nie notowanego posłał mnie na trzy miesiące do poprawczaka.     Pobyt tam wstrząsnął mną. Był szokiem, jakiego potrzebowałem. Kiedy wyszedłem, razem z matką postanowiliśmy, żeby postawić na futbol. Codzienne treningi w klubie Telstar Velsen odciągały mnie od złego. Okazało się, że mam dryg do grani. I cale szczęście. Gdyby nie to, pewnie któregoś dnia nóż zastąpiłaby spluwa. A ja dziś albo tkwiłbym w pierdlu, albo może już nie żył” – napisał Jimmy. Ligi europejskie w bwin.com. Zarejestruj się i zgarnij bonus! Powiązane wpisy: Sneijder właśnie został Piłkarzem Roku! Triumfatorem BloPuLa został… 