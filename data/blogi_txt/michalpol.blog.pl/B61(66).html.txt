Bardzo dobrze, że trener Franciszek Smuda jedzie do Niemiec (na występ polskiego tercetu w meczu Borussia Dortmund – Bayern Monachium, który może przesądzić losy mistrzostwa – transmisja w Eurosport 2 o 20.00). Bardzo dobrze, że przy tej okazji wysłucha tłumaczeń Sławomira Peszki i Marcina Wasilewskiego i ostateczną decyzję odnośnie wyrzucenia któregoś z nich z kadry na Euro 2012 podejmie dopiero w czwartek po spotkaniu z oboma zawodnikami, a nie pod wpływem chwili, w gwałtownej reakcji na informację o kolejnym złamaniu dyscypliny. Zdumiała mnie jednak jego deklaracja przed wylotem do Duesseldorfu, że osobiście sprawdzi wszystkie fakty. „Umówiłem się z policją, pojadę w środek na posterunek i osobiście wszystko sprawdzę. Jeśli potwierdzą się informacje niemieckiej prasy, moją niedzielną decyzję będzie można uznać za obowiązującą”.  Selekcjoner na komisariacie, weryfikujący jak bardzo narozrabiał piłkarz jego reprezentacji – tego jeszcze w historii futbolu nie było! Rozumiem, że pokażą mu celę, do której wtrącili Peszkę i łoże na izbie wytrzeźwień? Czy wizja lokalna przewiduje także przejazd feralną taksówką feralnej trasy, oględziny skopanego przez Peszkę taksometru, przesłuchania kelnerów z knajpy, w której balowali zawodnicy w celu oszacowania ilości spożytych przez nich trunków? Nie wspominam o oczywistej rozmowie z poszkodowanym taksówkarzem. Nie wystarczy reakcja władz FC Kolen, które zawiesiły Peszkę, ukarały go grzywną (ponoć 25 tys. euro), a sam piłkarz przyznał do winy, wyraził skruchę i poprosił na oficjalnej stronie internetowej klubu o przebaczenie? Czy ktoś słyszał, żeby selekcjoner europejskiego kraju składał wizyty na komisariatach? Czy Fabio Capello przed (pierwszym) odebraniem opaski kapitana Johnowi Terry przesłuchiwał żonę Wayne Bridge’a na temat jej zdrad z JT? Czy odwiedził klinikę aborcyjną, w której usunęła ciążę za pieniądze piłkarza? Czy trener Raymond Domenech, rozważający czy wyrzucić z kadry na mundial w RPA Francka Ribery i Sidneya Govou za seks z nieletnią prostytutką odwiedzał Cafe Zaman – jedną z najmodniejszych dyskotek Paryża, na Champs Elysées i sprawdzał miękkość łóżka w pokojach na zapleczu? Rany boksie! Cała afera zatacza co raz większe kręgi absurdu. Z których największy dotyczy jednak nieodpowiedzialności Peszki, który u szczytu sezonu (i dwa miesiące przed najważniejszym turniejem w życiu), gdy jego klub zażarcie walczy o utrzymanie, a trener Stale Solbakken zwołuje zamknięte zgrupowanie przed kolejnym meczem Bundesligi z Mainz, o 4.50 nad ranem ma we krwi 1,5 promila alkoholu ( to ile miał o 2. w chwili zatrzymania?) Peszko jest moim zdaniem nie do uratowania i żadne spotkanie tu nie pomoże. Co innego Wasyl, który też znalazł się w złym czasie w złym miejscu, ale po pierwsze – w jego przypadku to nie recydywa, nie kopał w taksometr i nie trafił na suchy dołek. Możemy więc udawać, że wierzymy, iż przez cały wieczór nie wziął kropli do ust.  Co powinien zrobic Smuda?  Powiązane wpisy: Co Smuda zrobi z Peszką? Smuda chciałby zostać. Zostanie? Wielka różnica między Fornalikiem i Smudą Wasylu, jak mogłeś to spieprzyć? 