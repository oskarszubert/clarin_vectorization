Przyznam szczerze, że nie wierzyłem w spełnienie plotki jakoby to Gerardo „Tata” Martino miał zostać nowym trenerem Barcelony w miejsce chorego, walczącego z nawrotem nowotworu Tito Vilanovę. Nie dlatego bym nie wierzył w talent trenerski Argentyńczyka, potwierdził go pracując z Newells Old Boys i reprezentacją Paragwaju, którą śledziłem z trybun na mundialu w RPA (niestety także i w najnudniejszym meczu turnieju – z Japonią, ale szczęśliwie i w ciekawym minimalnie przegranym ćwierćfinale z przyszłymi mistrzami świata). Nie spodziewałem się jednak, że Barca zatrudni trenera, który ani nie kończył La Masii, ani nigdy nie grał w Barcelonie, a  do tego nigdy nawet nie pracował w Europie! A przecież, jak pisał Graham Hunter w swej świetnej książce „Barca. Za kulisami najlepszej drużyny świata” od czasu odejścia z klubu szalonego prezydenta Joana Gasparta to były podstawowe kryteria przy poszukiwaniu nowego szkoleniowca. Po pierwsze barcelońskie korzenie, gwarantujące ciągłość filozofii gry, po drugie doświadczenie w Lidze Mistrzów, jeśli nie w roli trenera to przynajmniej piłkarza. Dlatego właśnie robotę w Barcy kolejno Frank Rijkaard, Pep Guardiola i Vilanowa. Ich dotychczasowe doświadczenia trenerskie nie miało dla władz klubu żadnego znaczenia – Rijkaard zdążył wcześniej spuścić do 2. ligi Spartę Rotterdam, Guardiola prowadził przez rok rezerwy, a Vilanowa, zanim został asystentem Pepa nie zdołał utrzymać maleńkiego klubiku z trzeciej ligi (inna rzecz, że przybył gdy na ratunek było już za późno). Liczyło się to, że wszyscy sa duchowymi uczniami Johana Cruyffa, stworzyciela nieba, ziemi i tiki-taki. Pamiętajmy, że trenerzy przybywający do Europy z Ameryki Południowej rzadko z miejsca odnoszą sukces, o czym przekonał się w Realu Madryt Vanderlay Luxemburgo czy Luis Felipe Scolari, gdy porzucając reprezentacje Portugalii wziął się za trenowanie klubów. Martino to uczeń Marcelo Bielsy, bielsista tylko bardziej pragmatyczny od niego – jak pisze Jonathan Wilson w Guardianie. O różnicach między Bielsą a Martino ciekawie opowiada Misza Szadkowski w naszej poniższej rozmowie. Zwraca uwagę na to, że pierwszy ma o wiele gorsze relacje z zawodnikami, z którymi łatwo popada w konflikty, przede wszystkim jednak kurczowo trzyma się swojej filozofii bez względu na okoliczności. To ostatnie – mam wrażenie wielokrotnie gubiło Barcelonę Guardioli i Vilanovy w trudnych chwilach, gdy przegrywała w Lidze Mistrzów z Interem Mediolan w 2010 czy z Bayernem Monachium w ostatniej edycji. Nie wiem na ile takie podejście 1. Tiki-Taka jest najlepsza na świecie; 2. gdy nie jest patrz punkt pierwszy jest kluczowe dla władz Barcy, ale Martino nie wstydzi się naginać taktyki do rywala, zmieniać ustawienie, grać destrukcyjnie, zabraniać swoim piłkarzom nie przekraczać granicy pola karnego kiedy to konieczne. Chyba, że uznamy, że co wolno reprezentacji Paragwaju (z całym szacunkiem) w meczu z Włochami na mundialu, to nie przystoi Dumie Katalonii. ﻿Kolejna sprawa to brak doświadczenia Taty w prowadzeniu tak wielkich gwiazd jak cała grupa mistrzów Hiszpanii oraz Leo Messi – najlepszy piłkarz świata i zdobywca czterech Złotych Piłek. A tu jeszcze trzeba będzie wpasować w zespół Neymara, przyzwyczajonego w Santosie do statusu półboga, który jednym gestem strąca trenera jeśli się z nim nie dogaduje. Choć pewnie z Messim nie będzie mieć problemu. Nie wierzę w spekulacje złośliwych madryckich mediów, że Leo osobiście wyznaczył nowego szkoleniowca, rodaka, i dlatego nie jest nim Luis Enrique. Ale jakaś akceptację pewnie dał, nie wierzę, żeby władze klubu nie konsultowały tak ważnej decyzji ze swą kluczową gwiazdą. Powiązane wpisy: Tiki-taka – tak! Wypaczenia – nie! 