Kiedy ostatni raz byłem na Woertherseestadion w Klagenfurcie, cztery lata temu na Euro 2008, reprezentacja Polski przegrała tu mecz „o honor” z drugim składem Chorwacji. Wcześniej na własne oczy obejrzałem porażkę drużyny Leo Beenhakkera z Niemcami na początek turnieju. Mecz z Łotwą był zupełnie inny, rozgrywany przy tak pustych trybunach, że słychać było jak Franz Smuda ochrzania swoich piłkarzy – z tego, co usłyszałem najbardziej dostało się Tomaszowi Jodłowcowi i Adrianowi Mierzejewskiemu. Oraz jak zawodnicy krzyczą do siebie. O dziwo Sebastian Boenisch krzyczał do Eugena Polańskiego po polsku: „Ojgen, plecy! Ojgen plecy!” Odbiór meczu jeszcze bardziej niesamowitym czynił fakt, że może nie na całym stadionie, ale na pewno w naszym sektorze słyszeliśmy komentarz Darka Szpakowskiego, czyli oglądaliśmy mecz na żywo z komentarzem. Zresztą zobaczcie sami początek meczu wyglądał tak: Sam mecz oczywiście nie rzucił mnie na kolana i choć wygrany – nie był dużo lepszy od spotkań z Niemcami i Chorwacją sprzed czterech lat, gdzie przede wszystkim rywale byli dużo lepsi. Pamiętać jednak trzeba, że nie zagrała jedenastka, która 8 czerwca wyjdzie na Greków na Stadionie Narodowym, a w dodatku piłkarze są po ciężkich treningach wydolnościowych. Na plus na pewno zaliczam grę Łukasza Fabiańskiego. Miałem wątpliwości, czy jest sens powoływać rezerwowego bramkarza Arsenalu, który nie zagrał ani jednego meczu w Premier League, a ostatnie spotkanie o stawkę cztery miesiące temu. Fabian grą przeciwko Łotwie te wątpliwości rozwiał. Wojtek Szczęsny zapewnił mnie, że bark ma już wyleczony i trenuje normalnie, ale jakby co – odpukać w niemalowane – to można liczyć, że Fabian jest w stanie go zastąpić. Artur Sobiech w castingu na zastępcę Roberta Lewandowskiego zdecydowanie wyprzedził Pawła Brożka. Tego Smuda od niego oczekuje: ma być jockerem, wejść w końcówce i rozstrzygnąć losy meczu jak z Hannoverem. Byłem sceptyczny co do Sobiecha, marzył mi się w tej jockerowej roli Tomasz Frankowski, ale mecz z Łotwą pokazał, że jest nadzieja. Zdecydowanie mecz na plus może też zapisać Kamil Grosicki, po którego dośrodkowaniu Sobiech strzelił zwycięskiego gola. Wasyl też nie dał plamy, choć w ostatnich minutach sprawdził refleks Fabiana. Żałowałem, że tak krótko zagrał Rafał Wolski… Nostalgiczne zdjęcie sprzed czterech, ostatnie radosne, pełnie nadziei minuty przed rozpoczęciem meczu z Niemcami, kiedy tam bardzo wierzyliśmy w cuda Leo… (od lewej Darek Wołowski, Robert Błoński, ja i Rafał Stec jeszcze z palmą)  ﻿ ps: może jeszcze nie po meczu z Łotwą, ale po ostatnim grupowym z Czechami wierzę, że będzie TAK, a w roli Davida Luiza wystąpi np Wasyl. Czy macie lepszego kandydata?;)  Powiązane wpisy: Ostatni trening przed meczem z Niemcami. Jakże inny niż dwa lata temu… Najlepszy transfer lata Piekło skreślonych, raj zostawionych BloPuLa – Blogowy Puchar Lata 