FIFA podjęła decyzję, że mundial w 2022 w Katarze nie odbędzie się latem. I jest to słuszna decyzja. A właściwie pół decyzji. Skoro FIFA potrafiła przyznać się do błędu i powiedzieć „A”, warto pójść tą drogą do końca i powiedzieć „B”, czyli przenieść lokalizację z Kataru gdzieś indziej. Chętni z radością ustawią się w kolejce. Mundial nie mógł odbyć się w Katarze latem i było to wiadomo od początku. W futbol nie da się grać w 50 stopniowym piekle i osiem klimatyzowanych stadionów – choć brzmi imponująco – nie załatwia sprawy, bo drużyny muszą gdzieś mieszkać, piłkarze gdzieś trenować, a kibice coś robić w czasie wolnym między meczami, a nie spalać się na skwarek. Letni mundial w Katarze byłby dla wszystkim równie zabójczy jak budowa mundialowych obiektów dla emigrantów z Azji i Afryki. Dobrze, że wizję tego koszmaru mamy już za sobą. Mundial w Katarze nie może się odbyć również na przełomie listopada i grudnia lub grudnia i stycznia, jak to chwilowo założyła FIFA. Ten termin kompletnie wykoleiłby sprawdzony od lat system rozgrywek ligowych w Europie, i tych krajowych i pucharowych (Liga Mistrzów i Liga Europy), które dla klubów są maszynkami do zarabiania pieniędzy. Kluby muszą zrobić wszystko, żeby zablokować ten zabójczy dla nich i ich gwiazd pomysł. Nie może być tak, że skoro pochopnie, bezmyślnie – choć zapewne nie bezinteresownie – przyznano mistrzostwa świata petroszejkom – to teraz upchnie się turniej w dogodny dla nich termin bez oglądania się na resztę świata. Mundial tradycyjnie rozgrywa się między czerwcem a sierpniem. Nie da się go rozegrać w tym czasie w Katarze? Trzeba wybrać innego gospodarza. Mundial w Katarze rozegrany tuż przed lub tuż Bożym Narodzeniu spowoduje chaos w europejskim futbolu na długie lata. Zachwieje nie tylko sezonem 2022-23 (chyba, żeby turniej odbył się w styczniu 2023 roku, co nie jest wykluczone, jako że w 2022 roku odbędą się Zimowe Igrzyska Olimpijskie), ale też sezonem wcześniej, o tych późniejszych nie wspominając. Wyobraźmy to sobie sobie: sezon poprzedzający MŚ piłkarze muszą skończyć wcześniej, najpóźniej w kwietniu, po to, żeby chwilkę odsapnąć i jeszcze przed przerwą mundialową rozegrać fazę grupową Ligi Mistrzów. Eliminacje do niej musiałby się pewnie odbyć na przełomie maja i czerwca, a sama faza grupowa w wakacje czyli lipcu i sierpniu. Ponieważ jak przed każdym mundialem, tak i przed tym musiałby się odbyć zgrupowania kadry, czołowe ligi Europy musiałby przerwać rozgrywki zapewne na minimum dwa miesiące. Pytanie co przez całą jesień robiliby zawodnicy nie łapiący się na mundial (czyli np. cała nasza Ekstraklasa z przyległościami)? Trudno sobie wyobrazić, żeby jakiekolwiek rozgrywki, nawet w niższych ligach toczyły się w trakcie mistrzostw świata przed turniejem muszą się jeszcze odbyć zgrupowania). Przy okazji sens straciłyby styczniowe i lipcowo- sierpniowe okna transferowe, ale to akurat decyzja administracyjna. Nie wierzę, żeby obecna ekipa FIFA była w stanie podjąć decyzję o odebraniu Katarowi mundialu. Może kolejna? Siła perswazji Katarczyków na pewno byłaby spora, zważywszy na ilość milionów już wpompowanych w europejski futbol – projekt Paris Saint Germain, wspólne interesy z Barceloną, reprezentacją Belgii, Michelem Platini i Nicolasem Sarcozy, co ujawnił tygodnik „France Football”, za którymi stoją tak potężni lobbiści jak Zinedine Zidane, Pep Guardiola czy Franz Beckenbauer, sowicie i legalnie opłacani przez szejków z Kataru. Odebranie mundialu Katarowi wiązałoby się zapewne z wypłaceniem im gigantycznego odszkodowania. Ale być może uratowanie perfekcyjnie funkcjonującego mechanizmu jest tego warte. Powiązane wpisy: Katar kupił mundial? Szok? Niedowierzanie? F*** disgrace 2, czyli mundial bez Drogby! Mundial kiepski, ale legendarny Mundial bez Henryego? 