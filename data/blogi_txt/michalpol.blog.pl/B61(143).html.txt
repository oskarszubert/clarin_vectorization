Era Barcelony musiała się kiedyś skończyć jak z czasem skończyło się każde piłkarskie imperium, ale że upadek będzie tak spektakularny, tego się nie spodziewałem. 0:7 w dwumeczu z Bayernem Monachium! Barca jeszcze tak niedawno słusznie obwoływana najlepszą drużyna świata, a może nawet wszechczasów została sprowadzona do statusu najżałośniejszego półfinalisty w historii Ligi Mistrzów. A i we wcześniejszym Pucharze Europy nie łatwo doszukać się tak bolesnego lania – w 1982 roku poniosła je CSKA Sofia, zresztą również z rąk (nóg) Bayernu Monachium. Szok tym większy dla piłkarzy i kibiców klubu, który od lat bił rekordy tylko pozytywne, dopiero co świat przecierał oczy na te ustanawiane przez Leo Messiego. Ktoś musi być winny temu, że Barca w kilka miesięcy tak boleśnie została sprowadzona z nieba na ziemię, do roli zwykłej drużyny. Bo przecież mecz z Bawarczykami był tylko zwieńczeniem nieuchronnego, znakami nadciągającego upadku były przecież ligowe i pucharowe porażki z Realem i fakt, że na wiosnę wygrała ona w Lidze Mistrzów jedno spotkanie (dziś wiemy, że rewanż z Milanem był w jej wykonaniu wybrykiem natury, jednorazową genialną remontadą). Nie zgadzam się z tezą, że Barca zwiędła, bo wypaliła się formuła Tiki-taki, drużyny ją przejrzały, znalazły na nią antidotum. Moim zdaniem wypaliła się nie tyle tiki-taka ile jej wykonawcy. Do czego doprowadziła zarządzanie klubem przez prezesa, dyrektorów i trenerów. Słowem: Tiki-taka – tak! Wypaczenia – nie! Wypaczenia widzę następujące: @ Najlepszy Piłkarz Świata przestał nim być, bywał co raz rzadziej, został tak wyeksploatowany, że zaczęły go gnębić kontuzje. W końcu doszedł do wniosku, że z nim na boisku drużyna gra w dziesiątkę. Dlatego – moim zdaniem – postanowił przesiedzieć na ławce cały rewanż z Bayernem. Za wredne i debilne uważamspekulacje, że przeczuwał lanie, więc nie chciał być z nim kojarzony. Messi jest może mały wzrostem, ale to wychowanek Barcy i gdy zdrowy – wciąż piłkarz z PalyStation, nie róbmy mu krzywdy takimi insynuacjami. @﻿ Ktoś dopuścił do tego, że Messi przerósł klub (do czego nigdy nie dopuściliby tacy trenerzy jak Alex Ferguson, Jose Mourinho czy Jupp Heynckes). Ktoś dopuścił, że drużyna tak bardzo się od niego uzależniła. Że nie tylko grał kiedy chciał (czyli zawsze, nawet w meczach, w których powinien odpoczywać), ale z rokiem na rok odpowiadał za co raz większy procent goli zespołu: w sezonie 2008/09 zdobywał jeszcze 32% goli z piątki czołowych strzelców Barcy, w 2009/10 już 43%, w 2010/11 - 46%, w 2011/12 – 56%, a w obecnym 2012/13 - aż 60%. Kto? Zarząd, który m.in. po to by uniknąć przechwycenia gwiazdora przez wrogich szejków i innych bogaczy oddał mu olbrzymi wpływ na drużynę i możliwość decydowania ile gra, z kim i w jakim stylu. Nawet najlepszy piłkarz niekoniecznie musi wiedzieć co jest najlepsze dla niego i drużyny. Moim zdaniem zabrakło na ławce kogoś z autorytetem i stanowczym zdaniem.   @﻿ Nie mam o to pretensji do Tito Vilanovy, czy tym bardziej do Jordi Roury. Oni dopasowali się do relacji panujących w klubie. Do nich pretensje można mieć za to o przygotowanie fizyczne, z którym najwyraźniej jest cos nie tak. Nie tylko z Bayernem piłkarze Barcy wyglądali na słabszych, wolniejszych, zdominowanych fizycznie, nie najlepiej to wyglądało i z PSG i z Milanem (nie biorę pod uwagę rywali ligowych, bo od nich dzieli Barcę przepaść, także psychologiczna). @﻿ Nie wiem na ile można mieć pretensje do trenerów, a ile do dyrektorów w kwestii nieudanych i -co może ważniejsze – zaniechanych transferów. Ktoś musiał uznać kolejny sezon z rzędu, że nie, nie potrzebujemy środkowego obrońcy, Carles Puyol na pewno uniknie kontuzji, w razie co przesunie się na środek Javiera Macherano, jest też młody Marc Bartra… Dlaczego nie kupiono Thiago Silvy, czy nie sprowadzono Niemanji Vidića, gdy było to możliwe, czemu w Barcy nie gra jeszcze Mats Hummels? Czy obawiano się powtórki z transferowej pomyłki Dymitro Czygryńskiego? Czy znajdzie się winny, który odpowie, że Alexis Sanchez sprowadzony za prawie 40 milionów euro nie okazał się aż taką rewelacją, podobnie jak Cesc Fabregas, który ma tylko przebłyski tego lidera i wielkiego piłkarza jakim był w Arsenalu. O celowości transferu Alexa Songa już nie wspominam. Na pewno Vilanowę i jego sztab obciąża za to spektakularny regres takich piłkarzy jak Pedro, Dany Alvesa czy David Villa (jego usprawiedliwia koszmarna kontuzja, ale trenerów brak wykreowania następcy).  @﻿ Pytanie czy Barca nie za bardzo zawierzyła La Masii? Gdy Pep Guardiola i Vilanova wstawiali do składu kolejnych wychowanków, a oni zaskakiwali jak Pedro, czy – jak się początkowo wydawało Isaak Cuenca, Thiago Alcanara czy Cristian Tello - można było odnieść wrażenie, że zapasy są nieprzebrane. Niestety okazało się, że zastąpić Xaviego, Iniestę, Villę, Puyola wcale nie jest tak łatwo. Z czasem młodzi przestali dostawać szanse, Barca kiedy tylko wszyscy byli zdrowi, grała składem galowym. @﻿ W środowy wieczór Barcelona przeżyła coś na podobieństwo najazdu Hunów pod wodzą Attyli na Cesarstwo Rzymskie, którzy zburzył przepiękne miasta z ich cudownymi zabytkami. Do czego mogło dojść tylko w wyniku rozpadu wewnętrznego i degeneracji struktur państwowych… Powiązane wpisy: Polska Myśl Szkoleniowa: Beenhakker tak, wypaczenia nie! Koniec ery Guardioli Teściowa Guardioli nie wygra Pucharu Europy Tajemnica Can Ferran 