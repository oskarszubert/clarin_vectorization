Trener Waldemar Fornalik po trzech latach przerwy powołał do reprezentacji Polski na mecze z Ukrainą i San Marino w eliminacjach Radosława Majewskiego (mam nadzieję, że to nie zły omen, że akurat na mecz z Ukrainą, której – we Lwowie – Radek zachwiał swą reprezentacyjna karierą). Pomocnik Nottingham Forest zbiera świetne recenzje za grę, nastrzelał ostatnio sporo goli, w dodatku gra w lidze, w której chłopcy stają się mężczyznami, co się właśnie w jego przypadku zdarzyło. Z drugiej strony Champinship to jednak 2. liga angielska, do reprezentacji Anglia się z niej raczej nie trafia, czy dobra gra w niej powinna być przepustką do reprezentacji Polski? Czemu nie, skoro nie mamy ani Stevenów Gerradów ani Franków Lampardów, mamy za to np. Ludovika Obraniaka, między którym a resztą drużyny wyraźnie nie ma chemii, ani na boisku ani poza nim. Czy Majewski nawet w najwyższej championshipowej formie może być alternatywą dla Ludo, zawodnika Ligue 1? Brak chemii jest problemem dla Fornalika. Obraniak od otrzymania polskiego paszportu w 2007 roku nie raczył nauczyć się języka, w kadrze jest więc wiecznym outsiderem. Mnie jako dziennikarza wkurza, że nie mam kontaktu z reprezentantem Polski, nie mogę go o nic spytać, niczego ustalić. Ja jestem nieważny, gorzej, że to samo dotyczy kolegów z drużyny.  Mój redakcyjny kolega Robert Błoński przyznaje, że Ludo nie zasymilował się z kadrą, ale też nie zgadza się z nagonką na zawodnika Bordeaux. Uważa, że na boisku Obraniak się broni: asystował na 2:2 z Czarnogórą, asystował na 1:1 z Anglią. – Może nie współpracuje z Robertem Lewandowskim jak Mario Goetze czy Marcusem Reus w Borussii, ale i tak jest przydatny kadrze. Może i jest zmanierowany, macha rękami, kopie bidon, ale to samo robi w Bordeaux – mówi. I przyznaje, że może Ludo i trochę na tę ławkę zasługuje, może posadzenie na nią odniesie dobry skutek? W Pucharze Ligi Francuskiej wściekły Obraniak wchodził z ławki i strzelał bramki, z finałem włącznie…﻿      ﻿﻿﻿﻿  Powiązane wpisy: Nie płakałbym po Obraniaku Polowanie: Radek Majewski Lewy nie powołuje do kadry Czarnogóra – Polska. Live from Podgorica 