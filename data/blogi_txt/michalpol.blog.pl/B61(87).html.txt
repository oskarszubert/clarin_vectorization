Przyznam się, że o ile zazdroszczę trenerowi Smudzie nastroju po meczu z Rosją, to nie tej jednej decyzji, którą musi podjąć przed meczem z Czechami. Reprezentacja Polski zagrała najlepszy mecz pod jego wodzą, świetnie rozegrał spotkanie taktycznie: sprawdził się manewr z trzecim defensywnym pomocnikiem Darkiem Dudką, wytrąciliśmy tym Rosji jej największe atuty (z Czechami oddali 15 celnych strzałów na bramkę – najwięcej w pierwszej rundzie na Euro 2012 ze wszystkich drużyn – z nami tylko dwa!). Potrafiliśmy odrobić bramkową stratę przeciwko jednemu z faworytów turnieju, zgranym (na boisku biegało siedmiu piłkarzy Zenita). Tak jak Smuda obiecał, zagrażaliśmy ze stałych fragmentów (jakże dwa razy blisko był Sebastian Boenisch, któremu tak wielu odmawiało prawa gry). A propos gry taktycznej, spodziewałem się wszystkiego tylko nie obrazka Smudy rozrysowującego schematy gry piłkarzowi przed wejściem na boisko… Piłkarze mało, że wytrzymali obie połowy fizycznie, to jeszcze zabiegali rywali, a wydawało się, że to Rosjanie nas zdominują kondycyjnie. W przeciwieństwie do Euro 2008 czy mundialu w Niemczech, nie zawiedli najważniejsi, liderzy drużyny, ci na których liczyliśmy najbardziej (Robert Lewandowski trafił z Grecją, Kuba Błaszczykowski strzelił Rosjanom najpiękniejszego jak na razie gola na Euro). W efekcie Smuda przełamał klątwę ostatnich trzech turniejów, na których ostatnie spotkanie było meczem „o honor”. Tym razem zagramy o awans do ćwierćfinału! No mi właśnie dla tego awansu może być kluczowa decyzja, której Smudzie nie zazdroszczę: kogo wystawić w bramce? Smuda przypomniał na konferencji prasowej, że istnieje ustalona jeszcze przed rozpoczęciem Euro 2012 hierarchia. - Numerem 1 w kadrze jest Wojtek i nie ma dyskusji. Dlatego jest szansą, że wróci do bramki w meczu z Czechami - zapowiedział. Znając przywiązanie Smudy do zawodników, jest więc przesądzone, że między słupki wróci bramkarz Arsenalu. Pytanie czy słusznie? Czy jest z tym związane ryzyko? Zmieniać czy nie zmieniać? PIĘĆ ARGUMENTÓW ZA TYTONIEM Tytoń: chcę grać z Czechami! Chcę tworzyć historię!   - Jest na fali. Broniąc karnego Karagounisa został bohaterem. Nie zawiódł z Rosją, choć nie miał też okazji bardzo się wykazać. Bronił pewnie i zdecydowanie. Za stratę gola nijakiej winy nie ponosi. Choć piłka wpadła do bramki po pierwszym strzale jaki oddali Rosjanie, dopiero w 37. minucie nie było to efektem utraty koncentracji Tytonia, ale błędów w kryciu, ktoś zapomniał o Dżagojewie. - Tytoń oczywiście mówił po meczu, że wszystko zależy od trenera, on się podporządkuje itd ale w końcu wyraźnie zadeklarował mi, że chce grać z Czechami, że chce tworzyć historię! Zyskał olbrzymią sympatię kibiców, którzy źle mogliby przyjąć strącenie go na ławkę. Byłoby to rzeczywiście trochę niesprawiedliwe, choć wiem, że akurat tymi argumentami Smuda się nie kieruje… Że zasłużył? Jak to ujął w Bez Przebaczenia William Munney, zasługi nie mają tu nic do rzeczy… - Zapytałem Przemka, czy posadzenie na ławce byłoby wobec niego nie fair, ale z oczywistych względów odmówił odpowiedzi. Nie stawia sprawy na ostrzu noża, jak pewnie zrobiłby w tej sytuacji Artur Boruc czy Tomasz Kuszczak i pewnie dlatego właśnie obu nie ma w kadrze, żeby Smuda mógł podjąć decyzję bez presji i groźby buntu w szatni. Niestety za to stuprocentowo profesjonalne podejście Tytoń prawdopodobnie zapłaci ławką, trochę jak Łukasz Fabiański za czasów Leo Beenhakkera, który wskoczył do bramki po aferze Lwowskiej, nie zawodził, ratował nam skórę, ale w końcu ustąpił miejsca Borucowi, co zakończyło się klęską ze Słowacją… - Hierarchia hierarchią, ale jak zwrócił mi uwagę na twitterze @ZbigniewHołdys, Górski zmienial hierarchię nie raz wobec „nienaruszalnych”. Bo ponad hierarchią bywała forma i motywacja - Z kolei znana polityczna blogerka @kataryna wieszczy, że Tytoń może być naszym Francesco Toldo z Euro 2000, który wszedł do bramki na nieszczęściu Gianluigi Buffona i został bohaterem Italii… CZTERY ARGUMENTY ZA SZCZĘSNYM  ﻿ - Wojtek zapracował sobie na pozycję nr 1 wybitnymi występami od dawna. Przydarzyło mu się nieszczęscie, kartka, ale kara wygasa, więc naturalną koleją rzeczy wraca do bramki. Poza tym dłużej gra w kadrze, zgrał się z obrońcami, teoretycznie powinien lepiej się z nimi rozumieć, choć akurat przy golu Greków zaszwankowała właśnie komunikacja z Marcinem Wasilewski. - Przede wszystkim jednak to naprawdę bardzo, bardzo dobry bramkarz. Jak dla mnie w pierwszej 10 na świecie.  Grecją źle zagrali wszyscy, największa wina spadła za niego. Niestety nie miał okazji wejść w rytm, obronić dwa, trzy razy przed stratą gola, ale z Premier League wiemy doskonale, że potrafi trwać bezczynnie długie minuty i nie stracić koncentracji. W kadrze nie raz ratował całej drużynie tyłek, choćby w chyba najlepszym dla siebie meczu z Niemcami. Dajmy mu kolejną szansę, a znów zostanie boherem (i może znów z Niemcami w ćwierćfinale w Gdańsku?). - Jego obecność w bramce we Wrocławiu przeciwko Czechom może też być będzie elementem gry psychologicznej. Stanął przeciwko sobie dwaj świetni bramkarze Premier League. Petr Cech - już to wiemy – nie rozgrywa wielkiego turnieju. Także w barwach Chelsea nie błyszczał w sezonie w lidze (bohaterska gra w Lidze Mistrzów to co innego), pod tym względem Wojtek był od niego zdecydowanie lepszy. - Poza tym jeśli zagra Tomas Rosicky - choć jest kontuzjowany i jak mówi gra na jednej nodze jest szansa, że się wyleczy na mecz z Polską – świetnie zna swego czeskiego kolegę i jego przyzwyczajenia, tricki, zwody, podania, co także może nam pomóc w starciu o ćwierćfinał. A Wy, selekcjonerzy kogo wystawilibyście przeciwko Czechom?    KTO POWINIEN ZAGRAC Z CZECHAMI?  Powiązane wpisy: Vlog. Skoro Szczęsny tak zaczyna to gdzie skończy? Niebo – Piekło – Czyściec Tytoń zwycięski! Także w konkursie Vlog. Łoże Smudy, czyli kulisy bazy repry na Euro 2012 