Trudno stwierdzić, żeby Brazylijczycy ekscytowali się dzisiejszym losowaniem grup mistrzostw świata. A raczej, ekscytuje ich sam akt, kolejny z wielu na drodze do najważniejszego wydarzenia w życiu kilku pokoleń: mundialu we własnym kraju, który ma zostać zwieńczony tytułem. Kogo przydzieli im los, jest im obojętne. Z kim nie rozmawiałem, czy z napastnikiem Flamengo Rio de Janeiro, Hernanesem, taksówkarzem wiozącym nas na lotnisko, kelnerem ze słynnej Garota de Ipanema czy instruktorem futbolu plażowego na słynnej Copacabanie, wszyscy byli zgodni: to i tak będzie bardzo trudny turniej, żeby dojść do finału i tak trzeba pokonać najlepszych. Co za różnica w jakiej kolejności. A skoro tak, to niech się trafią rywale, z którymi gra da frajdę. I tak z koszyka nr 2 Brazylijczycy chcieliby wylosować Nigeryjczyków, którzy gdy schodzi o piłkę nożną, mienią się Brazylijczykami Afryki. To z terenów dzisiejszej Nigerii porywano niewolników na brazylijskie plantacje, a oni przybywali tu ze swymi wierzeniami i wspomnieniami. Kto jeszcze? A niechby Chorwacja i Australia. Jak trafią się Włochy, Holandia, Wybrzeże Kości Słoniowej czy Japonia będzie może trochę ciężej, ale cóż z tego? Przecież na koniec i tak mundial wygra Brazylia! My możemy być pewni innej rzecz: turniej będzie ciekawy i wyrównany. Nie dość, że awansowała w komplecie 20 z rankingu FIFA, to jeszcze koszyki ułożono zupełnie się owym rankingiem nie kierując. Może to niesprawiedliwie, ale za to kibicom gwarantuje ze trzy grupy śmierci i – być może – pojedynki już na samym początku mundialu Messiego z Waynem Rooneyem, Neymara z Diego Costą, Oezila z van Persiem, Falcao z Cristiano Ronaldo czy Gianlugigi Buffona z Ikerem Casillasem. Nie będziemy chyba marudzić?;)   Powiązane wpisy: Na końcu wygra Chelsea? Teściowa Guardioli nie wygra Pucharu Europy … a na końcu wygrają Niemcy? Czy Inter wygra Ligę Mistrzów? 