Nie jestem w stanie zrozumieć ilości hejterstwa z jakim spotkało się odwołanie przez Barcelonę towarzyskiego supermeczu z Lechią w Gdańsku. Czytam o zlekceważeniu kibiców, polskich kibiców w szczególności, a gdzieniegdzie wręcz o zlekceważeniu nas, Polaków. Że przecież nikt nie umarł, co szkodziłoby Barcy poklepać piłeczkę przez te 90 minut, że przecież za cztery dni mecz z Bayernem Monachium, którego jakoś nie odwołują… Że do Gdańska przyjechało specjalnie mnóstwo ludzi, którzy wydali konkretne pieniądze na podróż i hotele. To ostatnie rzeczywiście jest problemem. O ile – jak rozumiem – zwrot pieniędzy za bilet przez organizatorów jest oczywistością (chyba, że komuś będzie pasował ewentualny nowy termin i obietnica, że Barca wystąpi w najsilniejszym składzie), o tyle nikt nie pokryje strat tym, którzy przyjechali na Barcę z daleka, znam takich co nawet z Irlandii i Szkocji, tym, którzy podporządkowali spotkaniu swoje wakacyjne lub zawodowe plany. Sam specjalnie skróciłem o parę dni wakacje w ciepłych krajach, żeby być dziś w Gdańsku. O nawrocie choroby Tito Vilanovy i jego rezygnacji dowiedziałem w samolocie, stojąc już na pasie. Miałem poprowadzić konferencję przed meczem i chwilę wcześniej dowiedziałem się, że będą na niej Adriano i Javier Macherano. W myślach układałem więc sobie oczywiste pytania do nich w zaistniałej sytuacji. Nie mówiąc o tym, że rysowała się szansa – może jedyna i już kolejnej nie będzie, a przynajmniej bardziej dogodnych okoliczności – na rozmowę z Leo Messim. Gdy wylądowałem w Warszawie  mecz był już odwołany. Oczywiście poczułem zawodowe rozczarowanie. Ale jeszcze szybciej współczucie dla Vilanovy. Nie mam pretensji do Barcelony, co najwyżej do losu. Czymże jednak jest moje małe rozczarowanie przy goryczy jaką musi czuć Tito, przegrywając walkę z nowotworem. I jak gorzka musiała być dla niego decyzja, żeby dla dobra drużyny zostawić ją i udać się na kolejne leczenie, wiedząc, że tym razem posada nie czeka na jego powrót. Rozumiem postawę piłkarzy i ich wspólną decyzję. Wierzę im, że ostatnia rzecz na jaką mieli ochotę kilkanaście godzin po kolejnej takiej dramatycznej konferencji prasowej, na której ich trener ogłosił rezygnację, to jechać na pokazowy mecz, bez względu na to gdzie się miał odbyć. Przecież nie powiedzieli sobie: o, jest świetna okazja, żeby olać Polaczków. Przecież zarobiliby na tym spotkaniu. Pokazali, że pieniądze nie są najważniejsze, najważniejsza jest jedność drużyny, a już na pewno, że Vilanova, którego wielu zna jeszcze z La Masii, to ktoś więcej niż trener. Straciliśmy nieco wiarę w Mes Que Un Club po tym jak Barcelona obeszła się z Erikiem Abidalem, dla którego zabrakło miejsca w klubie. Sytuacja jest o tyle inna, że Eric wygrał walkę z rakiem, a Tito przegrywa, a nie triumfalnie wraca. Myślę, że kibice futbolu, niekoniecznie wyłącznie Barcelony, zrozumieją to co się stało. Po prostu zrozumieją… Animo Tito, wracaj do zdrowia i do zawodu! Teraz to jest najważniejsze…﻿  Powiązane wpisy: Chińska inwazja na Barcelonę Tito za Pepa 