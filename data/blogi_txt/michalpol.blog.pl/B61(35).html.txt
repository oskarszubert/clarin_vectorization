18.43 Nagrałem dla Was vloga z biura prasowego na stadionie w Durbanie, żebyście zobaczyli w jakich warunkach pracują dziennikarze na mundialu. Prawdzy tłumy dziennikarzy ze wszystkich krajów już zwija się jak w ukropie. Wśród nich koledzy z Polski, którzy typują zwycięstwo Hiszpanii, o ile obie drużyny będą chciały grać w piłkę, to wygra ta, która umie robić to lepiej – jak mówi „Polsportowi” Paweł Wilkowicz z „Rzeczpospolitej”. Ujawniam też co dziennikarze czytają podczas mundialu i co – niestety – jedzą… Jak tylko wystawi się na youtubie, zaraz tu wstawię… O, już jest! 18.52 Starsznie długo się wystawia:/ Tymczasem polecam świetną dyskusję jaka toczy się pod wpisem skazującym Wesley’a Sneijdera na tytuł Piłkarza Roku bez względu na wynik finałowego meczu z Hiszpanią/Niemcami. Kluczowa rola w zdobyciu „potrójnej korony” przez Inter Mediolan i świetna gra na mundialu wystarczą jeśli np David Villa strzeli jeszcze cztery gole, a Hiszpania zostanie mistrzem świata? Najbadziej przekonuje mnie wypowiedź Albicelest10 i vula6 – jak można wśród kandydatów wymieniać Leo Messiego, który najstrzelał najwięcej goli ze wszystkich ale nie przełożyły się one ani na triumf Barcy w Lidze Mistrzów ani sukces Argentyny na mundialu. To wielki piłkarz, ale nagroda za ten sezon? W życiu! 19.13 Zanim o samym meczu, jeszcze o Durbanie, który w porównaniu z Johannesburgiem, oglądanym przez nas głównie zza szyb samochodu (niestety czasem zbitych), w którym żyliśmy tylko rytmem: hotel- biuro prasowe-stadion-mecz- hotel- baza jakiejś reprezentacji- biuro prasowe okazał się rajem. Miejscem ciepłym i przyjaznym człowiekowi. Wreszcie dało się pójść na tzw. miasto, co tu oznacza spacer po bulwarze nad Oceanem. Wreszcie dało się zjeść w normalnej knajpie, a nie junk-food jakim karmią dziennikarzy w biurze (miga przez chwilę na vlogu, więc jeśli się w końcu wystawi…). Ocenaniczna bryza zamiast przenikliwego zimna, nocą przeszedłem się po wodę na stację benzynową, a lump z krzaczorów życzył mi tylko miłego wieczoru i pobytu w South Africa. Wreszcie w biurze prasowym wraz z biletem z pulpitem (! – rzadka rzecz, zwykle podczas meczu trzeba trzymać laptop na kolanach) dostałem wejściówkę do mix zony! Zwykle to ostatnie zarezerwowane tylko dla dziennikarzy grających drużyn oraz fifowskiego mainstreamu (Anglia, Niemcy, Francja, Belgia, Holandia, Włochy, Hiszpania + tym razem kraje afrykańskie z racji miejsca rozgrywania mundialu), co oznacza, że jeśli Łukasz Podolski, Miro Klose lub Piotrek Trochowski będą w dobrych nastrojach, będę mógł z nimi pogadać… 19.35 Niemcy grają na mundialu porywająco jak nigdy dotąd. Bastian Schweinsteiger dorósł do roli lidera, świetnie prowadzi grę, dogrywam strzela, Mesut Ozil to jedne z największych objawień turnieju (drugi – Thomas Mueller niestety pauzuje za kartki), Podolski i Klose robią swoje. Ten mecz na pewno nie będzie przypominał egzekucji jakiej na Hiszpanie dokonali na Niemcach w finale Euro 2008, przekonują o tym i Niemcy i Hiszpanie (Xabi Alonso, Iniesta i ich trener) Hiszpanie o Niemcach: najgroźniejszy rywal ze wszystkich na mundialu    Ale czy tak błyszczący dotąd Niemcy są w stanie pokonać mistrzów Europy, rutyniarzy z Barcelony i Realu Madryt? Na Sport.pl wciąż jeszcze stoi mój tekst o radach jakich rodakom udzielił Ottmar Hitzfeld, który na tym mundialu jako jedyny trener zdołał pokonać Hiszpanów. Jego Szwajcaria wygrała 1:0, sprawiając jedną z największych sensacji turnieju. Co mówi triumfator Ligi Mistrzów z Bayernem i Borussią Dortmund? Hiszpanie niemal w każdej akcji atakują siedmioma, ośmioma zawodnikami. Pomocników i napastników wspomagają boczni obrońcy Ramos i Capdevila. To po pierwsze kosztuje ich wiele sił, a po drugie przy kontrze sprawia, że środkowi obrońcy Puyol i Pique mają do pokrycia zbyt wielki obszar. Już to otwiera szanse, ale powoduje też, że pod koniec spotkania wszyscy hiszpańscy obrońcy są już bardzo zmęczeni. Wówczas najłatwiej o wymuszenie błędów. Widać to było w desperackim faulu Pique na Cardoso, za który sędzia podyktował karnego – mówi. I jeszcze namawia też rodaków, żeby koniecznie nie pozwolili Hiszpanom rozgrywać piłki w tzw. „strefie czerwonej”, czyli w korytarzu między linią środka, a niemieckim polem karnym. „To strefa, w której wymieniają się piłką Xavi, Iniesta i Villa. Schweinsteiger i Khedira, a także środkowi obrońcy Mertesacker i Friedrich muszą jak najbardziej zagęścić tam pole i nie pozwolić Hiszpanom na swobodną wymianę piłki. Kiedy piłkę na skrzydło dostanie Villa, dobrze go podwoić, bo jest niesamowicie groźny w sytuacji „jeden na jeden”. Lahm powinien wesprzeć Mertesacker, bo Villa jest tak samo groźny jak Robben w Holandii i Bayernie” – przestrzega Hitzfeld. 20.06 Właśnie dostałem składy meczowe! Trzech Polaków zagra przeciwko Hiszpanii! Joachim Loew miał dylemat kim zastąpić Thomasa Muellera. Kombinował, żeby na prawej stronie zagrał lewo nożny Podolski niczym Arjen Robben w Holandii i Bayernie, a na lewj flance Marcell Jansen (chyba nie najlepszy pomysł). Mógł też to być Toni Kroos, inny wielki 20-letni talent jak Mueller, który wybił się na wypożyczeniu w Bayerze i teraz wraca do Bayernu (jak pomieścić w drużynie ich obu?) Ale ostatecznie Loew zdecydował się na Trochowskiego, który jak w HSV zagra na prawej stronie. Rozmawiałem z nim po meczu z Ghaną, kiedy ważyło się, że będzie musiał zastąpić kontuzjowanego Schweinsteigera. Przyznał wtedy, że lepiej czuje się jednak na skrzydle. Ano zobaczymy. Lecę już na trybunę… 20.31. Zaczęli! Na hymnach małe deja-vu z Wiednia sprzed dwóch lat. Nawet wuwuzele tak bardzo nie dokuczają. Ludzie kontemplują widowisko? O, jeden kibic z wuwuzelą wpadł właśnie na murawę. NIe dowiem się komu chciał zatrąbić w ucho, bo szybko usunięty z płyty! 20.40 Początek dla Hiszpanii. Niemcy ze zbyt dużym respektem. I jacyś tacy wycofani. Przestraszeni? Finał Euro 2008 wciąż w głowach? Zostawiają zbyt dużo miejsca. Kontra Klose groźna, ale liczyć tylko na kontry i cały czas się bronić to chyba zły pomysł? 21.15 Niestety pierwsza połowa rozczarowała. Hiszpanie jak zwykle, ale spodziewałem się bardziej otwartej gry Niemców, większego ryzyka, ataków w stylu Chile i Paragwaju, którzy narobili Hiszpanom sporo strachu. A piłkarze Loewa jacyś tacy spłoszeni, wycofani. Czyżby uznali, że jak Szwajcaria, będą bronić się cały mecz i wyprowadzą tę jedną kontrę? Albo, że załatwią sprawę w karnych? Dzisiejsze wydanie ‚Sueddeustche Zeitung’ przypomniało: jeszcze tylko 120 minut do karnych!:) Ale ataki trzeba też umieć rozbijać. Dlatego dla mnie najlepszym zawodnikiem pierwszej połowy Sami Khedira. Gra jakby nie był młodszy od Michaela Ballacka aż 11 lat. Pewny siebie, zawsze tam gdzie trzeba, przeciął mnóstwo hiszpańskich akcji… A w przerwie jeszcze jeden vlog, który zrobiłem w drodze na trybunę… 22.35 Nie takiego pojedynku się spodziewałem. Miało być pięknie, było mało ciekawie. Hiszpania pokazała swe najgorsze, najmniej pociągające oblicze, a Niemcy spękali i porzucili swą ofensywną filozofię. A trzeba im było zaatakować, naprzeć na Hiszpanów jak Chile czy Paragwaj, które były momentami dużo lepsze. Niemcy ani przez chwilę. Schweinsteiger może dwa razy przekroczył połowę. Cały czas krótkie podanka, zero ryzyka. I jeszcze do tego paradoksalnie stracili jedynego gola po strzale głową ze stałego fragmentu, w czym rywale mieli im nie podskoczyć. Carles Puyol w swoim 13. występie na mundialu po raz pierwszy (!) uderzył celnie na bramkę i trafił do siatki. W takim ważnym meczu. Owszem, Niemcy będą mogli narzekać. Klose chyba rzeczywiście był faulowany w polu karnym i być może Niemcom należała się „jedenastka”. Ale na pewno nie należało im się w tym meczu zwycięstwo. Nie wykorzystali słabego występu Villi, który za dzisiejszy mecz spada w rankingach laureatów do tytułu Piłkarza Roku. Z pewności hat-trick w finale by pomógł… Ciężko w niego wierzyć, skoro Hiszpania od rundy pucharowej mundialu wygrywa wszystko po 1:0 (Portugalia, Paragwaj, Niemcy…) Co w finale? Wróżba Rafaela Nadala: w 2008 wygrał Roland Garros i Wimbledon, a Hiszpania zdobyła mistrzostwo Europy. W tym roku też wygrał oba te Wielkie Szlemy…Ale nawet jeśli sę nie uda, przynajmniej mistrzem świata zostanie wreszcie ktoś, kto nigdy wcześniej nie zdobył Pucharu Świata… 22.40 Patrzę na schodzącego do szatni, płaczącego Pera Mertesackera. Niemców czek na kolejnym mundialu kolejny najbardziej znienawidzony przez piłkarzy mecz o 3. miejsce. Mam przynajmniej nadzieję, że w szatni ktoś z nich będzie chciał porozmawiać… Zobaczymy, jeszcze dam znać… 00.20 W mix-zonie kompletne déjà vu. Jak w Wiedniu stoję przed smutnym Schweinsteigerem, a za nim przetacza się wesoła, hiszpańska gromadka. Nie tak wesoła jak na Euro 2008, nie śpiewali „que viva Espana!”, bo przecież jeszcze ten jeden mecz, ale zdecydowanie wszyscy byli w świetnych humorach. Bo jak przyznał Pepe Reina (szacun, że w przeciwieństwie do reszty Hiszpanów przystanął przy cudzoziemskich dziennikarzach) Hiszpanie do końca bali się Niemców, tego co może wyniknąć z ich kontr. Wszyscy w świetnych humorach poza Pedro, któremu Fernando Torres prawdopodobnie zrobi dziś w nocy kocówę. Wściekły Torres, że kumpel nie dał mu się przełamać i zamiast podać wolał osobiście zmarnować fantastyczną okazję, nie stanął przed nikim i naburmuszony pomknął do autokaru. Podolski gadać nie chciał. Klose nie wiem, bo akurat rozmawiałem wówczas z Trochowskim. Piotrek przyznał, że zwłaszcza w pierwszej połowie podeszli do Hiszpanów ze zbyt wielkim respektem. Uważa, że to Hiszpanie zostaną mistrzami świata. Ostatnia konkluzja: w ostatnim tygodniu wysłuchiwałem na konferencjach zapewnień Joachima Loewa, Bastiana Schweinsteigera, Thomasa Muellera, Manuela Neuera, Vicente del Bosque, Xabiego Alonso i Andresa Iniesty, że ten półfinał w najmniejszym stopniu nie będzie przypominał finału Euro 2008. Bo Niemcy są silniejsi, grają tak ofensywnie, tak skutecznie, są dla Hiszpanów najgroźniejszym rywalem na mundialu… Wszyscy byli w błędzie! Niemcy podeszli do Hiszpanów z takim nabożnym szacunkiem, jakby ci mieli za sobą tak świetny turniej jak dwa lata temu. I przegrali ten mecz, jak ten w Wiedniu, zanim się rozpoczął… Oby finał umknął stereotypom i nas pozytywnie zaskoczył. Choć ten mundial nie lubi zaskakiwać pozytywnie…    Powiązane wpisy: Vlog z mundialu. Los reportera czyli gdzie obejrzałem Niemcy – Anglia No to Hiszpania mistrzem świata! … a na końcu wygrają Niemcy? Ło Jezu, gramy z Hiszpanią! 