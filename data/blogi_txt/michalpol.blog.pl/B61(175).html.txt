Reprezentacja Polski w przyzwoitym stylu pożegnała się z eliminacjami do mistrzostw świata. Kompromitacji na Wembley nie było, czego można się było obawiać, skoro naprzeciw siebie stanęły drużyny, z których jedna grała o awans na mundial w Brazylii, a druga o umowny „honor”. Porównując z ostatnim meczem eliminacji do mundialu w RPA, kiedy to w Mariborze lekcji futbolu udzielili nam Słoweńcy, a trener Leo Beenhakker został zwolniony „w drodze z szatni do autobusu”, o czym zresztą dowiedział się od dziennikarzy, to było to nawet całkiem miłe pożegnanie. Polacy stworzyli niezłe widowisko w wypełnionej po brzegi „świątyni futbolu”, dopingowani przez 20 tysięcy rodaków, dzięki którym chwilami rzeczywiście „grali u siebie” (także ze względu na „polskie” race). Niestety zagraliśmy dokładnie tak samo jak w większości kluczowych spotkań przerżniętych eliminacji czy Euro 2012 – dobrze tylko momentami, krótkimi zrywami, kilkoma pojedynczymi kontrami (wreszcie), ale bez zasadniczego pomysłu na zwycięstwo, bez składnych, przepracowanych na treningach akcji i schematów. Znów było blisko, bliziuteńko. W 22. minucie wydawało się, że Mierzejewski, Błaszczykowski i Lewandowski skopiują bramkową akcję Laty i Domarskiego sprzed 40 lat, gdy pierwszy podawał, drugi przepuścił piłkę, a trzeci wdarł się z nią w pole karne. Niestety znów skończyło się kręceniem z niedowierzaniem głową. Znów w większości spotkań po niezłych 30 minutach naszym zabrakło sił, a w defensywie mnożyły się błędy. Co rusz ktoś kogoś nie dopilnował, pozwolił uciec, ratowały nas interwencje Wojtka Szczęsnego (dla mnie Piłkarz Meczu, na niego głosowałbym w audiotele) niedokładność rywali czy szczęście, gdy poślizgnął się Wellbeck, a Townsend trafił w poprzeczkę. Waldemar Fornalik zarzucał mediom w swoich ostatnich wywiadach, że w przegranych czy zremisowanych meczach nie chciały dostrzegać pozytywów. Na upartego można było się kilku dopatrzeć. Przede wszystkim, że w meczu o „honor” i „przywrócenie uśmiechu na twarze kibiców” nasi zagrali tak ambitnie i z taką determinacją, czego zabrakło np. z Ukrainą w Warszawie. Robert Lewandowski wreszcie częściej strzelał niż podawał, choć znów niestety nie tak celnie jak w Borussii Dortmund. Ale tylko w pierwszej połowie, w drugiej znów głównie przepychał się z rywalami i cofał głęboko po piłkę, żeby rozgrywać. Boczni obrońcy w pierwszym kwadransie włączali się do ataku niż w całym meczu z Ukrainą, ale potem im przeszło, gdy zamęczyli ich niezmordowani rywale. Tylko co z tego skoro skończyło się tradycyjnym laniem. Rację ma Fornalik mówiąc, że to drużyna z przyszłością, jest progres, doszło wielu młodych obiecujących piłkarzy. Problem w tym, że selekcjoner nie potrafił z tego potencjału należycie skorzystać. I podobnie nie będzie umiał każdy jego polski następca, Adam Nawałka, Dariusz Wdowczyk czy Maciej Skorża. Po objęciu kadry od zera będą zbierać doświadczenie w pracy selekcjonera, próbować zdobywać szatnię, w której są piłkarze przyzwyczajeni do pracy z fachowcami z najwyższej półki (jak Juergen Klopp czy Arsene Wenger), uczyć się gry pod presją, pod jaką nigdy dotąd nie byli w klubach. Uczyć się selekcji, a nie trenowania, czyli pracy z grupą piłkarzy na codzień. A kiedy się ockną, poduczą, ogarną i stwierdzą, że drużyna zaczyna robić progres, będzie właśnie po eliminacjach Euro 2016. Dlatego jeśli Zbigniew Boniek uprze się, żeby nie zatrudniać cudzoziemca (a chodzi nam o doświadczonego na międzynarodowej arenie fachowca-taktyka z charyzmą, a nie szukającego spokojnej emerytury czy chcącego odcinać kupony od dawnej sławy) to lepiej już zostawić Fornalika na stanowisku niż zmieniać na innego Polaka, bo każdy z nich będzie Fornalikiem Bis.  Powiązane wpisy: Kto za Fornalika? Tylko cudzoziemiec! A najlepiej Bielsa:) Zibi, plizz! Nie chcemy Fornalika Bis! Fornalik musi odejść! Ale jeszcze nie teraz Fornalik musi odejść? 