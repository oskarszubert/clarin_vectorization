Z okazji rychłego przyjazdu do Polski drużyny Molde na bój o Ligę Mistrzów z Legią Warszawa w blogowym cyklu Z Archiwum K(orespondenta) opowieść o szoku jakiego w kontakcie z Polską musiał doznać pewnego razu trener Norwegów, Ole Gunnar Solskjaer. I nie chodzi mi o miejską legendę jakoby w tunelu w Oslo przed wyjściem na mecz Norwegia – Polska Tomasz Hajto przyrżnął Solskjaerowi otwartą dłonią w plery, a gdy ten odwrócił się zaskoczony i zbolały, Hajto wskazując kciukami na własne plecy i powiedział mu: My name is Gianni. Uważaj, będę cię dzisiaj pilnował… Zweryfikowałem tą historię u źródła i Tomek wyparł się by takie zdarzenie miało miejsce. Chodzi o wydarzenia późniejsze, kiedy Norwegowie, nie mający już zresztą szans na awans na mundial w Japonii/Korei przyjechali do Chorzowa na rewanż. 1 września 2001 pojechałem na lotnisko w Pyrzowicach, by już tam złapać kontakt z Mordercą o twarzy dziecka (ale łagodnym sercu i charakterze) i umówić się z nim na wywiad w hotelu. Rozmawialiśmy już kiedyś na Old Trafford, ale oczywiście nie łudziłem się, że to pamięta. Gdy drzwi się otworzyły i gwiazdor Manchesteru United ruszył w kierunku autobusu, ruszyłem i ja. Fanów było niewielu, dziennikarzy też nie za dużo. Niestety drogę przesłonił mi operator Czołowej Stacji TV, a jej Lokalny Gwiazdor przystąpił do zadawania pytań. - Herr Solskjaer, was denken Sie ueber polnische Mancschaft? - I’m sorry but I don’t speak german. English please… - odparł uprzejmie Norweg. - Und welche polnische Spieler kann besonders gefahrlich sein? - kontynuował niezrażony Dziennikarz, czytając z kartki. - Man, I told you, I don’t understand. I simply don’t speak german… - Solskjaer bezradnie rozłożył ręce. - Glauben Sie also, dass die norwegische Manschaft hier in Polen gewinnen kann? - nie odpuszczał Dziennikarz. W ogóle nie słuchał co mu mówi Solskjaer. Zdarza się. Sam tak miewałem, że gdy bardzo koncentrowałem się na następnym pytaniu, kompletnie nie słuchałem odpowiedzi i dopiero później na dyktafonie dowiadywałem się jaka właściwie była odpowiedź. Kiedyś zapytałem Petera Schmeichela czy bramkarz musi być szalony, na co on odpowiedział mi pytaniem: a kto ci tak powiedział? Ale nie załapałem i jak idiota zadałem jakieś kolejne… Solskjaer miał już jednak dosyć. Westchnął: - All right, this interview is really hopeless… i stanowczo popchnął wózek do autokaru, zostawiając za sobą dziennikarza, który uparcie jeszcze próbował dowiedzieć się Was denken Sie… Meinen Sie, dass…  Gdy w końcu zniknął w drzwiach autokaru, Dziennikarz odwrócił się do mnie ze słowami: - Patrz jaki k… gwiazdorek pi…ny. Nie pogada z polskim dziennikarzem, ch… j…. Sodówa już mu się do reszty rzuciła na mózg w tym Manchesterze. Co k…owi szkodziło powiedzieć dwa słowa? Specjalnie tu jechałem… Ale to był dopiero początek zdziwień Solskjaera. Reprezentacja Norwegii jak każda skandynawska drużyna wyznaczyła w hotelu godzinę dla mediów, w trakcie której dostępni byli wszyscy piłkarze, co do jednego. Ustawiliśmy się w kolejce z Rafałem Nahornym, który wówczas reprezentował jeszcze Przegląd Sportowy. Jak zwykle w takich przypadkach priorytet miały telewizje. Tym razem do przeprowadzenia wywiadu z Solskjaerem delegowany został nieznany mi, młody chłopak, ale za to mówiący perfect po angielsku. - Ole, kiedy wrócisz z meczu Polska – Norwegia do Manchesteru będziesz miał nowego kolegę… - zagaił płynie i radośnie. - O tak, nie możemy się już wszyscy doczekać. Laurent Blanc to wspaniały obrońca, mistrz świata i Europy. Ma swoje lata, ale liczymy, że dzięki swemu doświadczeniu doskonale zorganizuje obronę, poza tym świetnie się rozumie z Fabienem Barthezem… - odparł, bo rzeczywiście transfer Francuza był już przesądzony. - Znaliście się z boiska? Grałeś już wcześniej przeciwko Dudkowi? - Wait, Dudkowi? Chyba coś pomyliłeś. Z tego co słyszałem Dudek przechodzi do Liverpoolu. Ja gram w Manchesterze United. To jednak dwa różne kluby - mrugnął okiem. - Dudek będzie dla was dużym wzmocnieniem? - Nie, nie będzie, bo nie będzie u nas grał. Powtarzam ci, on przechodzi do Liverpoolu…  - A czy znasz może jakieś polskie słowa, żeby go powitać w szatni? - Kogo, Dudka? Człowieku, zlituj się! - Nie martw się, ja cię nauczę! Repete please: „cześć”, „dzień dobry”, „jak się masz!” - No nie, sorry, ale polskiego nie będę się uczył. Błagam kończmy ten wywiad, ostatnie pytanie… Kiedy usiedliśmy z Rafałem naprzeciwko niego spojrzał na nas z przerażeniem, co też przygotowali dla niego kolejni polscy dziennikarze. My mieliśmy jednak w miarę normalne pytania piłkarskie. Odszukałem ten wywiad i oto co Solskjaer mówił nam o Emmanuelu Olisadebe: To jeden z tych napastników, przeciwko którym nikt nie lubi grać, za to każdy chciałby go mieć w swoim składzie. Niezwykle szybki i świetnie wykańczający akcje. Strzelił nam w Olso dwa gole, ale dziś wiemy już o nim tyle, że nie pozwolimy mu na taki wyczyn. Poradziłby sobie w Premier League? - To znakomity napastnik. Poradziłby sobie w każdej lidze – angielskiej, włoskiej, hiszpańskiej, niemieckiej… Może coś Pan szepnie o nim Aleksowi Fergusonowi? - Eee, nie. Manchester United i tak ma już za dużo napastników, w dodatku to ja najwięcej siedzę na ławce… Przyjrzyjcie dobrze twarzy Solskjaera na wtorkowej konferencji na stadionie Legii, czy przed pierwszym pytaniem z sali nie dojrzycie strachu w jego oczach…    Powiązane wpisy: Szok! Eto’o chce wrócić do Realu! Szok! Ligowy mecz i ani jednego bluzgu! Katar kupił mundial? Szok? Niedowierzanie? Leo się nie łamie i wraca do Polski 