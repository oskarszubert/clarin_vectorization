Ciągle jestem w szoku po niesamowitym awansie Wisły Kraków do dalszej rundy Ligi Europejskiej! Jak to się stało! Futbol stanął tej jesieni na głowie! Polska będzie miała na wiosnę dwie drużyny w europejskich pucharach! A przecież to nie koniec niespodzianek: Apoel Nikozja wygrał swoją grupę w Lidze Mistrzów, z Champions League odpadły oba Manchestery, a United zdołał pokonać w grupie jedynie Otelulem Gałacz i skompromitował się w Bazylei. Real Madryt choć był rozpędzony 15. zwycięstwami z rzędu i przerobiony przez Jose Mourinho w perfekcyjną maszynkę do wygrywania, znów nie dał rady pokonać Barcelony. Kto wie czy jeszcze większa niespodzianką było zachowanie Mourinho po porażce, który tym razem nie awanturował się. Ale to co się wydarzyło na rodzimym podwórku przebiło wszystko: najpierw Legia stoczyła heroiczne boje ze Spartakiem, a później Rapidem Bukareszt zapewniając sobie awans dwie kolejki przed końcem LE i miejsce w historii. A teraz dołączyła do niej Wisła! Prawdę mówiąc zapowiadając tuż przed meczem spotkanie w Orange Sport wraz z Jackiem Bednarzem i nie dałem mistrzom Polski najmniejszych szans, twierdząc, że Fulham, średniak Premier League nie przepuści takiej szansy. To nie City, United czy nawet Tottenham, dla których LE jest karą za odpadnięcie z Ligi Mistrzów. Dopiero co grali w finale, LE to szczyt ich marzeń. Poza tym nie wierzyłem w Duńczyków, rozczarowujących we własnej lidze. Ale najwyraźniej chętnie zmieniliby Odense na jakiś klub z Wysp, bo tylko w tym upatruje ich motywacji, żeby grać do końca, do 94. minuty! Za to Jacek wierzył i w ostatnim słowie w studiu zapewnił, że Wisła nie odpadnie. ja okazałem się niewiernym Tomaszem, twierdząc, że po wygranej wiślaków z Odense ich szanse na awans z iluzorycznych zmieniły się w matematyczne, albo na odwrót. Trzeba było trzymać gębę na kłódkę, zwłaszcza, że z matmy byłem jeszcze gorszy niż z ortografii. Jedno jest dla mnie jasne: mimo niedotrzymanego ultimatum o 7 punktach straty do lidera przed przerwą zimową (jest 10) nie wyobrażam sobie, żeby trener Kazimierz Moskal miał stracić posadę. Dawno nie widziałem w Polsce większego trenerskiego szczęściarza, zwłaszcza na tle jego poprzednika, obecnego na trybunach w meczu z Twente Roberta Maaskanta. Gdybyż tylko został kolejkę, dwie dłużej, już by mu się wyleczyli Patryk Małecki i Maor Melikson i sprawy wyszły na lepsze, a dziś chodziłby w jeszcze większej glorii niż po zdobyciu mistrzostwa Polski. Tymczasem spotkał go los Jacka Zielińskiego, zwolnionego z Lecha Poznań tuż przed historycznym zwycięstwem z Manchesterem City… W polskim futbolu nie tylko bramkarze ale i trenerzy najwyraźniej muszą mieć farta. Oby dopisał on piłkarzom Wisły i w piątek i wylosowali, któryś z wymarzonych Manchesterów. Życzę im City. United nich przyjeżdża na Legię. Spotkać się w salce na Łazienkowskiej z sir Aleksem – bezcenne! Polski futbol dostał już tej jesieni tyle prezentów od losu (patrz losowanie Euro 2012), że może się spełni… ﻿﻿  Powiązane wpisy: Lozano musi zostać! Piłkarz nie sędzia, nie musi być uczciwy Smuda chciałby zostać. Zostanie? Fornalik musi odejść? 