To była chyba najbardziej oczekiwana wiadomość w całym piłkarskim świecie: gdzie wyląduje Pep Guardiola jak już nudzi mu się urlop w Nowym Jorku. Moja pierwsza reakcja na to, że w Bayernie Monachium: mistrzostwo świata Bawarczyków! Udało im się pozyskać najbardziej ściganego i pożądanego trenera świata. Marzył o Pepie właściciel Chelsea, pożądali szejkowie z Manchesteru City i ci z PSG, wzdychali fani Manchesteru United, że byłby doskonałym następcą Sir Aleksa o mniejszych klubach nie wspomnę. A tu – łubudu! - klub Bundesligi! I to taki, który podobnie jak Barca – choć nie na taką skalę – stawia na wychowanków. O podobnym ładzie korporacyjnym jak FC Barcelonia – co zauważa w poniższej rozmowie wideo Rafał Stec. Z długofalową strategią i rozsądnie zarządzany, zgodnie z finansowym Fair Play. To także niesamowita wizerunkowa wygrana Bundesligi, która przecież pokonała niedawno ligę hiszpańską i Premier League pod względem frekwencji na meczach.  Oczywiście gwarancji sukcesu wcale nie ma, a umówmy się, że sukcesem Guardioli będzie nie obrona mistrzostwa Niemiec (pańszczyzna do odrobienia w Bayernie) ale triumf w Lidze Mistrzów. Przecież trafia na zupełnie inna szatnię niż ta w Barcelonie, pełna grzecznych chłopców, dla których był niegdyś idolem. A z niegrzecznymi chłopcami już tak dobrze Pepowi współpraca się nie układała, żeby wspomnieć krótki pobyt na Camp Nou Zlatana Ibrahimovica. Wreszcie poznamy odpowiedź na pytanie tak często stawiane przy okazji katalońskich sukcesów: czy Messi grałby tak dobrze w innym klubie, niech się sprawdzi (na to jeszcze trzeba poczekać) i czy Guardiola okaże się takim samym kozakiem poza Barceloną. Chętnie przekonam się jak Pep poradzi sobie w pracy bez Tito Vilanowy. Oczywiście, że format trenera jest zupełnie inny, ale Bayern kiedyś boleśnie przekonał się, że Juergen Klinsmann nie jest tym samym trenerem bez Joachima Loewa… Na razie oprócz Chelsea widzę innego wielkiego przegranego decyzji Guardioli. To lokalny rywal Bayernu – TSV 1860 Monachium, który we wtorek pozyskał… Svena Görana Erikssona. I szybko znalazł się w cieniu. Myślicie, że to przypadek?;) Zobaczcie za to jak Bawaria będzie teraz trenerami stała: Guardiola w Bayernie, Eriksson w TSV, a w Regensburgu Franz Smuda! tak działa magnetyzm wielkich trenerów : )      Powiązane wpisy: Reprezentacja cudzoziemców zdobyłaby mistrzostwo Polski Inwigilacja piłkarzy, czyli ufaj ale sprawdzaj Vlog. Łoże Smudy, czyli kulisy bazy repry na Euro 2012 Koniec świata:   Wenger kupuje Anglika! 