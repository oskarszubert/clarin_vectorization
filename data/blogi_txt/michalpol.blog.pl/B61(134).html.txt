- Trzeba to powiedzieć wprost: daliśmy dupy. Ukraińcy jeździli na dupach, jak szli to trawa aż fiurgała. Bardziej im zależało niż nam – powiedział mi po porażce z Ukrainą Kamil Glik. Artur Boruc – najmniej winny piątkowej klęski – zastrzegł, że wygrywają i przegrywają jako zespół, więc nie będzie nikogo wytykał palcem, ale niektórym zabrakło ambicji i charakteru. - Nie można tak grać u siebie! – mówił, a któremuś z kolegów powiedział, że honor zostawili w szatni. O braku zaangażowania przeciwko grającym jak o życie Ukraińcom mówił też Grzegorz Krychowiak. I w tym tkwi sedno tej porażki. W starciu z Ukrainą nie byliśmy bezradni z powodu niższych umiejętności, gorszej techniki i rozwiązań taktycznych jak w meczu z Hiszpanią (nota bene wczoraj w Gijon mistrzowie świata i Europy stracili punkty z Finlandią, która wyrównała w końcówce). Ukraińcy popełniali błędy tak jak i Polacy, ich bramkarz Pjatow wypuszczał piłkę z rąk, wykopywali piłkę bez pomysłu przed siebie, tracili ją.  Jak się okazało, słabi trafili na jeszcze słabszych. A raczej równie słabych, ale jeszcze mniej zaangażowanych. Bo Ukraińcom – jak to ujął Kamil – chciało się jeździć na dupach. Jak przystało na facetów walczących o wyjazd na mundial w Brazylii. Nasi zaś wyglądali tak, jak wygląda zespół, który przyjechał na niechciany mecz towarzyski w zimnej temperaturze: zagrajmy go i jak najszybciej zapomnijmy. Niestety, bolesny ślad tej klęski widnieje w tabeli naszej grupy. Na papierze o odmiennym podejściu obu drużyn do meczu świadczy dysproporcja w ilości żółtych kartek. Na boisku wystarczyło, że dużo więcej biegali i cięli naszych równo z trawą. Gdy tylko któryś z naszych dostał piłkę, ostro wchodził w niego rywal, na granicy ukarania kartką. Uderzenie w mięsień przy tak zimnej temperaturze nie jest przyjemne. Że brzydkie to, mało wyrafinowane, niesportowe. Na Anglię, Niemcy czy Szwecję może byłoby za mało. Na nas wystarczyło. Dlatego mniej mnie zajmuje kwestia czy słusznie Radek Majewski zaczął w pierwszym składzie, czy Kuba Wawrzyniak nie dałby się tak dziecinnie ogrywać jak Sebastian Boenisch. Patrząc na grę Ludo Obraniaka w drugiej połowie nie miałem poczucia, że grając od pierwszej minuty zbawiłby kadrę (choć być może lepiej egzekwowałby stałe fragmenty).  Nie mam pretensji do Waldemara Fornalika za pięć zmian w porównaniu z meczem z Anglią, za sięgnięcie po drugoligowca z Championship, za postawienie na młodych (na pewno nie za młodych, choć mało doświadczonych), wybijających się w szarzyźnie Ekstraklasy jak Daniel Łukasik czy Kuba Kosecki. Ani za postawienie na siedzącego ostatnio głównie na trybunach Marcina Wasilewskiego – czy rezerwowy Betisu Damien Perquis zagrałby o niebo lepiej niż rezerwowy Anderlechtu? Czy zagrali kosztem pominięcia naprawdę dużo lepszych i piłkarzy, którzy daliby odrobinę większą nadzieję na sukces? Problem w zbyt słabym zmotywowaniu piłkarzy do walki – trener sam się dziwi czemu jego zawodnicy grali aż tak czysto. Problem w chaosie taktycznym utrwaleniu klarownych schematów gry, które w trudnych chwilach dałyby szansę na sukces. Ukraińcy mieli takie schematy dwa, co przy ich determinacji i strzelili trzy gole. U nas, ostatni raz miałem takie poczucie za wczesnego Leo Beenhakkera z eliminacji do Euro 2008, że dzięki tchnięciu w naszych piłkarzy wiary i podaniu na tacy kilku rozwiązań, zagrali oni dużo lepiej niż potrafili i sami wierzyli, że umieją.   Powiązane wpisy: Kto za Fornalika? Tylko cudzoziemiec! A najlepiej Bielsa:) Nic się nie stanie, Polacy… Fornalik musi odejść? Potrenuj w Bayernie i nie tylko 