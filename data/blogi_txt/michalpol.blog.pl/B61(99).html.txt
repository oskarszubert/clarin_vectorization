We wstrząsającym wywiadzie dla Gazety Wyborczej, Robert Lewandowski winę za klęskę na Euro 2012 zrzucił na Franciszka Smudę, oskarżając trenera o przetrenowanie piłkarzy, brak motywacji w kluczowych momentach jak np. przerwa w meczu z Grecją, powrót do archaicznej taktyki, której drużyna nie trenowała, brak wypracowanych schematów. Po tym wywiadzie mniej mnie interesuje reakcja Smudy (zdążył już wyznać po Euro, że niczego by nie zmienił, znając go pewnie będzie się zgadzał z własnym zdaniem), a o wiele bardziej – nowego selekcjonera. Ciekaw jestem co sobie myśli Waldemar Fornalik, czytając jak niekwestionowany lider jego drużyny wdeptuje wręcz w boisko poprzednika, nie tylko piętnując błędy, ale wyznając, że piłkarze sami zmieniali rozkazy selekcjonera z przedmeczowej odprawy? Przed meczem z Rosją, Smuda kazał im przez pierwsze dziesięć minut grajcie spokojnie, a potem na nich ruszyć, ale oni uznali, że trzeba ruszyć od początku. Co myśli sobie czytając, jak Lewy zarzuca Smudzie brak opracowania wariantów na różne okoliczności i brak merytorycznej rozmowy w przerwach. - Sami ustalaliśmy, jak gramy i jak mamy zachowywać się na boisku. Trener nie milczał, niby coś mówił, ale może nie bardzo wiedział, co powiedzieć? (…) W pewnych momentach brakowało mi jego słów, które coś by dla nas znaczyły i z których dowiedzielibyśmy się czegoś nowego. Są w wywiadzie cytaty, które pokazują, że Lewandowski czuje się liderem tej kadry i chce mieć wpływ na to, co dzieje się na boisku, na styl gry: Z Grecją do przerwy było 1:0, rywale w osłabieniu. A w szatni cisza. Powiedziałem, że musimy strzelić drugiego gola, by być pewnym wygranej. Trener tonował bojowe nastroje. Mówił, żeby grać spokojnie i czekać. W drugiej połowie nie dokonywał zmian, choć brakowało sił i zmiennicy by się przydali. Trener bał się chyba zaufać rezerwowym. A oni byli później przygaszeni, bali się ryzykować. Dziwię się, że pozwoliliśmy Grekom atakować. Powinniśmy ich dobić zaraz po przerwie.  Nie dziwię się ostrości wypowiedzi Lewego. Jest w świetnej formie, zdobył 30 goli dla Borussii Dortmund we wszystkich rozgrywkach, został Piłkarzem Sezonu w Bundeslidze, strzelił hat-tricka Bayernowi Monachium w finale Pucharu Niemiec, apetyt na niego mają czołowe kluby Europy. Na jego miejscu też czułbym, że coś mi umyka, że nie wykorzystuje szansy na sukces z reprezentacją, że nie jest wykorzystany w pełni jego potencjał. Podkreśla przecież: - Na pewno mamy lepszych zawodników niż wyniki, które osiągnęliśmy. Stać nas także na lepszą grę. Nie mamy wybitnej drużyny, ale jeśli nie działały niuanse o których wspomniałem, to trudno o wynik. Jeśli wszystko byłoby ułożone jak trzeba, awans byłby realniejszy. Być może jest to skutek współpracy z Juergenem Klopp, trenerem perfekcjonistą, który ten potencjał umie wydobyć, dbając przy tym o rozwój swoich piłkarzy. Moim zdaniem Lewandowski – świadomie czy nieświadomie – wywiera tym wywiadem ogromną presję na Fornaliku. Krytykując defensywne ustawienie w choinkę, której efektem było to, że nie dostawał podań i dziura za jego plecami, wyraźnie wysyła sygnał, że oczekuje ofensywnej gry i ustawienia gwarantującego piłkę nie dwa, trzy razy w meczu jak na Euro 2012, z czterema obrońcami przed sobą i brakiem odegrania piłki koledze, bo żadnego z przodu nie ma. W rozmowie ze mną podkreślił wręcz, że piłkarze bardzo chętnie pomogą nowemu, niedoświadczonemu selekcjonerowi, okażą mu wsparcie. Ale czekają, aż przedstawi im spójną, sensowną wizję kadry. Co powinna obejmować? - Schematy taktyczne, jak będziemy atakowali, różne niuanse piłkarsko-sportowe. Jeśli zobaczymy, że to faktycznie ma sens, będzie nam łatwiej współpracować, bo będziemy wiedzieć, do czego dążymy i jak ten cel osiągnąć - mówi. A w wywiadzie dodaje jeszcze, że chciałbym widzieć, że treningi Fornalika są sensowne, że jest on komunikatywny i ma pomysł na drużynę. - Nie zaczyna od zera, nie musi budować kadry od początku. Chcemy mu pomóc i razem osiągnąć sukces. Jesteśmy głodni sukcesu. Chcemy zrobić coś ekstra dla kibiców, zrekompensować im Euro zwycięstwami. I to nie jednym w trzech meczach, a siedmioma w ośmiu. Tylko to mnie interesuje i tylko wtedy będę zadowolony.  Lewandowski: pomożemy trenerowi Fornalikowi, jeśli przedstawi wizję   Zdumiał mnie po wywiadzie atak kibiców na Lewandowskiego, którzy zarzucają mu, że atakuje, gdy Smuda jest już bezbronny, że powinien był przemówić wcześniej. Oto kilka znamiennych twittów:    Nie rozumiem? Wolelibyście, żeby Lewandowski zabrał prawdę o tym jak było na Euro do grobu, żeby nie podzielił się nią z nami w imię… czego, lojalności wobec byłego selekcjonera? Albo, żeby wyjechał z zarzutami po meczu z Grecją, ujawnił nam wówczas co się (nie) działo w szatni? Dopiero wznieciłby pandemonium. Zero atmosfery w drużynie, dodatkowa prsja na SMudzie, który być może odsunął go od składu, cała wina za klęskę spadłaby na niego. Chyba, że zmienilibyśmy trenera w trakcie Euro, ale tylko ciekawe kto i jak by się odważył? Poza tym archaiczna taktyka zaszkodziła dopiero w meczu z Czechami, dopóki była szansa na awans trzeba było milczeć i załatwiać co się da po cichu. Uważam, że bardzo dobrze, że Lewy powiedział głośno o wszystkim teraz. Jest już nowy szkoleniowiec, jest dystans do Euro, nikt mu nie zarzuci, że działa w emocjach. Wreszcie powiedział to co piłkarze mówili nam nieoficjalnie, nie do druku. Dyskusja o tym, kto tu ma rację bardzo się przyda całej polskiej piłce﻿  Powiązane wpisy: Lewandowski musi odejść! Dylematy Fornalika: system, kapitan, bramkarz Po Wembley: skoro selekcjonerem musi być Polak, to zostawmy Fornalika Kto za Fornalika? Tylko cudzoziemiec! A najlepiej Bielsa:) 