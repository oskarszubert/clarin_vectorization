Witam serdecznie! To mój pierwszy wpis na Onecie. Ale nie pierwszy w ogóle. Bloguję od 2007 roku – tylko dotąd w innym miejscu – a teraz wraz z całą dotychczasową tfurczością przeniosłem się tutaj. Decyzja o założeniu bloga była jedną z najlepszych jakie podjąłem w swej 19-letniej pracy dziennikarza sportowego, ponieważ pomijając przyjemność blogowania samą w sobie, poznałem w blogosferze mnóstwo fajnych, wartościowych ludzi, pasjonatów futbolu jak ja, z którymi spieraliśmy się o wyższość Leo Messiego nad Cristiano Ronaldo, Realu nad Barcą, Premier League nad La Liga, Polskiej Myśli Szkoleniowej nad zagraniczną etc. Z kilkoma się nawet zakumplowałem, paru poleciłem tu czy tam. Jestem pewien, że podobną satysfakcję da mi blogowanie tutaj. Na dobry początek postanowiłem namówić was na moją ulubioną blogową zabawę, czyli mini-konkursik z nagrodą… Otóż dawno (albo wręcz nigdy) nie byliśmy świadkami tylu toksycznych transferów w europejskich klubach. O co mi chodzi? Dawno (albo wręcz nigdy) aż tylu świetnych piłkarzy nie walczyło ze swymi klubami o zgodę na transfer, czy to poprzez ostre wywiady, działania agentów czy nawet strajk. W ostatnich latach Luka Modrić czy Robinho, ale chyba nigdy aż tylu naraz. Robert Lewandowski oskarżył władze Borussii Dortmund o złamanie obietnicy i odmówienie mu zgody na transfer po zakończeniu sezonu. Do klubu największego rywala. Za chwilę zarzuty Polaka niemal słowo w słowo powtórzył Luis Suarez, któremu Liverpoolu nie chce dać odejść do Arsenalu. Może nie jest to największy rywal The Reds (jak Manchester United czy Everton), ale zawsze klub z tej samej ligi. Let mi go! As you promised! – zaapelował Urugwajczyk na łamach „Guardiana”, który chce grać w Lidze Mistrzów. LFC nie chce słyszeć o 40 mln + 1 funta. Trener Brendan Rodgers, podobnie jak prezes Borussii odpowiada: Niczego nie obiecywaliśmy. Suarez nie pojechał z Liverpoolem do Norwegii na towarzyski mecz z Valerengą Oslo. W Manchesterze United Davida Moyes’a nie chce grać Wayne Rooney, który w czwartek został przeniesiony do rezerw. Anglik chciałby zgody na transfer do Chelsea. Nie chce współpracować ani ze swoim dawnym szefem z Evertonu, z którym łączy go szorstka przyjaźń, ani starym bossem z MU, zarzucając sir Aleksowi, że ten ujawnił jego prośbę o transfer. Najbardziej ciąży mu zapewne dominująca rola w ataku Robina van Persie, na której zmianę raczej się nie zanosi. Tottenham wciąż śrubuje cenę za Garetha Bale’a, która sięga co raz bardziej absurdalnego poziomu. 120 mln funtów? Już nawet sami zawodnicy Realu Madryt, Iker Casillas, Sergio Ramos i Fabio Coentrao przyznali publicznie, że tyle pieniędzy za piłkarza byłoby szaleństwem i już lepiej zainwestować je w zatrzymanie Cristiano Ronaldo. Portugalczyk kosztował co prawda 94 mln euro, ale suma ta zwróciła się jeszcze w tym samym roku i to tylko ze sprzedaży koszulek w Azji Południowej. Potencjał marketingowy Bale’a nie jest aż tak wielki, choć możliwe, że pod względem piłkarskim pozwoliłby Realowi wspiąć się na jeszcze wyższy poziom. No i prezydent Florentino Perez miałby gotową odpowiedź na duet Messi-Neymar. Ale czy warto za to aż tak przepłacić? Bale to kolejny piłkarz, który zatrzymywany siłą przed odejściem do wymarzonego klubu stara się to wymusić prośbą (prosił tata) i siłą (odmowa treningów i gry w sparingu z AS Monaco). Przed rokiem w podobnych okolicznościach transfer do Realu wymusił Modrić, Królewscy zapłacili wówczas za niego 30 mln funtów, zdaniem właściciela Kogutów za mało, co być może tłumaczy jego nieprzejednanie i śrubowanie ceny w przypadku Bale’a. No dobrze, to teraz konkurs: napiszcie w komentarzach: - o waszym zdaniem najgłupszym transferze, najbardziej niepotrzebnym, najbardziej przepłaconym. Z uzasadnieniem i konsekwencjami jakie przyniósł. albo - o waszym zdaniem najsłynniejszym transferze, do którego nigdy nie doszło. Z uzasadnieniem i konsekwencjami jakie by przyniósł. Uwaga: w konkursie liczy się także forma odpowiedzi. Im ciekawiej, im lepiej napisana opowieść, tym lepiej. Do wygrania oryginalna bluza od dresu adidasa, którą bardzo chciałby zakładać (choć nie w tym upale oczywiście) Robert Lewandowski;) Tylko ze złotymi paskami, jak na najlepszą drużynę Europy ubiegłego sezonu przystało;) Kto ma ochotę, to do dzieła! Czekam na notki do 20.30 do pierwszego gwizdka nowego sezonu Bundesligi, czyli meczu Bayernu z M’Gladbach…  Powiązane wpisy: Krajobraz po bitwie (+ konkurs) Dzień w którym umarł futbol Fergie Time! Konkurs (2) Konkurs: Notka Roku 2012! 