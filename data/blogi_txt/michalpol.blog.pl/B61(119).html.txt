Dostało mi się na łamach „Polski The Times” od znakomitego komentatora Eurosportu, Tomasza Jarońskiego, który wytknął mi wypowiedź w Dzień Dobry TVN na temat skandalu Lance’a Armstronga, kwestionując przy okazji moje prawo do zajmowania się tą kwestią, zrównując z politykami, którzy zaludniają stacje telewizje, gotowi ględzić na wszelkie tematy, na które zwykle nie mają pojęcia. „Wydawało mi się, że tylko specjalnością polityków są telewizyjne wypowiedzi na każdy zadany temat. Nie wierzę, że człowiek może być specjalistą w tak wielu różniących się dziedzinach, więc ich (polityków) zdanie traktuję z przymrużeniem oka, jako grę polityczną, uprawianie wątpliwego, z mojego przynajmniej punktu widzenia, PR. W sprawie Armstronga jest, niestety, podobnie. W telewizji śniadaniowej występuje dziennikarz Michał Pol, którego kojarzę z piłką nożną. No, ale on nie wypowiada się na tematy futbolowe, ale zabiera publicznie głos na temat raportu WADA dotyczącego amerykańskiego kolarza, o którym, jego tle, znaczeniu itd., kolega Michał, jestem pewien, nie ma zielonego pojęcia. Padają zdania, że Armstrong jest zbrodniarzem, że kolarstwo najlepiej byłoby zlikwidować”. Drogi Tomku, po pierwsze wyznaję zasadę, że dziennikarz musi być interdycyplinarny, nie powinien fiksować się na jednej tylko dyscyplinie sportu, wszystko jedno czy to kolarstwo czy piłka nożna. Unikanie wąskiej specjalizacji pozwoliło mi pojechać w roli korespondenta nie tylko na cztery piłkarskie mundiale ale i pięć Igrzysk Olimpijskich, skąd mogłem donosić o sukcesach czy to Pawła Nastuli (Atlanta), Szymona Ziółkowskiego (Sydney), Roberta Korzeniowskiego (Ateny) czy Adama Małysza (Salt Lake City). Ty kojarzysz mnie wyłącznie z piłką nożna, ale ja niedawno wróciłem z igrzysk w Londynie, skąd nie nadałem ani jednego tekstu ani wideo na temat futbolu. Choćbym jednak całe życie zajmował się wyłącznie piłką kopaną, nie widzę powodu, dla którego nie miałbym prawa wyrobić sobie opinii na temat zbrodni, jaką popełnił Armstrong – a inaczej tego co robił przez lata nazwać nie umiem. Naprawdę uważasz, że prawo głosu mają tu wyłącznie specjaliści od kolarstwa? Niestety sprawa jest zbyt wielka, zbyt bulwersująca i dotyczy czegoś więcej niż tylko, kto był szybszy na podjeździe, a kto na zjeździe. Nie muszę być specjalistą, żeby dojść do wniosku, iż nigdy w historii sportu nie było takiego upadku wielkiego idola, wręcz ikony swej dyscypliny, nigdy prawdziwa twarz żadnego atlety nie okazała się tak różna od widniejącej na pomnikach. I o tym głównie mówiłem w DDTVN. Zbywasz aferę Amstronga, że przecież dopingują się i w innych dyscyplinach, podrzucasz nazwiska Bena Johnsona czy Diego Maradony. Pomijając fakt, że ich zbrodnie miały miejsce odpowiednio w 1984 i w 1994 roku, a dziś piłka nożna jest jedną z najlepiej kontrolowanych dyscyplin świata, nie wydaje mi się, żeby ani oni ani cała rzesza innych dopingowiczów-oszustów osobiście stworzyła coś na wzór organizacji przestępczej, zajmując w niej funkcję Cappo di tutti cappi, i metodami wręcz mafijnymi zmuszając innych zawodników do stosowania dopingu, szantażując i dyscyplinując niezdecydowanych – co wynika z licznych zeznań dawnych kolegów Armstronga z US Postal. Ogrom zbrodni Armstronga nie polega tylko na tym, że oszukał nasze emocje, którymi obdarzaliśmy wszystkie jego starty w Tour de France, a teraz czujemy się jak idioci, ale że swoje sukcesy wykorzystał do stania się ikoną i wzorem dla tysięcy, jeśli nie milionów ludzi na świecie, inspirując ich do walki w swoich codziennych mniejszych lub większych wojnach, o zdrowie, o podjecie studiów. Nie oszukał raz, okazując słabą wolę, ale sworzył cały oszukańczy przemysł, który wypromował wielką markę o nazwie Lance Armstrong, a potem także i Livestrong. Od początku do końca cynicznie i w jednym celu. Nie umiem nawet znaleźć porównania dla jego czynu. Co do kwestii czy ‘zlikwidować kolarstwo’ nie możliwe, żebym mógł zażądać na antenie czegoś tak absurdalnego. Stwierdziłem tylko, że ja sam straciłem kompletnie straciłem serce do tej dyscypliny, nie interesuje mnie ona, nie chcę i nie będę jej oglądał. Nie tylko z powodu zawodu Armstrongiem, ale to przecież wymowne, że odebranych mu zwycięstw w Tour de France z lat 1999–2005 nie da się nawet nikomu przekazać, jak po wpadkach na igrzyskach olimpijskich srebrnym medalistom, bo wszyscy kolejni kolarze na mecie też byli umoczeni w dopingowe afery, stosowanie EPO, za co musieli odcierpieć zawieszenia: trzykrotnie drugi za Amerykaninem Niemiec Jan Ullrich, dwukrotnie trzeci Hiszpan Joseba Beloki, raz drugi, raz trzeci Włoch Ivan Basso, Szwajcar Alex Zulle, Kazach Aleksander Winokurow, Litwin Raimondas Rumsas… Na tym też opierają swoje argumenty obrońcy postępowania Armstronga: szprycował się, bo musiał, jeśli chciał coś osiągnąć w kolarstwie, ponieważ tak robili wszyscy. Inaczej by przegrał. Przypomina mi to tłumaczenie skorumpowanego trenera Dariusza Wdowczyka: taki był system, kupowali wszyscy, trzeba było kupować, żeby awansować. Jeśli ktoś nadal kocha kolarstwo, proszę bardzo, niech ogląda, niech się pasjonuje, niech wierzy w czystość dyscypliny i wielbi zwycięzców. Ja już nie chcę. W DDTVN stwierdziłem, że polski widz dopiero wówczas ogarnie rozmiar szoku, jaki ujawnienie prawdziwej twarzy ukochanego Armstronga wywołało w Ameryce, gdy wyobrazi sobie, że nagle dowiadujemy się, iż Adam Małysz wszystkie swoje sukcesy zawdzięcza dopingowi. Mało tego, okazuje się, że zmuszał do dopingu Roberta Mateję, Diabełka Bachledę, Tonio Tajnera i Kamila Stocha, pod groźbą, że jeśli się nie szprycuja to nie skaczą w drużynie, opłacając sztab medyczny byle wymyślał lepsze metody dopingu i kamuflowania go. Czy po takiej aferze miałbym prawo stracić serce do skoków narciarskich mimo, że głównie piszczę i gadam o piłce nożnej? Wydaje mi się, że tak.﻿ Powiązane wpisy: Zły porucznik Lance’a Armstronga 