Nie ma plebiscytu, który nie wzbudzałby kontrowersji, a jedynie aplauz i aklamację. Zawsze znajdzie się ktoś, będzie marudził, że na zwycięstwo sto razy bardziej niż Justyna Kowalczyk czy Cristiano Ronaldo zasługiwał ktoś zupełnie inny. Po werdykcie „Złotej Piłki” to ja jestem takim marudą. Naprawdę serdecznie gratuluję Portugalczykowi! Udzieliło mi się jego szczere wzruszenie, wcale nie uważam werdyktu za jakiś wielki przekręt, spisek czy skandal. CR7 to najlepszy obok Leo Messiego piłkarz naszych czasów. Piłkarz kompletny: silny, szybki, przerażająco skuteczny łowca goli czy z akcji, stałych fragmentów, nogą czy głową. A jednak ja dałbym tę nagrodę Franckowi Ribery. Po prostu moim zdaniem coś z tej skuteczności, tych wszystkich goli (a nastrzelał ich gracz Realu Madryt w 2013 roku aż 69) powinno wynikać dla jego drużyny. Tymczasem w 2013 roku nie wynikło nic dobrego poza pięknem spektaklu, który strzelając je tworzył. Jest wielki, jest nie do zatrzymania, strzela na zawołanie, ale o niczym nie przesądził. Jego Real przegrał prestiżową rywalizację na krajowym podwórku: w La Liga z arycrywalem Barceloną, w Pucharze Hiszpanii z lokalnym arcyrywalem – Atletico Madryt. Gdzie był wówczas i co robił Najlepszy Piłkarz Roku 2013? Czy aby nie było go na boisku kiedy Robert Lewandowski strzelił jego drużynie cztery gole, eliminując z Ligi Mistrzów. Zdobył w tych rozgrywkach rekordowe 12 goli – to wspaniałe – a ostatecznie nie wiele dało. Okej, pamiętam, że CR7 był bohaterem barażu mistrzostw świata ze Szwecją, w którym zdobył cztery bramki. Ale pamiętam też, że mecz odbył się wydłużonym terminie głosowania, swoistym Cristiano Time. W dodatku w barażu, a więc przekornie można stwierdzić, że dyskryminowało tych wszystkich piłkarzy, którzy awans do mundialu wywalczyli już wcześniej. Podkreślam raz jeszcze, że absolutnie nie chciałbym hejtować Cristano Ronaldo, ani pomniejszać jego zasług. To naprawdę piłkarz zjawiskowy. Po prostu uważam, że najlepszy piłkarz powinien być reprezentantem najlepszej drużyny. Powinien być tym, dzięki któremu drużyna właśnie stała się najlepszą. Dlatego dałbym Złotą Piłkę Ribery’emu. Był kluczowym zawodnikiem Bayernu Monachium w kampanii o wszystkich pięć trofeów jakie mistrzowie Niemiec wywalczyli w minionym sezonie. Może indywidualnie jest gorszy od Portugalczyka, ale futbol to sport drużynowy, a nie indywidualny. Jeśli przyjmiemy kryterium, że trofea się nie liczą, tylko honorujemy obiektywnie najlepszego piłkarza świata, wówczas nagrodę znów powinien był dostać Leo Messi. Z tych samych powodów w 2010 roku apelowałem o Złotą Piłkę dla Wesley’a Sneijdera za zdobycie Potrójnej Korony z Interem Mediolan, a zwłaszcza triumf w Lidze Mistrzów i finał mundalu (co prawda przegrany). Tymczasem jak wiadomo Złotą Piłkę zgarnął obiektywnie najlepszy piłkarz świata – Messi, który na mundalu nie strzelił nawet gola, a jego Argentyna odpadła w kompromitujących okolicznościach, Barcelonę zaś Inter Sneijdera wyeliminował w półfinale Chmpions League. Obaj, Ribery i Sneijder zostali Najlepszymi Piłkarzami Sezonu w Europie wg UEFA, obaj polegli w walce o Złotą Piłkę. Holender nawet nie znalazł się w finałowej trójce. Wszystko jest kwestią kryteriów jakie przyjmiemy. Powtarzam: czymże są te wszystkie cudowne gole, cudowne akcje, dryblingi, precyzyjne strzały z dystansu jeśli nie dają trofeów, zwycięstw w kluczowych meczach? Oglądamy je z zachwytem. Podobnie jak tricki żongerów wyczyniających cuda z piłką… w przerwie meczu, zbyt słabych by zagrać w samym spotkaniu…   Powiązane wpisy: Tylko on mógł zdobyć Złotą Piłkę Złota Piłka dla Casillasa! Messi skazany na Złotą Piłkę? (głosuj!) Vlog. Dlaczego Probierz stawia na Xaviego? 