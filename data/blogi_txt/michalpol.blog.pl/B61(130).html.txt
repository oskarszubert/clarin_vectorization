Klęska Barcelony na Camp Nou z Realem Madryt po najwyższej porażce z arcyrywalem od 50 lat (gdy w 1963 Królewscy rozbili gospodarzy 5:1), zniknięcie Leo Messiego, bezradność Xaviego i Iniesty, pomyłki filarów defensywy Gerarda Pique przy ewidentnym faulu na Cristiano Ronaldo w polu karnym oraz symboliczny rozkrok Carlesa Puyola przy stracie drugiego gola definitywnie kończy erę Guardioli w Barcelonie. Porażka z Milanem w Lidze Mistrzów, choć szokująca, bo po oddaniu jedynego celnego strzału na bramkę rywali i zaniku tiki-taki mogła być uznana za wypadek przy pracy, zwalona na kiepską murawę, koncentrację na zbliżający się mecz o Puchar Króla, brak odpowiedniego wsparcia z ławki trenerskiej. Klęska z Realem dowodzi, że to nie przypadek ale ostateczny kres pewnej pięknej epoki, która zapisze się w historii futbolu złotymi zgłoskami. Tiki-taka była czymś wyjątkowym, ale żelazna defensywa Milanu oraz bynajmniej nie autobusowa defensywa Realu pokazały, że ta formuła najwyraźniej się wyczerpała. Przypomniała mi się rozmowa z Jose Bakero kiedy był trenerem Polonii Warszawa w 2010 roku, który mówiąc mi o fenomenie Barcy przekonywał, że jest to kwestia pewnego cyklu, który kiedyś dobiegnie końca, tak jak musiał się skończyć Dream Team Johana Cruyffa, którego częścią był on sam. Bo choć La Massia produkuje kolejnych wychowanków (w zwycięskim finale mundialu w RPA zagrało ich aż siedmiu) to jednak ciężko będzie znaleźć takich, którzy z miejsca wskoczą w buty Xaviego, Iniesty, Puyola, Pique, Busquetsa i Fabregasa. Wydaje się, że za datę końca owego cyklu możemy przyjąć 26 lutego 2013 roku. Jose Mourinho z każdym kolejnym El Clasico był co raz bliżej i ostatecznie udało mu się sprawić, że nie to co w grze Barcy było błyskotliwe, perfekcyjne, niedoścignione i nieprzewidywalne stało się przewidywalne, monotonne i łatwe do powstrzymania. A do tego Barca widząc, że przestała działać na dawnych zasadach nie zmieniła stylu ani na jotę – waląc głową w mur tak z Milanem jak i Realem. Jordi Roura nijak nie pomógł drużynie w tych meczach, nie zareagował na wydarzenia na boisku, nie odwrócił losów spotkania w szatni. Guardiola potrafił np. wystawić w ataku Dani Alvesa, żeby przechytrzyć Real Mourinho. A przecież Barca doskonale wiedziała, że na San Siro Milan cofnie się, będzie twardo bronił i wyprowadzał szybkie kontry, tak jak wiedziała, że królewscy, którzy ostatnio znów stali się Realem Usaina Bolda postawią na swą najgroźniejszą broń, czyli szybki atak szybki atak. – Blokowanie Messiego jest fundamentalne, Barcelona jest zależna od Messiego na ostatnich trzydziestu metrach. Nasz sposób obrony wpłynął na to, że Real powstrzymał Messiego - stwierdził po meczu Emilio Butragueno. Co na to odpowiada Roura: – Nie sądzę, że Real był dużo lepszy, różnica tkwiła w małych szczegółach (…) Gdybyśmy strzelili pierwsi gola, mecz ułożyłby się inaczej (…) Rywale bardzo mocno i dokładnie kryli Messiego, wieloma zawodnikami. Drużyna to dostrzegła, że został powstrzymany (…)Oczywiście ostatnie wyniki to rozczarowanie, ale trzeba pozostać optymistą, nie ma potrzeby wytykania czegokolwiek drużynie, wyjdziemy z tego. Z tych słów bije przeraźliwa bezradność, w erze Guardioli z pewnością nigdy by nie padły. Doprawdy mecz ułożyłby się inaczej, gdyby Barca pierwsza strzeliła gola? Takie słowa mógł powiedzieć Bakero po kolejnej porażce Polonii czy Lecha, trener do niedawna najlepszej drużyny świata? Brakuje tylko stwierdzenia, że po tej porażce liga zrobi się ciekawsza… Magiczny guzik dla kibiców Barcelony    Mój redakcyjny kolega, Michał Szadkowski nie zgadza się, że mecz z Realem skończył erę Guardioli. Uważa, że dobiegła ona końca w dniu odpadnięcia z półfinału Ligi Mistrzów z Chelsea. Ciekawie mówi o koniecznych zmianach w Barcy, świeżej krwi i specjalnym obchodzeniu się z kluczowymi, ale wiekowymi piłkarzami jak Xavi czy Puyol, który jeśli rzeczywiście zamierza grać do 40. może powinien być traktowany tak jak Ryan Giggs przez Aleksa Fergusona albo Rio Ferdinand. Tylko na sadzanie Puyola na ławce i decydowanie kiedy go wypuścić – jego feralny rozkrok, który stał się dla internatów sygnałem do produkcji szyderczych memów, a mnie przeszył podobnym żalem jak nokaut Andrzeja Gołoty przez Przemka Saletę ostatniej soboty – podobnie jak na zmianę pozycji Messiemu będzie mógł sobie pozwolić trener z charyzmą i autorytetem, ktoś kto jak Guardiola był dla kapitana drużyny czy czterokrotnego zdobywcy Złotej Piłki idolem z plakatu nad łóżkiem, a nie asystent asystenta…    ﻿ ﻿ Powiązane wpisy: Teściowa Guardioli nie wygra Pucharu Europy Niemoc Barcy: koniec cyklu? Z nieba na ziemię, czyli od Guardioli do Zielińskiego Koniec z golami Lewego? 