Z dużym optymizmem przyjąłem losowanie grup eliminacji Euro 2016. Oczywiście pamiętam, że z podobnym optymizmem przyjąłem werdykt losu po wyłonieniu grup Euro 2012 i eliminacji Brazylia 2014 – wydawało mi się niepodobieństwem byśmy mogli nie wyjść z grupy i nie awansować na mundial – a jednak skończyło się katastrofą. I właśnie dlatego większość konfiguracji grup Euro 2016 byłaby potencjalnymi „grupami śmierci”. Ta nie jest. Zajęcie drugiego lub trzeciego miejsca nie urasta do mission: impossible. Szczęśliwie udało nam się uniknąć silnej drużyny nie-do-pokonania z drugiego koszyka jak Szwecja, Szwajcaria, Dania czy Belgia lub Czarnogóra z trzeciego. Niemcy są dla nas poza zasięgiem (można co najwyżej wypowiadać futbolowe zaklęcia, że „w futbolu wszystko jest możliwe”, a „każda, najgorsza passa musi się kiedyś skończyć”). Szczęśliwie są jednak także poza zasięgiem dla wszystkich grupowych rywali. Trudno mi się oburzać reakcją niemieckiej prasy, że to „grupa ziewania”, że „wyszły by z niej nawet Freiburg z 1.FC Nuernberg”, czyli przeciętniaki Bundesligi, bo to niestety realna ocena z niemieckiej perspektywy. Pierwsze miejsce mają przyznane z urzędu, my bijmy się o drugie! Wychodzi, że walkę tę stoczymy ze Szkocją i Irlandią, a Gruzja i Gibraltar raczej ograniczą się do odbierania punktów. Piszę „raczej”, bo diabli wiedzą, co sądzić o nowym w futbolowej rodzinie Gibraltarze – jest kompletną enigmą zapewne nawet dla własnego selekcjonera. Trener Allen Bula odgraża się co prawda, że jego drużyna, będąca mieszaniną iberyjskiej finezji i wyspiarskiej siły i hartu ducha mierzy w trzecie miejsce i udział w barażach. Drugą Hiszpanią czy Portugalią pewnie się nie okaże, ale chyba też i nie drugim San Marino. Gramy z nimi na otarcie eliminacji i głupio byłoby zapisać się „pozytywnie” w ich historii, jak ostatnio sanmarińskiej. Nie ma co przywoływać faktu, że „drużyna Pawła Janasa awansowała do MS 2006 z wyspiarskiej grupy”, bo zupełnie inna jest reprezentacja Polski i zupełnie inni Wyspiarze. Uważam wręcz, że i Irlandczycy i Szkoci są w o tyle lepszej sytuacji, że nie budują drużyny od nowa, z nowym trenerem, który nie zdążył się jeszcze wprawić w boju. Chodzi mi nie tylko o to, że Adam Nawałka cały czas eksperymentuje i właściwie nie wiemy jeszcze czy będzie potrafił zrobić to, czego nie potrafił Waldemar Fornalik, czyli wykorzystać potencjał Roberta Lewandowskiego. Co będzie kluczem, ponieważ rywale nie mają w składzie piłkarzy takiego, europejskiego formatu. Za to Martin O’Neill (wsparty Roy’em Keanem) i Gordon Strachan to trenerzy z doświadczeniem i w Lidze Mistrzów i Premier League. Wiedzą co to mecze pod presją, doskonale radzą sobie z mediami i gwiazdami wielkich klubów, w czym mają znaczną przewagę nad Nawałką. Nie będzie więc łatwo, zwłaszcza, że nasi piłkarze dawno już nie zdominowali nikogo siłowo na boisku. Wręcz kiedy bardziej potrzebna była siła niż finezja (czyli z Ukrainą lub Czarnogórą) odstawali do rywali. Ale łatwo nie byłoby w żadnej grupie, powtarzam, że wolę rywali z Wysp niż np. Bałkanów czy zza wschodniej granicy. Zdecydowanie mamy piłkarzy, których potencjał pozwala na awans do mistrzostw Europy z takiej grupy. Nie wyjście z niej, zajęcie miejsca za Irlandią i Szkocją (nie wspominając o Gruzji) byłoby zdecydowanie większą katastrofą i rozczarowaniem i czwarte miejsce za Anglią, Ukrainą i Czarnogórą, po dwóch wygranych z San Marino i jednej z Mołdawią. Teraz głowa Nawałki w tym, żeby z tych niezłych indywidualnie zawodników sklecić prawdziwą drużynę, której nie mieliśmy od czasu eliminacji do Euro 2008.   Powiązane wpisy: Wybuch i dławiący dym w laboratorium Nawałki Trener zrezygnował. Ale nie ten co trzeba Vlog. Łoże Smudy, czyli kulisy bazy repry na Euro 2012 Wygrywać też trzeba umieć 