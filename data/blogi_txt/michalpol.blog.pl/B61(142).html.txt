Borussia Dortmund zagra w finale Ligi Mistrzów na Wembley! Ależ jej piłkarzom musi smakować ten awans! Coś co wydawało się formalnością po pierwszym spotkaniu, musiało zostać wyszarpane w tak dramatycznych okolicznościach. Tak właśnie przewrotny jest futbol. Realowi do sprawienia cudu zabrakło tak niewiele. Jak napisał ktoś na Twitterze, Borussia mogła zostać z czterema golami Robert Lewandowski jak Jan Himillsbach z angielskim. I jego pudła na Santiago Bernabeu śniłyby mu się do końca kariery jak będą się zapewne śnić cztery gole na Westfalenstadion. Piłkarze Realu, do których po porażce w Dortmundzie ich właśni kibice skandowali na lotnisku Mniej milionów, więcej jaj! pokazali w rewanżu wszystko to, czego im wówczas zabrakło: nie tylko cojones, ale i łokcie (co odczuł zwłaszcza Lewandowski), serce do walki i wreszcie pomysł jak skruszyć mur Borussii (jako najsłabsze ogniwo zdiagnozowali Marcela Schmelzera). Remontada odpaliła i gdyby nie rażący na tym poziomie brak skuteczności, po pierwszych 25 minutach powinni byli prowadzić dwoma, trzema bramkami. Czy brak tego choćby jednego gola mimo nawałnicy mieczy aż tak bardzo podciął im skrzydła, że aż do dramatycznej końcówki remontada została zawieszona? Paradoksalnie Borussii pomogła kontuzja Mario Goetze, bo w tym spotkaniu chodziło głównie o nie stracenie trzech goli, a Kevin Groskreutz jako mniej kreatywny zawodnik skupił się na pomocy Schmelzerowi na lewej stronie. Podobnie jak Kuba Błaczykowski - Łukaszowi Piszczkowi na prawej. Ten ostatni był jednym z najlepszych zawodników meczu, nie do końca zdrowy (decyzja o jego grze zapadła w ostatnim momencie) po raz kolejny sprawił, że Cristiano Ronaldo był zupełnie niewidoczny. Co prawda Portugalczyk też nie był w 100 procentach sprawny, ale jeśli ktoś mógł przechylić losy remontady to przecież właśnie on. Marca w dniu meczu pisała, że Lewandowski to El Primero de los Mortales - najlepszy zawodnik ze śmiertelników, tu za nieśmiertelnymi herosami Leo Messim i Ronaldo. Zobaczyliśmy jednak zawodnika, który na pewno chciał, ale po prostu kolejny raz nie miał swego dnia. Czy do Lewandowskiego można mieć podobne pretensje o nieskuteczność? Przy strzale w poprzeczkę zabrakło mi odrobiny szczęścia i milimetrów. Nie zgadzam się z bzdurnymi tweetami, które odebrałem podczas meczu, że miał formę z Dortmundu przenieść do reprezentacji, a tymczasem formę z kadry przeniósł do Borussii. Miał trudnej (i będzie miał w każdym kolejnym meczu), piłkarze Mourinho dobrze odczytali pretensje trenera, że w pierwszym meczu nie był w ogóle faulowany. Ale nie pamiętam meczów reprezentacji, które opuszczałbym w poczuciu, że Lewy powinien był zdobyć hat-tricka. Mimo dramatycznej końcówki, nikt chyba w Madrycie nie ma złudzeń, że w finale zagra drużyna lepsza, która bardziej sobie na to zasłużyła. Przesądziła postawa w pierwszym meczu. Nawet pretensje Jose Mourinho do Howarda Webba, że nie wyrzucił z boiska Matsa Hummelsa za ewidentny faul, nie brzmią jak pretensja do Ovrebo, Busakki czy Starka. Zwłaszcza, że musiał zdawać sobie sprawę, że tylko dzięki życzliwości Webba do końca meczu dotrwał Sergio Ramos. Niesamowite, ze to właśnie Lewandowski czterema golami w Dortmundzie, jego koledzy z Borussii i Juergen Klopp przypieczętowali koniec przygody Mourinho z Realem. I dziś oceniamy rozmiary jego klęski. Rafał Stec napisał na blogu, że Portugalczyk skarlał w Madrycie, mimo, że właśnie tutaj dostał do prowadzenia najlepszych piłkarzy świata, a przynajmniej w swej karierze. Ma rację, że Mourinho przegrał wszystkie konfrontacje z Kolppem, że dał się przechytrzyć, niczego na Borussię nie wymyślił i nawet ewentualny trzeci gol, dający Realowi awans do finału byłby skutkiem spowijającego boisko chaosu, a nie planu gry czy trafnego strategicznego ruchu trenera. Ani tym bardziej – logiczną konsekwencją przebiegu wydarzeń.  ﻿ Nie zgadzam się jednak z opinią, że odchodzący po sezonie do Chelsea (gdzie go kochają), zostawia po sobie w Madrycie niewiele. Jeden triumf w lidze hiszpańskiej, jeden w krajowych pucharze, trzy niepowodzenia w półfinale Ligi Mistrzów. Sukcesiki w ilościach homeopatycznych, trzeba dużego wysiłku woli, żeby uwierzyć, że w ogóle były. Myślę, że trzeba jednak docenić przełamanie dominacji Barcelony w La Liga, bo była to przecież jeszcze ta wielka Barcelona Pepa Guardioli, na którego jako jedyny trener świata wreszcie znalazł sposób i to nie sięgając jak przy poprzednich próbach po antyfutbol. Nigdy się nie dowiemy na ile tamten przegrany sezon przyczynił się do decyzji Guardioli o konieczności wzięcia urlopu i wygnał z klubu, który kocha nad życie. Można by rzecz, że Mourinho zaczął demolować Barcę before it was mainstream, także w tym sezonie rozbił ją na Camp Nou w Pucharze Króla zanim to zrobił u siebie Bayern. Choć celem była mityczna Decima, czyli 10 Puchar Europy dla Realu (i Tercima, czyli trzeci triumf w Lidze Mistrzów z trzecią kolejną drużyną dla niego) i pod tym względem Mourinho zawiódł. Ale jak bardzo zawiódł, skoro po latach odpadania królewskich w 1/8 finału, w każdym z trzech sezonów grał w półfinale? Oczywiście dla człowieka tak owładniętego obsesją wygrywania jak Mourinho drugie miejsce zawsze jest ostatnim, najgorszym. Ale ja naprawdę zapamiętam mu z pobytu w Realu więcej niż tylko palec w oku Tito Vilanowy, manitę na Camp Nou, polowanie na nogi piłkarzy Barcelony, pyskówki o mafii sędziowskiej UEFA i spisku UNICEF, konflikt z Ikerem Casillasem etc.  Nie podzielam też obaw Michała Okońskiego, że Roman Abramowicz oglądając mecze Realu powinien to sobie dobrze przemyśleć, zanim zacznie snuć wielkie nadzieje z powrotem Portugalczyka do Chelsea i Premier League. Oczywiście, że wraca inny Mourinho niż ten, który przychodził z FC Porto, ale czy gorszy? Nawet jeśli nie powie na wstępie jak wówczas, że jest Najlepszy i Wyjątkowy. Jak Michał Zachodny jestem przekonany, że wyciągnął wnioski z niepowodzeń jakie go spotkały w między czasie, bojów z mediami, piłkarzami, działaczami, sędziami. Sam mówi, że wraca tam gdzie go kochają, od dawna powtarzał zresztą o swoim sentymencie do Premier League. Wg mnie Anglia jest dla niego tym, czym Matka Ziemia była dla mitycznego Anteusza. Zyska siłę z każdym stąpnięciem, każdym meczem, treningiem, konferencją prasową… Jeśli gdzieś znów może stać się Wyjątkowy, to właśnie tutaj. O największym wygranym półfinału, czyli Jurgenie Kloppie, któremu trzeba oddać co boskie i cesarskie (ups, Franz Beckenbauer nie byłby zachwycony) w następnej notce…   Powiązane wpisy: Futurystyczna machina Borussii vs kataloński dziad Vlog. Dlaczego Lewy lepszy w Borussii niż w kadrze Smutek Realu, Ronaldo i Mourinho Kuba uciekaj z Borussii ale nie do Wisły! 