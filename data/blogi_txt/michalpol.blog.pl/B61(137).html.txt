„My nie oślepliśmy, lecz jesteśmy ślepi. Jesteśmy ślepcami, którzy widzą. Ślepcami, którzy patrzą i nie widzą”  Ten fragment Miasta ślepców Jose Saramago (świetna powieść i film, polecam przy okazji) idealnie pasuje jako komentarz do zdjęcia z sobotniego meczu Wisły z Legia, na którym stojący za bramką sędzia Sebastian Jarzębak patrzy jak Artur Jędrzejczyk wygarnia piłkę dobry metr zza linii, niemalże spod samych stóp arbitra. Patrzy, ale nie chce lub nie umie dostrzec. Dlaczego nie zareagował? Czy to był jakiś paraliż decyzyjny? Powtórzony zresztą gdy później stojąc metr od piłki nie zauważył, że znów wyszła za boisko i nie przyznał gospodarzom ewidentnego rzutu rożnego (co widać na drugim zdjęciu). I gdy nie spostrzegł ręki Tomasza Jodłowca w polu karnym, choć miał całe zdarzenie widoczne jak na dłoni. Sędzia główny spotkania, Hubert Siejewicz przeprosił po wszystkim Wisłę, nie tyle za błędy, ile za uznanie gola Władimira Dwaliszwilego. - Po obejrzeniu zapisu wideo, na którym zarejestrowano, jak zespół gości zdobył bramkę, jako szef zespołu sędziowskiego z przykrością stwierdzam, że popełniłem błąd. Firmuję to swoim nazwiskiem i wypada tylko przeprosić zespół Wisły. W tej sytuacji została uznana nieprawidłowo zdobyta bramka - powiedział. Z jednej strony wziął po męsku odpowiedzialność na własną klatę, z drugiej wiele nie ryzykował, bo wszyscy wiedzą, że to jego zabramkowy kolega zawalił sprawę, wprowadzając przy tym głównego w błąd.  ﻿Wiśle te przeprosiny na niewiele się zdadzą, dopiero co po meczu z Podbeskidziem przepraszał ją Marcin Borski, również za błąd sędziego zabramkowego, który nie wyłapał ewidentnego faulu w polu karnym na Rafale Boguskim. Główny wskazał wówczas ﻿na 11 metr, ale po konsultacji z kolegą, który – jak zapewne myślał – lepiej ﻿widział sytuację, zmienił decyzję przez co Wisła straciła punkty. Borski broniąc się wówczas, że sędziowie nie są robotami, zdradził kulisy współpracy z kolegami: przy systemie z pięcioma sędziami dzielimy się polem karnym. W powtórkach widać, że ja jestem trochę bardziej z lewej strony. Wówczas decyzję podejmuje najlepiej ustawiony arbiter… A to przecież tylko błędy w meczach Wisły. W całej Ekstraklasie co kolejka jest ich mnóstwo, z konsekwencjami dla losów meczu, lub bez, ale są. Nie tylko zresztą w Ekstraklasie, dopiero co cały świat pytał na cholerę UEFA sędziowie zabramkowi, skoro nie potrafili pomóc w wyłapaniu dwóch (a nawet trzech) spalonych przy dwóch golach w meczu Borussia Dortmund  – Malaga. Tu akurat wyniku meczu nie wypaczyli, myląc się w obie strony (tylko, że jedna z tych stron miała więcej czasu, żeby mimo sędziowskiej wpadki odrobić straty), ale kompromitacja poszła w świat. Słowa sędziego Borskiego są jednak ważne, bo potwierdzają, że wprowadzenie sędziów zabramkowych raczej psuje niż poprawia poziom prowadzenia meczu. Bo sędzia główny zdejmuje z siebie część odpowiedzialności, przerzucając ją na kolegów. Bez nich być może nie pilnowałby tylko części, ale całego pola karnego, lepiej ustawiał, biegł do przodu? Gdyby stał odrobinę bliżej, może dostrzegłby to co musiał widzieć jego sparaliżowany kolega, że piłka opuściła boisko, bo przecież widzieli to wszyscy na stadionie i przed telewizorami? Czy więc sędziowie zabramkowi są potrzebni, skoro są zawodzącym czynnikiem ludzkim - podobnie jak w większości katastrof lotniczych o czym pisze w wydanej właśnie książce David Beaty „Pilot – naga prawda. Czynnik ludzki w katastrofach lotniczych”. Po jej lekturze podejrzewam, że pilotów i sędziów może wiele łączyć, np. to, że różnice między w świetnymi na pozór fachowcami i w tej i w tej dziedzinie ujawniają się dopiero pod wpływem stresu, gdy w czasie pozornie rutynowej operacji napięcie i zamieszanie dochodzą do zenitu. Albo strach przed wytknięciem błędu przełożonemu (kapitanowi przez personel pokładowy – sędziemu głównemu przez asystentów). Wg autora za trzy czwarte wszystkich wypadków lotniczych odpowiada błąd człowieka. Do części z nich doszło, bo – jak wynika z zapisów czarnych skrzynek – drudzy piloci, nawigatorzy bali się lub nie chcieli, bo liczyli, że wie co mówi/robi, zweryfikować błędne ustalenia kapitana. Może i u sędziów jest tak, że Siejewicz pytał: nie wyszła za, prawda? na co usłyszał od Jarzębaka potwierdzające: nieee, nieee. Może komunikacja między arbitrami powinna być nagrywana i analizowana by wyłapać błędy, jak w Koreańskich Liniach Lotniczych, gdzie analiza częstych wypadków spowodowała obowiązek komunikacji w kabinie po angielsku, bo koreańskie formy grzecznościowe wobec przełożonego groziły utratą przez niego twarzy w razie zakwestionowania jego postępowania? Tam gdzie zawodzi czynnik ludzki, tam ratunkiem może być tylko nowoczesna technologia. By po błędach sędziów nie dochodziło do takich dramatów jak np. w meczu Anglia – Niemcy na mundialu w RPA pod strzale Franka Lamparda czy Ukraina – Anglia na Euro 2012 gdzie w identycznych okolicznościach nie uznano bramki Marco Dedica już wkrótce wprowadzona zostanie Goal-line Technology (zobaczcie ile z tym będzie roboty przy każdym meczu, tydzień przygotowań, kalibracji etc! Ale to załatwi bardzo istotny, ale tylko jeden i dość rzadko występujący problem. Czas na poprawienie pracy arbitrów także w polu karnym, gdzie nie obędzie się bez szybkiej podpowiedzi głównemu ze strony sędziego technicznego, który w spokoju w gabinecie oglądał mecz i powtórki na wideo. W przeciwnym razie liczba skandali się nie zmniejszy, a sędziowie zabramkowi będą głownie przedmiotem zasłużonej wściekłości pokrzywdzonych fanów i piłkarzy lub kpiny i szydery pozostałych.   ﻿﻿﻿﻿﻿﻿﻿﻿﻿﻿﻿ ﻿﻿﻿ ﻿  Brak powiązanych wpisów. 