Ciekaw jestem czy był mecz o taką stawkę, w którym kapitanami wyprowadzającymi obie drużyny na boisko byli dwaj wielcy bramkarze. TAK WIELCY bramkarze. Bez wahania mogę stwierdzić, że Gianluigi Buffon i Iker Casillas (kolejność alfabetyczna) to najwięksi golkiperzy naszych czasów, a niedzielny finał Euro 2012 oczywiście nie rozstrzygnie, który jest lepszy. Ukoronuje nowego lub starego mistrza Europy, ale nie zmieni faktu, że to ci dwaj zdominowali tę pozycję w ostatnich 10 latach. I pewien jestem, że robiąc wielkie podsumowanie na łożu śmierci będę głowił się, Hiszpan czy Włoch, a przecież oglądałem na własne oczy takich bramkarzy jak Peter Schmeichel, Oliver Kahn, Edwin van der Saar, momenty chwały mieli Dida, Victor Valdes, Fabien Batrhez czy Francesco Toldo. Pod względem sportowym i zebranego doświadczenia prezentują taki sam poziom. Być może młodszy o trzy lata Casillas, który nie musiał borykać się z takimi kontuzjami jak Włoch, jest dziś on niego odrobinę bardziej zwinny, ma minimalnie lepszy refleks, szybszy czas reakcji, ale i tak wybrać lepszego z nich absolutnie nie jestem w stanie. Nie chodzi tylko o samą dobrą grę w bramce przez tak długi czas i nie schodzenie poniżej pewnego poziomu, co przecież przydarzało się Didzie, Schemichelowi, Valdesowi, Barthezowi, Kahnowi. Nie tylko bronienie w niewiarygodnych okolicznościach, w których strzał nie miał prawa być obroniony (jak obroniony przez Ikera końcem pięty strzał Arjena Robbena w finale mundialu w RPA). Nie chodzi tylko o zgromadzone tytuły – mistrza świata, mistrza Hiszpanii i Włoch czy triumfy w Lidze Mistrzów. Nie chodzi nawet o to, że Buffon, którego kontuzja pleców sprzed dwóch lat o mało co nie zmusiła do zakończenia kariery potrafił wrócić w tak wielkim stylu, że minionym sezonie Juventusu stracił w Serie A bodaj 16 goli w 35 meczach, notując 82% obronionych strzałów. Chodzi o charyzmę, to jakimi są liderami drużyny, jak wielką pewność siebie potrafią dać swoim obrońcom. Nawet jeśli – na co zwrócił mi uwagę Maciek Szczęsny - Buffon w pierwszych minutach półfinału z Niemcami popełnia dwa błędy, po których mogły, a nawet powinny paść gole, to ani na moment nie traci charyzmy, nie musi się zbierać do kupy, umysłów jego obrońców ani na moment nie zmącił cień zwątpienia. Cały czas był w bramce BUFFONEM, dyrygującym kolegami, dokonującym cudów. Jak to ujął Tomasz Zimoch w transmisji (powtarzam z pamięci za twittem, który ktoś mi przesłał w trakcie meczu): palce Buffona niczym ostrza włóczni rzymskich legionów przemierzających Las Teutoński… czy jakoś tak. Zwany San Iker (czyli Świętym Ikerem), Casillasa, kapitan mistrzów świata i Europy zaprawdę musiał dokonać czynu na miarę cudu któregoś ze świętych. Pogodził ze sobą ogień i wodę, sprawiając, że zawodnicy Realu Madryt i Barcelony stali się w reprezentacji Hiszpanii jednością i najwybitniejsza generacja piłkarzy tego kraju nie spłonęła we wewnętrznym sporze. Zadanie zrobiło się szczególnie trudne po przyjściu do Realu Jose Mourinho, który dla swoich celów podżegał konflikt, co przerodziło się w rąbankę na boisku w licznych Gran Derbach w 2011 roku. Casillas gasił pożar w reprezentacji telefonując do Xaviego, Carlesa Puyola i trenera Vicente del Bosque, wychodząc ze skóry, żeby konflikt nie pogrzebał jedności w reprezentacji i pozostał bez wpływu na wyniku La Roja. Czym o mało co nie zapłacił utratą opaski kapitana ‘królewskich’. Ale udało mu się perfekcyjnie. I jeśli w Kijowie del Bosque wystawi Pedro kosztem Davida Silvy, może się zdarzyć, że na boisku przeciwko Włochom będą grać będą wyłącznie zawodnicy obu największych hiszpańskich rywali (zwłaszcza, że Jordi Alba właśnie podpisał kontrakt z Barceloną). Obaj bramkarze przy tym zawsze byli antygwiazdoramim, skromnymi do bólu. Pamiętam słowa Casillasa z galaktycznych czasów Realu Zinedine Zidane’a, Ronaldo i Davida Beckhama, który stwierdził, że on sam nie jest z innej galaktyki, ale z Mostoles, czyli dziury na przedmieściach Madrytu. Cieszę się, że zobaczę w Kijowie obu na raz, oby mieli jak najwięcej pracy! A wcześniej wzruszę się patrząc i słuchając jak Buffon śpiewa hymn Fratelli d’Italia, z całego serca, z zamkniętymi oczami, co z tego że fałszując, skoro całym sobą. Niech zagrają, niech wygra lepszy. Ale po meczu i tak obaj pozostaną NAJWIĘKSI!﻿  Powiązane wpisy: O czym marzy Gianluigi Buffon? Znów konflikt w Realu: Casillas czy Lopez? Dlaczego Casillas wygrywa z Valdesem? Iker, Karim i inni… 