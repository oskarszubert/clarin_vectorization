Podgorica, minuty po zakończeniu meczu z Czarnogórą. Wraz z grupą polskich dziennikarzy kłębimy się przed stadionem odcięci przez uzbrojoną policję od krewkich kibiców. Czekamy aż polscy piłkarze będą szli do autokaru, by wyciągać od nich komentarze. Pierwszy wychodzi Ludovic Obraniak, antybohater polskiej ekipy, który idiotycznym zachowaniem i czerwoną kartką przerwał krótki okres naszej gry w przewadze. Idzie wolno, niespecjalnie wzburzony, rozglądając się na prawo i lewo. Dla dziennikarzy to wymarzona sytuacja: można by spokojnie pogadać, bez presji ruszającego już, już autobusu zapytać dlaczego dał się prowokować – drugi już raz zresztą, ale tym razem w meczu o punkty – o grę pod presją tak wrogiej publiczności i brutalność rywali, reakcję kolegów w szatni i tym podobne sprawy. Ale nikt z kilkunastu dziennikarzy wszystkich stacji TV, prasy, radia, portali internetowych nie niepokoi Obraniaka. Zawodnik znika w drzwiach autobusu i po chwili siedzi przy szybkie w słuchawkach na uszach. Nikt go nie zaczepił, bo już doskonale wiemy, że nie ma to sensu. Po prostu: nie mówimy po francusku. Nawet Emmaneule Olisadebe czy Roger zaczęli z czasem mówić po polsku, Sebastian Boenisch po miesiącach wywiadów po angielsku przed Euro 2012 przeszedł na polski, słychać było, że nad sobą pracował. Ludo po czterech latach gry w kadrze nadal zna tylko zwroty grzecznościowe i piłkarskie przekleństwa. Moglibyśmy ewentualnie wycisnąć z niego parę słów po angielsku i przykrywając polskim tłumaczenie zmontować wideo dla Sport.pl, ale to od cholery roboty, a tu zaraz wyjdą reprezentanci Polski znający polski, trzeba porozmawiać, zmontować, opisać i wysłać… Wychodzą dziesięć minut po Ludo. Każdy mniej lub bardziej ostro krytykuje Francuza, że w takiej chwili puściły mu nerwy. Kuba Błaszczykowski mówi, że najgorsze w tym wszystkim, iż to nie pierwszy raz, ale zdarza się Ludo już po raz drugi. Przy pierwszym mogliśmy przymknąć oko, przy drugim trzeba zareagować. Po rozmowach z kolegami, twittuję nawet, że kapitan przekreśla przeszłość Obraniaka w kadrze, co było nadinterpretacją jego słów, bo takich deklaracji publicznie nie składał. Ale chemii między drużyną, a Ludo nie ma z całą pewnością (o czym wiemy choćby z wywiadu jakiego udzielił przed Euro 2012 francuskiemu „Surface”, skarżąc się, że w polskiej szatni czuje się odrzuconym, wyobcowany i izolowany). Teraz nieoficjalnie dowiedzieliśmy się, że po meczu z Czarnogórą jednak zbliżyli się do niego, mocno zmywając Ludo głowę w szatni, a pretensje wywrzeszczał jeden z tych charyzmatycznych kadrowiczów, którzy znają francuski… Rafał Stec wziął na blogu Obraniaka w obronę i apeluje by Ocalić Obraniaka dla Polski, argumentując, że nasz futbol jest zbyt biedny, by zbyt łatwo z Obraniaka rezygnować. Alarm to niestety przedwczesny, nie zanosi się bowiem, żeby Waldemar Fornalik miał z Ludo zrezygnować, sztab już martwi się, czy czerwona kartka nie przeszkodzi mu w październikowym występie z Anglią. Piszę niestety, bo nie potrafię dostrzec straty dla kadry pod względem sportowym. Czy ktoś pamięta ostatni dobry mecz Obraniaka w biało-czerwonych barwach? Czy to było w debiucie z Grecją, w którym strzelił dwie bramki? Na Euro 2012 zawiódł chyba najbardziej ze wszystkich piłkarzy, stwierdził to nawet Leo Beenhakker, u którego Francuz debiutował, zapamiętamy go głównie z wyżyciu się na bidonie w końcówce meczu z Rosją, gdy został zmieniony. Z Estonią nie zagrał wcale, wymawiając się kontuzją, która wszakże nie przeszkodziła mu zdobywać goli dla Bordeaux w meczu poprzedzającym towarzyskie spotkanie w Tallinie i następującym trzy dni później. Z Czarnogórą zawodził jeszcze na długo przed wyrzuceniem z boiska, raz za razem tracąc piłkę.   Że jednak umie grać w piłkę udowadniał w Lille i udowadnia Bordeax. Co jednak z tego skoro Obraniaka z ligi francuskiej nigdy nie widzieliśmy w reprezentacji Polski. Wolę Adriana Miejrzejewskiego, który od początku sezonu nie gra w Trabzonsporze wcale, ale na wyżyny wspina się w kadrze. Zarzut lepszej gry w barwach klubu niż kadrze często bywał aktualny i wobec naszego „trio z Dortmundu” (niezwykle boleśnie aktualny podczas Euro 2012). Jednak cena jaką płaci tożsamość drużyny narodowej z nieakceptowanym przez wielu kibiców, jest niewspółmierna do korzyści jakie wnosi. Nie płakałbym po Obraniaku, gdyby miał się kiedyś pożegnać z grą w biało- czerwonych barwach. I z nadzieją czekał, aż wyleczy kontuzję i wróci do formy z ubiegłego sezonu Rafał Wolski, którego styl gry o wiele bardziej sprzyjałby współpracy jako ofensywnego pomocnika z wysuniętym Robertem Lewandowskim. Pisze Rafał, że nasz futbol jest zbyt biedny, by zbyt łatwo z Obraniaka rezygnować – czytaj: nie spróbować mu pomóc. Myślę, że Ludo już dawno mógł spróbować sam sobie pomóc, gdyby zainwestował w nauczyciela polskiego…  ﻿  Powiązane wpisy: Majewski za Obraniaka? Lewy nie powołuje do kadry Czarnogóra – Polska. Live from Podgorica Nie tylko ambicja i jeżdżenie na dupach 