Trener Adam Nawałka zapowiedział, że do końca kwietnia będzie z kadrą eksperymentował. Można chyba zaryzykować tezę, że pierwszy eksperyment okazał się kompletnie nieudany. Po wlaniu składników do retorty i podgrzaniu na palniku nastąpił wybuch, po laboratorium rozszedł się dławiący dym, a na przyglądających się trysnęła żrąca substancja. Przykre, że przyglądających się z bliska tej katastrofie było aż 42 tysiące, ci, którzy oglądali spotkanie ze Słowacją w cieple przed telewizorami mieli lepiej, ale i im zebrało się na mdłości. Oczywiście możemy się pocieszać (czy wręcz musimy), że jeden nieudany eksperyment nie przesądza, że Nawałce nie uda się sporządzić właściwej mikstury na eliminacje Euro 2016, że „pierwsze śliwki robaczywki”, że „nieważne jak mężczyzna zaczyna, ważne jak kończy”, a „Leo Beenhakker też zaczął od 0:2 z Danią, a do Euro 2008 awansował”. Gorzej, że debiut nowego selekcjonera w żaden sposób nie zwiastuje, by miał on pomysł na rozwiązanie najbardziej palących problemów drużyn obu swych poprzedników. A zwłaszcza na sprawienie by Robert Lewandowski był w kadrze tym samym zawodnikiem co w Borussii Dortmund, czyli postrachem bramkarzy i obrońców, kandydatem do „Złotej Piłki”. Jak w wielu meczach pod wodzą Franciszka Smudy i Waldemara Fornalika Lewy częściej zmieniał się w rozgrywającego niż egzekutora, nie dostał ani jednego podania otwierającego mu drogę do bramki, jakich sporo dostaje w Borussii. Owszem, u Nawałki ofensywni piłkarze – Lewandowski, Waldemar Sobota, Adrian Mierzejewski i Kuba Błaszczykowski zamieniali się pozycjami jak u żadnego poprzedniego selekcjonera, tylko, że nic z tego nie wynikało poza chaosem i tym, że Lewy znów musiał walczyć z dwoma obrońcami, a Kuba szarpał akcje prawą stroną? Niestety jak u obu poprzedników znów sił i pomysłu starczyło Biało-czerwonym na kwadrans, znów brakowało komunikacji między obrońcami i defensywnymi pomocnikami, co najbardziej boleśnie widać było gdy w drugiej połowie jedni łapali Roberta Maka na spalonym, a pozostali niweczyli starania kolegów, wracając z głębi pola. Znów mnożyły się indywidualne błędy – tym razem w równej mierze w defensywie jak i w pomocy. Skutkowało to tym, że Artur Boruc ostatni raz tak bardzo musiał się uwijać w meczu z Austrią na Euro 2008 i tylko dzięki jego paradom Słowacy nie wtłukli nam 0:5 (za co bramkarz Southampton dostał zasłużone oklaski od rozczarowanej publiczności). Kolejny problem Polskiej reprezentacji to brak rozgrywającego. Mierzejewski, którego wsparliśmy okładką w „Przeglądzie Sportowym”, że oto nowy lider drużyny – był chyba najgorszym piłkarzem na boisku. Nawałka stwierdził po meczu że „każda drużyna potrzebuje pomocnika, który potrafi rozegrać piłkę. Skoro nie mamy rozgrywającego na odpowiednim poziomie, to potrzebujemy innych rozwiązań, których cały czas szukamy”. Szkoda, że mówi to przed wyjazdem do Ludovika Obraniaka i rozmową z Francuzem z polskim paszportem, ostatnim kandydatem na rozgrywającego z prawdziwego zdarzenia. Spodziewam się, że Obraniak oczekuje w rozmowie z nowym selekcjonerem nie gwarancji dopieszczania zamiast atakowania w mediach, ale przede wszystkim pomysłu na efektywną współpracę z Lewandowskim, czego nie udało się znaleźć Fornalikowi. Na pewno podobną rozmowę o roli w drużynie powinien selekcjoner odbyć z Sebastianem Boenischem, który w Bayerze Leverkusen regularnie gra po 90 minut zarówno w Bundelsidze jak i Lidze Mistrzów. Głupio byłoby, gdyby zabrakło go w majowym generalnym starciu właśnie z Niemcami bez sprawdzenia wcześniej jak funkcjonuje w zespole Nawałki. Pytań po porażce ze Słowacją jest mnóstwo: czy Tomasz Jodłowiec to już stały partner Grzegorza Krychowiaka czy tylko kolejny z ekstraklasowych eksperymentów? Czy Marcin Kamiński to zdecydowanie nie „international level” czy po prostu przydarzył mu się mecz-katastrofa i potrzebuje kolejnych szans. Czy 13 ligowców na zgrupowaniu będzie standardem czy selekcjoner otworzy się na tzw. „farbowane lisy”. Odpowiedzi na większość nie poznamy po meczu z Irlandią, ponieważ Nawałka zapowiada, że da szansę tym, których powołał i tylko liczy, że „duża doza złego bodźca (z meczu z Słowacją – red.) spotęguje na nas presję, ale jednocześnie wyzwoli z nas dodatkową motywację do dalszej pracy”. Pozostaje nam liczyć, że doza złego bodźca, jak znajdzie się w retorcie w meczu z Irlandczykami będzie ty razem mniejsza.   Powiązane wpisy: Zły dotyk Adama Nawałki? Nawałka powinien dać opaskę kapitana Lewandowskiemu! Czy to ważne kto będzie kapitanem Biało-czerwonych? Piekło skreślonych, raj zostawionych 