W tygodniu finału Ligi Mistrzów chciałem zajmować się tylko Bayernem i Borussią, Kloppem i Heynckesem, Lewandowskim i Robbenem etc, ale nie mogę przejść obojętnie wobec zakończenia misji Jose Mourinho w Realu Madryt. Czy odchodzi na tarczy, czy poniósł spektakularną klęskę? W ostatnim sezonie – swym pierwszym od 10 lat bez żadnego trofeum – na pewno tak, sam to zresztą przyznał. Nieudany sezon zakończyła nie tylko pierwsza od 14 lat porażka w derbach Madrytu, ale i wyrzucenie na trybunę. Co miało znaczenie niemal symboliczne, porównując z pożegnaniem jakie miał w Mediolanie, czy tymi jakie zgotowano Sir Alexowi Fergusonowi czy Pepowi Guardioli przed rokiem. Co pewnie najbardziej go boli, po raz pierwszy piłkarze, których opuszcza nie płaczą rzęsistymi łzami, świadomi, że na lepszego trenera już w karierze nie trafią. Nie grożą buntem, nie żądają wystawienia na listę transferową. Wręcz przeciwnie, bunt wznieciliby dopiero gdyby został. Po raz pierwszy ma niemal całą szatnię przeciwko sobie. Czy dlatego, że przekalkulował, zawsze szukając wroga, bo scementować zespół, tym razem błędnie zdiagnozował go we własnej szatni? Czy myślał, że pozytywnie nią wstrząśnie i podporządkuje sobie, zamachując się na klubową ikonę, piłkarza wielkiego niemal jak klub, Ikera Casillasa? Czy u zarania ich konfliktu leżał brak akceptacji kapitana mistrzów świata i Europy, człowieka, które największe sukcesy w futbolu klubowym i reprezentacyjnym odniósł z innym trenerem (podobnie jak Sergio Ramos czy Xabi Alonso) dla kontrowersyjnych metod Portugalczyka? Który obrażał ich barcelońskich przyjaciół z reprezentacji, jątrzył przeciwko nim, prowokował Guardiolę i włożył palec w oko jego asystenta? Blogerka Asia Sruubka Wiśniowska przytacza słowa wiceprezydenta Barcelony, że Mourinho wytwarzał negatywny klimat i był zakałą hiszpańskiego futbolu. I pyta czy trener, który wprowadził tak wiele niechęci, nienawiści, może być szanowany? Ale sięgając po Portugalczyka można go wziąć z jego wszystkimi wadami i zaletami, albo wcale. Wojny psychologiczne z innymi trenerami, z sędziami, z zawodnikami innych drużyn dały świetne skutki w Chelsea i Interze Mediolan, w którym Portugalczyk trafiał na trybuny nie mniej często co w Realu. Wątpię by jakikolwiek inny trener osiągnął przez te trzy sezony w Madrycie więcej od Mourinho. Nim trafił na Santiago Bernabeu, Real przez sześć sezonów z rzędu nie potrafił przejść 1/8 finału Ligi Mistrzów. Z nim trzykrotnie zagrał w półfinale, dwukrotnie odpadając pechowo – po karnych z Bayernem przed rokiem (pamiętny obrazek klęczącego trenera w trakcie jedenastek) i minimalnie z Borussią, gdy w rewanżu zabrakło jednej bramki. Poza tym po raz pierwszy od 18 lat odzyskał dla Realu Puchar Króla (ich króla – jak stwierdził Gerard Pique). Okej, być może Mourinho zagalopował się w swych wojnach, rozpętując je na zbyt wielu frontach. Ale czy jego przeciwnicy zawsze grali wyłącznie fair, w tym sam Casillas (co przyznaję, choć wielbię go i jako sportowca i człowieka), którego dziewczyna bezczelnie zdradzała w mediach tajemnice szatni? O podgryzaniu przez zwolnionego przez niego dyrektora sportowego Jorge Valdano czy byłego prezesa Ramona Calderona nie wspominając. Przede wszystkim Mourinho udało się już w drugim sezonie przełamać dominację Barcelony, Tej Wielkiej Barcelony, Barcelony Guardioli, nazywanej – całkiem słusznie – najlepszą drużyną świata, a nawet wszech czasów. I to pokonał na boisku, grając w piłkę, bez narzucania swoim piłkarzom antyfutbolu. Trzeba było dopiero trenerskiej zawieruchy, choroby Tito Vilanowy i spadku formy kluczowych zawodników, by z Barcą w kolejnym sezonie potrafił wygrywać Milan, prawie PSG, Bayern, czy wcześniej znów Real Mourinho. Czy ktoś ma cień nadziei, że w pierwszym sezonie pod wodzą Carlo Ancelottiego (lub kogokolwiek z trenerskiego rynku) Real znów będzie prowadził na Camp Nou z bezradną Barcą 3:0 i zajdzie aż do półfinału Champions League? Szczerze wątpię. Sruubka i wielu innych cieszy się, że Mou odchodzisz z ligi hiszpańskiej. Moim zdaniem La Liga dopiero zrozumie jak kolejną wielką osobowość straciła po odejściu Guardioli. Że nie do końca rozumiała jego filozofię (że nie pochwalała niektórych metod działania jestem w stanie zrozumieć), a krytyka z jaką się spotykał była totalna. Powody do radości mogą mieć jedynie kibice Chelsea, do której Portugalczyk wróci po przejściach, z których bez wątpienia wyciągnie wnioski. Patrząc na posiwiałego, wypalonego człowieka, niechętnie mamroczącego coś tam, coś tam na konferencjach prasowych Ligi Mistrzów, zgasłego na ławce, rzadko cieszącego się przy linii bocznej jak po pamiętnym golu FC Porto na Old Trafford, zastanawiałem się czy i jemu nie przydałaby się roczna przerwa w Nowym Jorku (albo gdziekolwiek). Czuję jednak, że w Premier League odżyje niczym tytan Antajos, z którym walczył Herakles, a którego nie można było pokonać, bo po dotknięciu Matki Ziemi odzyskiwał siły. Tam – jak sam mówi – będzie otoczony ludźmi, którzy go kochają, a wrogowie doceniają. Dla ligi angielskiej, która straciła tak potężna osobowość jak Alex Ferguson, Mourinho spada jej z nieba…﻿     Powiązane wpisy: Finaaaale Borussii, klęska Mourinho Mourinho: Gombrowicz wśród trenerów o mózgu wykutym w Mordorze? Guardiola czy Mourinho? Wybierz i wygraj! Smutek Realu, Ronaldo i Mourinho 