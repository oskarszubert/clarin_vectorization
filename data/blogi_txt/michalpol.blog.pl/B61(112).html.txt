Mogę tę bramkę oglądać bez końca! Co za cudowne uwolnienie się od obrońców, co za strzał – najlepszy (okej, jeden z dwóch najlepszych) bramkarzy świata bez szans! Tylko złośliwcy i zawistnicy mogą sugerować, że piłka mu zeszła, miał farta, etc Sam Oscar zapewnia, że tak właśnie chciał uderzyć i celował dokładnie tam pod poprzeczką, a ja nie mam powodów, żeby mu nie wierzyć (as soon as I made the first touch and I shot, I knew that the ball was going in. I was playing very well so I could score this beautiful). W dodatku był to jego dopiero drugi strzał na bramkę Gianluigi Buffona. Po tym pierwszym – dwie minuty wcześniej – piłka też wpadła do siatki, choć pomógł przy tym Leonardo Bonucci, który niepotrzebnie ją podbił, myląc swego bramkarza. Ale i tak jest kapitalny debiut w Lidze Mistrzów, najlepszy od czasu hat-tricka Wayne Rooney’a w barwach MU w meczu z Fenerbahçe w 2004 roku. Powiedziałbym: aż szkoda, że jego koledzy nie postarali, by były to gole zwycięskie, gdyby nie to, że Juventus zagrał naprawdę mądrze i świetnie i bardzo cieszę się, iż w tak dobrym stylu wrócił po przerwie do Champions League . Gole Oscara robią tym większe wrażenie jeśli weźmie się pod uwagę ciężar jaki spadł na barki tego 19 21-letniego chłopaka, który stawia pierwsze kroki w europejskim futbolu. Po przejściu do Chelsea najpierw przyczepili mu metkę z ceną 25 milionów funtów – musiał odczuć związany z nią ogrom oczekiwań – a potem jeszcze włożyli mu na grzbiet koszulkę z numerem po Didier Drogbie, legendzie The Blues, bez którego nie byłoby triumfu w Lidze Mistrzów. Trzeba mieć cojones, żeby to udźwignąć… Młody zagrał z „11” bez najmniejszych kompleksów jak w swoim czasie Cristiano Ronaldo z „7” odziedziczoną po Davidzie Beckhamie…  THE Drog days are over at Chelsea - skomentował w tytule The Sun. Mówił o tym w swoim czasie Johann Cruyff, że klub po wielkim, od dawna wyczekiwanym sukcesie potrzebuje w nowym sezonie impulsu, świeżej krwi, która da impuls nasyconej drużynie, nie pozwoli piłkarzom zgnuśnieć. Kimś takim miał być wówczas dla jego Barcelony Zlatan Ibrahimović. Kiedy Chelsea po uleczeniu bolącej rany z Moskwy z 2008 roku i spełnieniu wielkiego marzenia Romana Abramowicza wzmocniła się latem Edinem Edenem Hazardem, uznałem to za świetny ruch, co też – może nie w środowy wieczór, ale we wszystkich dotychczasowych kolejkach Premier League – znalazło pełne potwierdzenie. Ale sprowadzenie nastoletniej gwiazdki Internacionalu za tak wielkie pieniądze uznałem za nic więcej jak ryzykowny kaprys i opinii tej nie specjalnie zmienił srebrny medal wywalczony przez Oscara z Brazylią na igrzyskach w Londynie. Do Ligi Mistrzów miał jednak Wejście Smoka. Kto wie jak potoczyłyby się losy spotkania gdyby został do końca, zszedł jednak nadepnięty – chcę wierzyć, że przypadkowo – przez Bonucciego. Mam nadzieję, że podniesie się jak najszybciej…  ﻿  Powiązane wpisy: Wieczór Dwóch Króli Oskarowy smutek Wieczór z klanem Szczęsnych Magiczny polski wieczór w Dortmundzie! 