Zastanawiam się czy to dobrze, że reprezentacja Polski na ostatniego sparing partnera przed rozpoczęciem Euro 2012 wybrała sobie amatorską Andorę. Trudno nawet sobotnie spotkanie nazwać meczem, to raczej będzie happening. I może dobrze i nie warto się czepiać. Niech chłopaki pokażą się wreszcie, premierowo polskiej publiczności, niech poczują ucisk presji oczekiwań w radosnej piknikowej atmosferze. Tylko, że w meczu otarcia z Grecją tydzień później atmosfera i presja będzie zupełnie inna. Z drugiej strony może bez sensu domagać się kolejnego sprawdzianu i silniejszego rywala? Bo wiązałby się to z ryzykiem, że po pierwsze któryś z naszych kluczowych piłkarzy odniesie kontuzję – pamiętacie jak Słowacy kopali po nogach, trener Smuda dostawał na linii palpitacji, a i nam na trybunach przeszły ciarki jak Kuba Błaszczykowski długo nie podnosił się z murawy… A dwa, że w razie ewentualnej porażki albo tylko remisu gwałtownie spadłaby wiara i pewność siebie co mogłoby mieć fatalne skutki w meczu z Grekami. Ale znowuż czy przypadkiem wysoka wygrana z Andorą – a trudno takiej nie wymagać – nie za bardzo napompuje naszych piłkarzy i nas, dziennikarzy oraz kibiców. W dzisiejszym Fakcie widziałem tytuł ‘Rozbiją Andorę, uwierzą w siebie!’. Oby nie. To znaczy, oby piłkarzy nie potrzebowali do uwierzenia w siebie rozbicia reprezentacji Andory, która nie wygrała meczu od 12 lat i prezentuje poziom Mazura Karczew (stałego sparingpartnera Legii, którego ta stale rozbija, piłkarze strzelają mu grad bramek, tylko nic z tego nie wynika). Kto więc ma rację, Smuda wybierając na ostatnich rywali piłkarskich kelnerów, żeby w drużynie – jak to mówi Franz – grała muzyka? Czy np. Duńczycy, którzy woleli zmierzyć się i przegrać z silną, wymagającą Brazylią (euforii w narodzie po tym meczu rzeczywiście nie ma, ale na Euro 2012 rywali Duńczycy będą mieli porównywalnej klasy, a my raczej silniejszych od Andory). Skoro gramy z Andorą w ramach zaprezentowania się Biało- czerwonych polskiej publiczności, a zwłaszcza tym kibicom, którzy nie wejdą na Stadion Narodowy, to lanie musi być imponujące. Uważacie, że jaki wynik będzie odpowiedni, ile goli to minimum? Ja, że przynajmniej 6:0! Czyli tyle ile Polska dostała od Hiszpanii w ostatnim sprawdzianie La Roja przed zwycięskim mundialem w RPA. Ci z piłkarzy Smudy, którzy pamiętają tamten mecz, będą mieli pozytywne deja vu: na pracy Smudy z kadrą jacyś hiszpanojęzyczni walnęli ich 0:6, a teraz oni podobnych hiszpanojęzycznych rozjadą 6:0. Żałuję tylko, że skoro sięgamy po reprezentacje małych krajów z tamtego regionu, zdecydowaliśmy się na Androrę, a nie reprezentację Katalonii pod wodzą Johana Cruyffa albo Kraju Basków, czyli de facto finalistę Ligi Europejskiej;) ﻿  Powiązane wpisy: Vlog. Łoże Smudy, czyli kulisy bazy repry na Euro 2012 Smuda chciałby zostać. Zostanie? Kadra na wyjście z grupy! Szczęsny czy Tytoń na Czechy? 