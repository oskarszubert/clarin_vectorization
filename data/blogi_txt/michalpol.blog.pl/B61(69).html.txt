Nie zawsze w futbolu jest tak, że wygrywa lepszy - mówił przed rewanżem z Barceloną napastnik Chelsea, Fernando Torres. Wyrwany do odpowiedzi zapewne tylko z racji tego, że przez lata grał w lidze hiszpańskiej, strzelił nawet Barcy aż siedem goli, ale ostatniego, hen, w 2005 roku. Pewnie sam nie spodziewał się, że zagra w tym meczu, w pierwszym na Stamford Bridge szansy nie dostał i pewnie nie miał nawet o to pretensji. Stawał się powoli karykaturą, przedmiotem internetowych dowcipów (z których najbardziej rozbawił mnie taki, w który wszyscy widzą bramkę normalnie, a Torres widzi w niej… Gandalfa z kosturem i mieczem, krzyczącego: you shell not pass!). I to właśnie jemu, częściej ostatnio obśmiewanemu niż podziwianemu przypadł w udziale zaszczyt przypieczętowania historycznego, heroicznego triumfu Chelsea! Grać na Camp Nou przeciwko Barcelonie, do niedawna jeszcze najlepszej drużynie świata, ba, wszech czasów (to już chyba nieaktualne określenie, choć nie wieszczę jeszcze końca ery Guardioli), naszpikowanej mistrzami świata i największym geniuszem od czasu Pelego, Maradony, Zidane’a, grać w dziesięciu od 35. minuty, bez swego kapitana i obu środkowych obrońców, przegrywać już 0:2, a jednak wywieźć remis i awansować do wyśnionego finału Champions League! Tak się tworzy historię futbolu! Oczywiście to nie Torres jest głównym bohaterem tego spotkania. To wielki triumf całej drużyny, choć ja najbardziej wyróżniłbym Ramireza i Petra Cecha (musiał się drań, cholera, znaleźć w życiowej formie akurat przed naszym meczem we Wrocławiu?) i jej tymczasowego trenera Roberto di Matteo (co jeszcze musi zrobić, żeby załatwić sobie stały kontrakt, jeśli wyeliminowanie Barcy to za mało?). Chelsea oparła się Barcy grając z determinacją, mądrze, heroicznie i co robi tym większe wrażenie, czysto, bez zabijania futbolu. Choć trener Jan Urban stwierdził w studio, że futbol dzisiaj przegrał, nie do końca się z nim zgadzam – przeciwko Barcy w dziesiątkę można był zagrać tak jak Inter Mediolan w 2010, a można było tak jak The Blues tego wieczoru: bez perfidnego polowania na nogi największych gwiazd rywali (to nie londyńczycy wysłali do szpitala Gerarda Pique - oby szybko wrócił do siebie!) i bez korzystania z błędów sędziego. Turecki sędzia nikogo nie skrzywdził – czerwona kartka dla Johna Terry’ego była ewidentna, karny za faul Drogby na Fabregasie - również, ale arbiter wychwycił też spalonego przy golu Alexisa.   Jedynie idiotyczne zachowanie Terry’ego kładzie się cieniem na zwycięstwie Chelsea. Jak on, stary koń i tak doświadczony kapitan mógł wykręcić coś tak głupiego. Faul od tyłu, bez piłki, w takiej chwili? Po co? Zrozumiałby, gdyby powstrzymywał pędzącego na bramkę Messiego, dostał drugą żółtą kartkę po walce, ale w ten sposób osłabić drużynę? Ale Terry też sam skazał się na najsurowszą karę – ogień piekielnej bezsilności, który będzie przypiekał go podczas finału oglądanego z wysokości trybun Allianz Arena. Finału, w którym miałby szanse odebrać od losu to, co ten zabrał mu w Moskwie w 2008 roku, gdy kazał mu się poślizgnąć podczas kluczowego karnego. Mówi, że wcale nie chciał, ale zobaczcie sami: Taka Barca, która nie potrafiła wykorzystać przewagi własnego boiska, przewagi liczebnej i karnego w kluczowym momencie, nie zasłużyła na finał i walkę o historyczną obronę tytułu. Czy po finale hiszpańskim (Real Madryt – Valencia), włoskim (AC Milan – Juventus Turyn) i angielskim (Manchester United – Chelsea), czeka nas finał mourinhowski, czyli starcie dwóch jego drużyn? Jose Mourinho jeszcze przed meczem wysłał do kilku swoich piłkarzy The Blues, Cecha, Ashley’a Cole’a, Franka Lamparda, Drogby sms o treści: do zobaczenia w Monachium. Chłopaki meldują wykonanie swojej części zadania, dziś ich szef musi wykonać swoje. Co dalej z Barcą, która właśnie przerżnęła sezon? Stawiam na to, że Guardiola zostanie, nie zostawi drużyny w takim momencie, a wręcz znajdzie motywację, żeby po deszczu trofeów znów rozpocząć marsz po kolejne. Czy znajdzie pomysł, żeby Messi nie grał sam, ale żeby ktoś wspierał go na boisku, żeby Xavi znów zaczął rozdawać asysty (od 10 spotkań ani jednej), Pedro znów był tym skutecznym piłkarzem z 2010 roku itd., a wprowadzani do drużyny wychowankowie La Masii wspinali się na poziom utytułowanych kolegów, do czego daleko? Doskonała motywacja do pracy. A może zdecyduje się na rewolucję? Niesamowity mecz, niesamowite rozstrzygnięcie i mnóstwo pytań przed nami…   Powiązane wpisy: Barcelońskie dziady i inne historie Chelsea Chelsea znów skrzywdzona Nowa wspaniała Chelsea 