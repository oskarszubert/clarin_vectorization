Waldemar Fornalik trenerem reprezentacji Polski! Dobrze to czy źle? Nie umiem odpowiedzieć, Fornalik to wielka niewiadoma, wielki eksperyment PZPN. Związek powierza reprezentację zdolnemu trenerowi, któremu nie sposób odmówić fachowości, niezłemu taktykowi, z umiejętnością dostrzeżenia w piłkarzu talentu tam, gdzie inni trenerzy nie widzą i wydobycia z niego więcej potencjału niż byli w stanie inni. Tyle tylko, że dowiódł tego w Ruchu Chorzów, klubie z przeciętnymi aspiracjami, w którym panowała nieporównywalnie mniejsza presja niż była by w Legii, Wiśle Kraków czy Lechu. Nie miał okazji sprawdzić się w poważnym boju na międzynarodowej arenie, a też i współpracował z piłkarzami mniejszego nieco formatu niż ci, którzy za chwilę usiądą naprzeciw niego w szatni. Jak porównał w celnym twittcie @RafalStec, to trochę tak jak dobremu pilotowi awionetki powierzyć lot boeningiem. Boeingiem pełnym 30-paru milionów pasażerów – dodaję od siebie – pragnących dolecieć do Rio de Janeiro, na mistrzostwa świata w 2014. Może mu się udać, ale obawy są. Może udać, bo brak doświadczenia nie przekreśla z góry szansy, że odniesie sukces z kadrą. W końcu kiepskiemu trenerowi, bez charyzmy i ręki do piłkarzy kibice Ruchu nie wywiesiliby baneru „Waldek King”. Życzę mu więc serdecznie, żeby takie same, tylko w biało-czerwonych barwach pojawiły się licznie pod koniec eliminacji mistrzostw świata w Brazylii. Dla dobra jego samego, mojego i nas wszystkich…  Jakim selekcjonerem jest Fornalik przekonamy się bardzo szybko. Zapewne oprze się na 23-osobowej kadrze na Euro 2012, bo też Smuda zebrał najlepszych piłkarzy jakich mamy. Kogóż mógłby Fornalik do niej doprosić? Artura Boruca? Poczekajmy aż znajdzie nowy klub. Tomasza Kuszczaka? Akurat ta pozycja stanowi najmniejszy problem. Kolejna szanse od losu dostanie Sławomir Peszko? Sprawdzenia się w kadrze dostąpią wreszcie czołowi strzelcy Ekstraklasy, Arkadiusz Piech i Maciej Jankowski? Wobec konieczności zdobycia przynajmniej siedmiu punktów w pierwszych trzech meczach eliminacji MŚ ryzyko może być zbyt duże. Ambiwalentne odczucia z wyborem Fornalika na selekcjonera mam – w czym zupełnie nie ma żadnej jego winy – także z powodu okoliczności w jakich dostał nominację. Wybór przez zarząd PZPN, którego za chwilę może już nie być i znienawidzonego w Polsce prezesa, nie zjednają mu sympatii. Poza tym choć Antoni Piechniczek podkreśla, że to najbardziej transparentny wybór selekcjonera od lat, to jednak nie w otwartym konkursie, po wnikliwej ocenie koncepcji i umiejętności kandydatów. Namaścił Fornalika Piechniczek tuż po Euro i Fornalik trenerem został. Czemu rywalizował wyłącznie z Jerzym Engelem i Jackiem Zielińskim? Czemu nie wysłuchano Piotra Nowaka, Henryka Kasperczaka, innych polskich trenerów, a wreszcie cudzoziemców? Ponieważ Lato z Piechniczkiem na samym wstępie konferencji pogratulowali siatkarzom sukcesu w Lidze Światowej, zapytałem pana Antoniego, czemu nie chce pójść drogą siatkarzy i zatrudnić po prostu najlepszego trenera z możliwych? Odpowiedź dostałem tak kuriozalną, że zamieszczę ją tu w całości (bohatersko spisaną przez Rafała Steca, który zamieścił ją i u siebie na blogu), gdyż nigdy nikt – a swą dziennikarska misję pełnię już 18 lat – nie odpowiedział mi na pytanie tak wyczerpująco, eksplotując dogłębnie wszystkie wątki. A wszystko na jednym oddechu… „Chciałbym przypomnieć grzecznie, a pan ma pamięć doskonałą, że pierwszy medal, złoty medal olimpijski w grach zespołowych zdobyli piłkarze w 1972 roku, a dopiero w 76 siatkarze w Montrealu, za kadencji trenera Wagnera. Chciałbym też przypomnieć, iż piłka nożna ma trzy medale olimpijskie, jeden złoty i dwa srebrne. I w tej konkurencji nie mamy żadnych kompleksów, powiedziałbym wręcz, że sukcesy piłkarzy i siatkarzy rozkładają się na zasadzie sinusoidy. Raz oni są wyżej, a my niżej, i czasem odwrotnie. I my naprawdę ani nie mamy kompleksów, im nie zazdrościmy, wręcz przeciwnie, bardzo się cieszymy, zdajemy sobie sprawę, że teraz czas najwyższy, żeby nasza reprezentacja odnosiła sukcesy, przypomnę też o dwóch medalach zdobytych na mistrzostwach świata. I chciałbym też powiedzieć, iż ciężar gatunkowy medalu olimpijskiego w piłce nożnej niż medalu zdobytego na mistrzostwach świata, a dlaczego, to nie muszę pana przekonywać, bo doskonale pan o tym wie. My, jeżeli chodzi o trenerów zagranicznych nie mamy zbyt, że tak powiem, dobrych wspomnień i uważamy, że jesteśmy w stanie polską piłką wyprowadzić na szersze wody, na lepsze wody przy pomocy polskich trenerów. Gdyby pan popatrzył na to przez pryzmat tych szesnastu drużyn, które grają w mistrzostwach Europy – a to doskonale panowie wiecie, ja tu nie będę nikogo pouczał – to tylko w trzech przypadkach pracowali trenerzy zagraniczni, ze skutkiem, powiedzmy sobie, miernym. Gdyby w Polsce pracował taki trener, jak w reprezentacji Hiszpanii, w wieku powyżej 60 lat, to dla wielu byłby za stary, a jego filozofia by nie pasowała, bo wszyscy by mówią tak… Trener Busquet mówi tak: „Ja jestem najpierw nauczycielem, ja uczę grać w piłkę, ja robię wszystko, by oni grali lepiej, a że przy okazji odnosimy sukcesy, trzy razy z rzędu wygrywamy najwyższe imprezy, to jest to pochodna”. Oczywiście, że pięknie to brzmi, można tylko przyklasnąć i jednocześnie powiedzieć, że dobrze, że tak się stało, że po drodze są te wielkie, liczące się sukcesy. Krótko mówiąc, drogi dojścia do tego wielkiego wyniku są różne i proszę mi wierzyć, że przyjdzie również czas dobry i lepszy dla polskiej piłki. Państwa kolega, św. pamięci Mętrak, napisał kiedyś w takim felietonie mniej więcej takie słowa: „20 lat bicia głową w mur. 25 lat kompleksów nieudanych, porażki były częste, a sukcesy chwilowe. I nagle znalazło się pokolenie nowych, młodych piłkarzy, którzy wyprowadzili polską piłkę na wyżyny. To było pokolenie Szarmacha, Laty, Żmudy, Tomaszewskiego, Deyny przede wszystkim, Lubańskiego, a potem kontynuacja w postaci Bońka, Buncola, Młynarczyka i innych. To było dziesięć lat wspaniałych. A wiecie, dlaczego to się stało możliwe? To się stało przy pomocy polskich trenerów. A po drugie to się stało, że mecenas państwowy był w piłce. Podzielono nasz kraj na 49 województw i każde województwo miało aspiracje, aby mieć drużyną na poziomie co najmniej drugiej ligi. Aby pokazać się na tej piłkarskiej mapie. I stąd ci wielcy piłkarze typu Szołtysik, którzy kończyli kariery grali w takich małych klubach jak Górnik Knurów, uczyli innych grać i nagle nastąpiła eksplozja talentów. Trener Fornalik, którego wypowiedzi z wielu względów śledzimy, powiedział, że bałagan, który powstał w ekonomii po transformacji najbardziej uderzył w sport wyczynowy, nie tylko w piłkę, ale w ogóle w sport wyczynowy. My wszyscy przyzwyczailiśmy się do tego, iż mówimy tak, transformacja położyła na łopatki przemysł ciężki, hutnictwo przestało odgrywać taką rolę, co odgrywa, a już najbardziej po kościach, przepraszam, dostały PGR-y. A dla mnie najwięcej po kościach dostał sport wyczynowy, bo z dnia na dzień wszystkich wyrzucono na ulicę. Pozbawiono ich – słusznie – lewych etatów w zakładach pracy, ale zapomniano, co w zamian. I dzisiaj, proszę mi wierzyć, sukcesy będą odnosiły te kluby, nie tylko te, które płacą po 100, 150 tysięcy miesięcznie piłkarzom, tylko te, które będą płaciły, aby szło z godnością z tym żyć. I gdzie wy mówicie o systemie szkolenia młodzieży, przepraszam, się rozgadałem, jedno zdanie… Jeśli powstało tyle orlików, to ja też chętnie bym pracował, gdybym miał 40 lat mniej, na orliku, nigdy by mnie nie wyprowadzili z orlika inaczej jak z nogami do przodu. Pod jednym warunkiem. Dwa plus trzy. Ja muszę tyle zarobić, aby utrzymać rodzinę składającą się z trójki dzieci. A jak facet, który pracuje na orliku, dostaje 500 złotych, to ja mówię, słuchaj, ty, tobie na paliwo nie wystarczy. I to jest jedną z przyczyn, niezależnie od wielu błędów, o których mówicie, piszecie, macie sto procent racji. Ale to jest jedna z przyczyn, która często wam ucieka z pola widzenia”.    ﻿  Powiązane wpisy: Fornalik musi odejść? Fornalik musi odejść! Ale jeszcze nie teraz Kto za Fornalika? Tylko cudzoziemiec! A najlepiej Bielsa:) Panie Waldku, pan tego nie bierze! 