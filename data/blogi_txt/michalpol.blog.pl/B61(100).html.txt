Pierwszy kontakt z olimpijskim Londynem: nadzwyczaj pozytywny! Lot – bez turbulencji. Obok w fotelu – Karolina Michalczuk, jedyny przedstawiciel polskiego boksu w Londynie. Szybko narzuciła na głowę kaptur i zapadała w koncentracyjną drzemkę, więc nie pogadaliśmy. Na Heathrow nigdy tak szybko nie przemieściłem się z samolotu na zewnątrz. Zaraz po wyjściu z rękawa przejął nas woluntariusz, mówiący po polsku Londyńczyk i powiódł ścieżką dla rodziny olimpijskiej. Wyjątkowo żałowałem, że wyrabianie akredytacji – zwykle ciągnące się w nieskończoność – tym razem trwało nie więcej niż minutę, co zrozumiecie rzucając okiem na zdjęcie;) Chodzi oczywiście o tego Azjatę, który życzył mi zdobycia złotego medalu, choć nie sprecyzował w jakiej dyscyplinie;)   Słynny londyński korek widzieliśmy tylko z okienek schodzącego do lądowania samolotu, za to ciągnący się od lotniska do samego centrum. Heathrow Express błyskawicznie i komfortowo, w ciszy i klimatyzacji, śledząc na plazmie historię rekordów świata Jeleny Isibajewej dostaliśmy się na stację Paddington. Tam miny nam zrzedły gdy przesiedliśmy się na linię Central. Wydawało się, że przynajmniej połowa 12-milionowej aglomeracji Londynu postanowiła akurat w tym momencie wybrać się w kierunku Parku Olimpijskiego (po ulicach krążył znicz olimpijski, więc wszyscy zeszli pod ziemię). Przydaliby się upychacze metrowi z Tokio! Spoceni, ściśnięci jak sardynki w puszcze jechaliśmy 45 minut. W dodatku przemknęło nam przez myśl, że nikogo nie zainteresowały nasze olbrzymie 20-kilowe torbiszcza, może powinno… Przeszukano nas za to dokładnie prze wejściu na teren obiektów olimpijskich w drodze do Main Press Center. Bramki, prześwietlanie, skanowanie akredytacji, udowadnianie, że laptop działa, wreszcie przeszukanie. Młoda pani marynarz z Royal Navy wytropiła szampon w bagażu Łukasza Ceglińskiego (tutaj jego londyński blog) i skonfiskowała. Ja miałem więcej szczęścia: rosły żołnierz w zielonym mundurze spojrzał na moje, jeszcze więsze butle z szamponem i żelem pod prysznic i mrugnął okiem. – Twoje szczęście, że jestem Szkotem. Chwała mu, bo dzięki jego łaskawości nie będę utrapieniem dla współpasażerów w porannym metrze;) Mam tylko nadzieję, że mu nie zaszkodzę tą opowieścią i nie będą sprawdzać wszystkich Szkotów w jednostce. Zdążyliśmy jeszcze wpaść na kawałek konferencji Agnieszki Radwańskiej, chorążej naszej olimpijskiej ekipy i obejrzeć jej pomalowane na biało-czerwono paznokcie. Dziś obejrzę ją na treningu korcie. Nigdy jeszcze nie byłem na tenisowym Wimbledonie. Tyle pierwszych impresji z oblężonego miasta…   Zdjęcia: HTC One X﻿  Brak powiązanych wpisów. 