Kolejny wielki turniej za reprezentacją Polski i niezmiennie największym i jedynym prawdziwym wygranym zostaje bramkarz. Jak Artur Boruc w 2006 i 2008, tak tym razem jedynym zawodnikiem, który pozytywnie będzie wspominał wszystkie trzy mecze jest przypadkowy bohater Przemysław Tytoń, bo mimo swych goli, Kuba Błaszczykowski i Robert Lewandowski mają prawo czuć niedosyt… A w naszym konkursie na telefon HTC One X zwycięża autor notki o bohaterskiej obronie Tytonia. Przypomnę wszelako, że wraz z Marcinem Gadzińskim, pomysłodawcą smart-redakcji, nie ocenialiśmy wagi samej akcji, ale jej literacki opis, oddanie klimatu, w jakim się rozegrała, nastroju chwili. Bliski wygrania był michal3michal3 za opis występu Andrija Szewczenki przeciwko Szwecji. Jak to w futbolu o zwycięstwie przesądziły drobne detale, tu domniemana radość Szewy z wygrania pojedynku ze Zlatanem. Uznaliśmy, że w tej historycznej chwili kwestia kto jest/był większym bohaterem Milanu to ostatnia rzecz jaka zaprzątała mu głowę. Ale sam opis – świetny – stąd drugie miejsce na podium. Ujęła nas też notka worka-11 opisująca Warszawę podczas Euro i nastrój, który chyba przezywało wielu Polaków, że człowiek ma ochotę wycałować cały świat, objąć obcego, łysego, napakowanego młodzieńca stojącego obok, stracić głos, upajać sie każdą chwilą tego wielkiego święta. Dla takich nastrojów warto było zorganizować TEN turniej! Podobny nastrój odnaleźliśmy w notce PoliZas o fladze, która upadła na jezdnię, ale że obie nie spełniały kryteriów opisu konkretnej akcji – tylko wyróżnienie. Bliskie zwycięstwa był też opis końcówki meczu Hiszpania – Irlandia w wykonaniu fmpc i hymnu przegranych kibiców, który będzie jedną z piękniejszych momentów Euro 2012, akcja Andrei Pirlo z meczu z Chorwacją. Czas na zwycięzcę. Został nim grzegorzfrac za wspomniana na wstępie notkę o Tytoniu, który co prawda mocno pojechał zimochem, ale w tym konkursie,  podczas TEGO turnieju postanowiliśmy zapisać mu to na plus. Gratulujemy wygrania telefony HTC One X od partnera technologicznego Sport.pl a oto zwycięska notka: grzegorzfrac Siedzisz na skraju ławki. W tych okolicach trener nie zwykł szukać zbawienia. Gdybyś na chwilę zniknął, by z dala od dusznego teatru zaczerpnąć powietrza, nie zareagowałby nikt. Ale miejsce masz zbyt dobre by tracić z oczu spektakl.   I nagle dostajesz zaproszenie do tańca, szarak z samego końca rezerwowej ławy. Twoje wejście musi się wiązać z czyimś dramatem. Świat jeszcze nie wie, że za chwilę zatańczysz z najpiękniejszą z dam. Chwałą. Że urośniesz ze skulonego, wiążącego sznurowadło chłopca, który kiedyś chciał po prostu grać w piłkę, do dumnego bohatera pięścią wyznaczającego kierunek zwycięstwa.   Stadion jeszcze przez chwilę zatraca się w milczeniu, jeszcze żegnają Szczęsnego pojedyncze lamenty. Kamień spadł nam ze szczytu wzgórza, w najgłębszą czeluść Tartaru. Powietrze schodzi zbyt szybko. Gdzieś w sercu każdej z kibicowskich grup ktoś jednak wierzy, w neurotyczny sposób powtarza: obroń, obroń, obroń. Inni czują, że to już koniec, widzieli ten moment zbyt często, by łudzić się, że nasi potrafią historię pisać inaczej.   Zanim wkroczyłeś na parkiet wydawałeś się mały, tak maleńki, że aż nieistotny. Już za chwilę jedną dobrą decyzją miałeś ukraść spektakl. Gdy piłkarski świat buzował, a emocje zdawały się mieć moc zdolną burzyć stadiony, w głowie miałeś analityczny spokój. Droga z ławki rezerwowych do samego piekła była wystarczająco długa by przejrzeć statystykę. Prawonożny zawodnik odrobinę częściej strzela w swoje prawo. Gracz, który uderzy szybko po gwizdku nie trafi. Jeśli w którymkolwiek momencie odwróci się plecami do bramkarza też nie trafi. Są takie chwile, gdy piłkarz niesie na barkach marzenia całego narodu, wówczas z jedenastu metrów może nie strzelić nawet w stodołę. Wiedziałeś, że Karagounis właściwie nie jest w stanie trafić.   To już. Przedsionek piekła. Chwila przed zawałem. Wiesz, że pójdziesz w lewo, na maksa, by po wszystkim niczym Jack Nicholson w Locie nad kukułczym gniazdem powiedzieć, że przynajmniej spróbowałeś. Gwizdek. Nawet nie drgniesz nie będzie podpowiedzi. Uderzenie. Wpadasz w Tango!   Mali piłkarze potrafią być najwięksi!   A teraz pozostałe, wyróżnione notki. Wszystkim serdecznie dziękuję, zwycięzcy gratuluję, autora proszę o mejla z adresem i przypominam o obowiązku nadesłana mi filmiku nagranego wygranym HTC One X atrakcyjnego materiału z finału mistrzostw Europy, gdzie by go nie oglądał…   michal3michal3 Poniedziałek, 11 czerwca 2012 roku, 20:40  Stadion Olimpijski w Kijowie, trochę ponad 70 tys. ludzi na stadionie  gwar  hałas  radość Przychodziłem do Chelsea jako gwiazda, życie jednak szybko weryfikuje. Brutalnie. Informacja o Euro na Ukrainie i w Polsce uświadomiła mi, że będę miał wtedy prawie 36 lat… Zaparłem się, nie dałem kontuzjom i oto w końcu nadszedł ten dzień. Będę musiał jeszcze raz podziękować trenerowi Błochinowi, że mi zaufał, wręcz kazał wyjść na boisko. Jakby potrzebny był mi rozkaz… Ostatni rok to ciągła mobilizacja, walka z samym sobą, wszystko zostało podporządkowane temu dniowi. Szwecja. Niech Zlatan sobie nie myśli, że jest gwiazdą Milanu!   21:41  , 0:0… Źle, źle, źle. Jak tak dalej pójdzie to wejdzie Miłewski na boisko i po EURO. Wdech, wydech, wdech, wydech… Słyszysz ten stadion Szewa? Słyszysz? Chcą gola. Strzel im go. Żeby tylko plecy wytrzymały. Przecież nie skończę tak kariery. Trzy porażki byłyby nie do pomyślenia. Ale jeszcze całe 45 minut… Jedna piłka, o nic więcej nie proszę. Młodzi mieli być szybcy i kreatywni, oby w drugiej połowie…   22:26  Która to już minuta? 81? Numer 7 schodzi, wchodzi 15. Siedem to ja. Ja, Andrij Szewczenko. Strzelec dwóch goli.  brawa  owacje na stojąco Dziękuję! Jeszcze około dziesięciu minut. Trzy punkty. Cóż to będzie za noc. Brawo chłopaki, nie przegrajcie tego. Tfu, nie zremisujcie nawet. Tylko wygrana. Tylko Ukraina.   Mówiłem Ci Zlatan, bohater Milanu jest tylko jeden.   Dzięki Szewa, za niezapomniany wieczór.   worek-11 Warszawa. Miasto na co dzień średnio uśmiechnięte, mające swoje jasne i ciemne miejsca.Jednym z najbardziej ponurych jest pl. Defilad. Brud, smród, wiejący wiatr i brak pomysłu władz miasta, co z tym miejscem zrobić. Jest ósmy dzień czerwca roku 2012. Ul. Chmielna przy kinie Atlantic. Miasto wygląda zupełnie inaczej. Tak jakby średniej urody kobieta nałożyła na siebie makijaż podkreślający jej nieliczne walory. Ale stał się cud. Wyszło słońce, twarz kobiety pojaśniała, świat stał się bardziej kolorowy. W każdym miejscu Warszawy dominują dwie barwy: biała i czerwona. Dominują ale nie są jedyne,- gdzieś na skrzyżowaniu ulic dwóch kibiców Szwecji w koszulkach reprezentacji z lekką obawą ale i uśmiechem przybija piątki z dwubarwną głośną grupą, Grecy po prostu bawią się chwilą, nie przejmują się białoczerwonymi falami przelewającymi się z każdej strony. Oni to znają, oni to już przeżyli. Nikt na nich nie stawiał a oni na przekór całej Europie dokonali niemożliwego. Oni już wiedzą jak to jest być pijanym ze szczęścia bez alkoholu, oni znają te momenty gdy człowiek ma ochotę wycałować cały świat, objąć obcego, łysego, napakowanego młodzieńca stojącego obok, stracić głos, upajać sie każdą chwilą tego wielkiego święta. Święta komercji, pieniądza, próżności. Tak, ale także święta ogromnych skrajnych emocji, gościnności, łez i zabawy od świtu do nocy. Warszawo, nie poznaję cię, nie poznaję twoich mieszkańców, nie rozumiem co się dzieje dookoła. Wiem jedno,- wypiękniałaś. Jesteś jaśniejsza, bardziej kolorowa, radosna, odmieniona. Za 30 minut mecz otwarcia, podążam z tłumem w stronę placu Defilad, którego nie poznaję. Nie wiem co się za chwilę wydarzy, nie wiem jaki będzie wynik meczu, mijający mnie grek też tego nie wie ale uśmiecha się do mnie. W jednej chwili zrozumiałem,- on też nie zna wyniku meczu ale on już wcześniej poznał ten rodzaj radości. Warszawo, odmieniłaś się, ale taką pozostań: rozedrganą, wielojęzyczną, kolorową wielokulturową. Jest godzina 17. 45. Zaraz się zacznie, witajcie w nowej Polsce. fmpc Oglądając końcówkę wczorajszego spotkania Irlandczyków z Hiszpanami, ciarki nieustannie przeszywały moje plecy. I to nie z powodu doskonałej gry La Furia Roja, jak mieszkańcy Półwyspu Iberyjskiego zwykli mawiać na swoją kadrę, lecz z powodu monumentalnej wręcz atmosfery jedności, szacunku i miłości do futbolu, która wytworzyła się w tym czasie na trybunach gdańskiej PGE Areny.   Przez tych kilkanaście minut można było poczuć się jak w teatrze. Irlandzcy kibice pokazali całemu światu, jak można zachowywać się na stadionie przy wyniku 0:4 dla rywali oznaczającym koniec marzeń o wyjściu z grupy. Nie trzeba wychodzić ze stadionu przed końcem meczu i wyklinać „nieudaczników” biegających w ukochanych barwach. Nie trzeba gwizdać na swoich reprezentantów by zademonstrować swoje niezadowolenie. Można przeżyć to w zupełnie inny sposób, na przykład solidaryzując się z nimi i dziękując im za zaangażowanie w walkę o każdą piłkę, mimo beznadziejnego wyniku i kilkukrotnie silniejszemu rywalowi. To co wczoraj zademonstrowali Irlandczycy na trybunach, sprawia, że gdy tylko sobie przypomnę obrazek całego stadionu śpiewającego jednym głosem……ciary… Irlandia może przegrała na boisku, ale na trybunach nikt by ich na tym turnieju nie pokonał. To był przepiękny obrazek!   Dla takich obrazków chce się te mecze oglądać. Dla takich obrazków chodzi się na stadiony. Owszem, kwintesencją futbolu są bramki, ale dopełnieniem spotkania jest zachowanie wszystkich jego uczestników. Od mających szacunek do siebie piłkarzy, po mających szacunek do siebie kibiców.   Jak dla mnie bezapelacyjnie to był najlepszy mecz na tych mistrzostwach. Lepszego już niestety nie będzie, bo Irlandczycy musieliby zagrać z Polską, a to już jest niemożliwe. Znakomite jest to EURO!   Kocham piłkę nożną!   rjdwru  „Jak on to obroni to rzucę palenie. Obiecuję, że już nigdy nie wezmę papierosa do ust.” Pomyślał stojąc wśród tłumu ludzi w warszawskiej Strefie Kibica Dawid, który pali od 15 lat czerwone Marlboro. Mówi się, że pod Pałacem Kultury i Nauki zebrało się 150 tys. osób. W tym momencie ich myśli skupiają się wokół jednej rzeczy. „Przemek, obroń to”. Jakiś niewysoki facet obok Przemka padł na kolana ściskając szalik i pochylając głowę. On się modli, modli się jeszcze wiele osób. Jedni chowają swoje głowy w dłonie, drudzy patrzą z przejęciem zamieniając się na chwilę w nieruchome pomniki kibica polskiego. Marcin, kolega Dawida owinął sobie szalik wokół twarzy. Jego oczy płoną nienawiścią, a twarz wyraża skupienie, które zostanie przerwane dopiero po tym jak Karagounis zada morderczy lub chybiony cios. Gdyby ktoś zrobił mu zdjęcie, wyglądałby jak rewolucjonista idący samotnie na barykady. Dziewczyna Kuby, Asia zasłoniła oczy dłońmi. Po horrorach, które oglądali dość często ze względu na upodobania Kuby do tego gatunku zawsze miała problemy z zaśnięciem. Teraz woli nie patrzeć, chociaż i tak wie, że dzisiaj z powodu tych emocji również może zasnąć dopiero nad ranem. Egzekutor kładzie piłkę na linii jedenastu metrów. „Ojcze Nasz, który jesteś w niebie, zobacz Przemek się przeżegnał, zobacz na tych wszystkich ludzi, którzy tak pragną, żeby tego gola nie było. Ja rzucę palenie, nigdy już papierosa, nawet do piwa, nawet po obiedzie. Wyrzucę całą paczkę z kieszeni. Tą z szafki w kuchni też wyrzucę. Tylko niech on to obroni, błagam”- mówi w myślach Dawid patrząc w niebo. Karagounis zaczyna rozbieg. „Spudłujesz, spudłujesz. Nie wytrzymasz, za duża presja. Widzę, że nie jesteś pewny, że strzelisz słabo, spudłujesz. Wiem to ja, wiesz to Ty. Nawet nie waż się strzelić podły grecki piłkarzyno!”- krzyczy w swojej głowie Kuba. Pada strzał. „Nie wytrzymam, zaraz tu zemdleję. Niech to się już skończy, błagam. Przecież ja nie lubię piłki nożnej. Przecież ja wolę siatkówkę. Dlaczego ja robię to swoim nerwom. O Boże!”- mruczy pod nosem Asia. Nagle warszawskim śródmieściem wstrząsa ryk radości. Ludzie skaczą, całują się nawzajem, tańczą. Dawid wskoczył na plecy 40 letniemu facetowi z wielkim, biało-czerwonym kapeluszem. To żaden problem, radość pozwala na wiele. Kuba wyciągnął pięść w górę, pochylił głowę i jest w zdecydowanej mniejszości, która teraz nie krzyczy, tylko milczy. Jednak na jego twarzy widać dziką satysfakcję. Zupełnie jakby stał za Karagounisem i mówił mu do ucha swoje myśli. Asia przestała być wrażliwą dziewczyną. Teraz skacze w górę wykrzykując pochwalne hasła pod adresem reprezentacji Polski. Ktoś zaczyna skandować „Przemek Tytoń”. Wszyscy po kolei się dołączają. Radość trwa, 150 tysięcy gardeł wykrzykuje nazwisko zbawcy. A imię jego 20 i 2.   PolaZas Biało-czerwona flaga zatrzepotała szybko, by po chwili zatańczyć w powietrzu i upaść na ruchliwą jezdnię. Kierowca samochodu nie zauważył swojej zguby i szybko zniknął za następnym zakrętem. Trzy osoby z przystanku dla autobusów ruszyły w stronę ulicy, jednak musieli czekać na zielone światło. „Tam leży flaga Polski!” – zachrypniętym głosem zawołała babcia z okularami. Z ławki obok zerwał się łysy osiłek. „Odejść!” – rozkazał władczym głosem. Wszedł na jezdnię i zdecydowanym ruchem ręki zatrzymał ruch samochodów. Początkowo zdziwieni kierowcy ze zrozumieniem pokiwali głowami, gdy osiłek pokazał im dlaczego wstrzymał ruch. Polska flaga zatrzepotała ponownie na wietrze, gdy podniósł ją w górę, by po chwili oddać ją ów babci w okularach. Od gapiów otrzymał gromkie brawa.   Euro to nie tylko chwile wzruszenia na stadionach, to także podniesiona flaga z jezdni, połączone głosy wielu polskich gardeł śpiewających Mazurek Dąbrowskiego, uściski i wspólne świętowanie.  To także gościnność dla kibiców z innych krajów, dzielenie się piwem z Irlandczykami, tańce do rana z Hiszpanami, którzy zachwyceni naszym krajem planuj a wrócić tu także po mistrzostwach. To także wizyty reprezentacji wielu krajów w Oświęcimiu, które echem odbijają się e mediach zachodnich.   Powiadają, że ulubionym zajęciem Polaków to walka z przeważającymi siłami wroga. Najważniejsza jest jednak ta solidarność, która budzi się w takich momentach w nas samych. noboktoby Twarz Szczęsnego   To przecież jakiś koszmarny sen! Czy to możliwe, aby sytuacja odwróciła się tak diametralnie? Ale czerowna kartka w uniesionej ręcę sędziego Velasco Carballo to nie sen!  I twarz Szczęsnego, który bez słowa, z uniesioną głową i ściśniętym gardłem przyjmuje decyzję sędziego, odpinając rękawice, jakby składał broń. Wie, że w tej walce już nie będzie walczył. Musi zejść z pola bitwy. Kamera realizatora skupia się na jego twarzy, a na niej skupia się wzrok 58000 widzów na stadionie i milionów widzów przed telewizorami na całym Świecie. Szczęsny przełyka ciężko ślinę. Czuje na twarzy spojrzenie milionów Polaków, tych zgromadzonych na stadionie, w strefach kibica i tych przed telewizorami. Na twarzy młodego chłopaka odbijają się okaleczone teraz nadzieje wszystkich Polaków. Twarz Szczęsnego wygląda jak plastyczne połączenie twarzy dorosłego mężczyzny z podniesioną głową przyjmującego nawet największą porażkę z twarzą dziecka, które resztkami sił powstrzymuje się by ukryć łzy, które jeszcze chwilę i zasuną mgłą cały stadion. Lasmann  Andrea Pirlo ustawia piłkę na 25 metrze, o dziwo równej, pięknej, świeżej poznańskiej murawy. Żaden gwizd dobiegający z wielkiej, biało – czerwonej szachownicy dla niego nie istnieje, a przecież wydawać by się mogło, że słyszą je nawet koziołki na starówce. Słyszą i wstrzymują oddech, jak każdy Włoch, od Poznania do Palermo. Wstrzymuje go w końcu i ON. „Czterech w murze, co za problem. Stary, robiłeś to tyle razy, zrób i teraz.” Na jego twarzy nie widać żadnych emocji, ani jedna stróżka potu nie popłynęła po jego czole. Przez chwilę zastyga w bezruchu i… Trzy szybkie kroki, dla zwykłego śmiertelnika prawie niezauważalne, mur nie zdąża z wyskokiem, piłka przelatuje nad głowami bezradnych Chorwatów, Pletikosa rzuca się w ciemno, ale i on nie ma szans. GOOOOOOOOOOOOOOOOOOOOL! PIŁKA W SIATCE! GOOOOOOOOOOOOL! ITALIA SZALEJE! 1:0! Jeśli swym cudownym golem Lewandowski postawił sobie pomnik, to co mają powiedzieć Włosi o swoim bohaterze?! Oni zbudują mu milion takich pomników. CÓŻ ZA STRZAŁ! Fizycy na całym świecie będą liczyć jak mocno kopnął tą piłkę, jak doskonale ją podkręcił, na jaką dokładną wysokość ją zagrał, będą wyliczać Bóg jedyny wie co jeszcze. A on po prostu kopnął tą piłkę – wydawać by się mogło banalne, a jednak tak piękne! Błękitny Poznań szaleje, błękitna Italia szaleje! Maestro Pirlo, choć niski wzrostem, jego przeogromny geniusz znów sprawia, że pół świata staje na równe nogi, a ręce same składają się do oklasków. Forza Italia!   Powiązane wpisy: Szczęsny czy Tytoń na Czechy? And Cristiano goes to… Iker, Karim i inni… Krajobraz po bitwie (+ konkurs) 