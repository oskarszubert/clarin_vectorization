Wyobrażam sobie jaka frustracja musi obecnie panować w Borussii Dortmund. Nie dość, że Mario Goetze został wrogo wykupiony przez najgroźniejszego rywala, to jeszcze w ślad za najprawdopodobniej podąży Robert Lewandowski. Również wbrew woli władz klubu. Wyobraźmy sobie, że przed finałem Ligi Mistrzów w Moskwie w 2008 okazuje się, że to ostatni mecz Cristiano Ronaldo i Wayne’a Rooney’a w barwach Manchesteru United, ponieważ obaj przechodzą do Chelsea. Bayern co prawda wydał oświadczenie, że wcale nie ma umowy z Polakiem, ale w przeciwnym razie zostałby ukarany za negocjacje z piłkarzem klubu, z którym ma więcej niż rok do końca kontraktu. Z przecieków z najróżniejszych źródeł i mediów wynika, że Lewandowski nie dość, że dogadał jeden kontrakt z Bawarczykami to i drugi z ich sponsorem – Adidasem (update: zadzwonił Maciej Lasoń z Nike Polska i sprostował, że kontrakt mają ważny kontrakt z Robertem i swojej Perły na pewno nie oddadzą, bez względu na to do jakiego klubu odejdzie). Sfrustrowany Juergen Klopp zaatakował w mediach Czarka Kucharskiego, który przecież musi kierować się interesem piłkarza, a nie klubu. Nikt nie bronił Borussii dać Lewemu podwyżki, a o którą jego agenci się upominali dwa lata i zarobków na poziomie Goetze i Marco Reusa, czyli 4,5 mln euro. Przedłużyłby kontrakt i dziś nie byłoby sprawy. Nieoficjalnie wiadomo, że po ogłoszeniu, że odchodzi Goetze, władze Borussii zaoferowały Lewemu kontrakt jakim chciały przytrzymać reprezentanta Niemiec – 7,5 mln euro za sezon – ale on go odrzucił. Moim zdaniem słusznie i logicznie. Lewandowski musi odejść z Borussii! Lepszego momentu nie będzie! Jest na gigantycznej fali. Gdzie nie przyjdzie, wkroczy w glorii tego, który upokorzył Real, który dokonał czegoś, czego nie dokonał nikt przed nim. A może także króla strzelców Bundesligi i Ligi Mistrzów? Jego transfer wywoła euforię kibiców (w Football Managerze wyświetliłby się komunikat, że sprzedaż koszulek znacząco rośnie;). Od razu miałby lepszy status na wejściu. Przez rok, w którym nadal grałby w Borussii wiele mogłoby się zdarzyć – czego absolutnie Lewemu nie życzę! – np. przewlekła kontuzja, ktoś inny strzeli pięć goli Realowi w półfinale Champions League, przykrywając jego wyczyn, albo po prostu spadnie mu forma, jak dajmy na to Pawłowi Wszołkowi po niedoszłym transferze do Hannoveru ‘96. Oczywiście smutna historia Fernando Torresa uczy nas, że nawet najlepszy napastnik świata może nie odnaleźć się w nowym otoczeniu, ustawieniu, wśród nowych kolegów itd. i będzie sobie powtarzał co noc: dlaczegóż, ach, odszedłem! Ale też może przecież pójść drogą Robina van Persie, który w Manchesterze United odnalazł się znakomicie, stając dla Czerwonych Diabłów kluczem do odzyskania mistrzostwa z łapsk lokalnego rywala. Moim zdaniem decyzja Lewandowskiego o odejściu z Borussii do Bayernu (czy Realu Madryt lub Manchesteru United, bo wciąż nie możemy tego wykluczyć) byłaby tak samo logiczna jak odejście Holendra, ponieważ Borussii jest bardzo blisko do Arsenalu. Na pozór brzmi to jak herezja – bo przecież Borussia to niedawny dwukrotny mistrz Niemiec, który za chwilę zagra w finale Ligi Mistrzów. Ale Arsenal też jeszcze niedawno grał w półfinale, a w jego składzie hasali tak znakomici piłkarze jak van Persie, Cesc Fabregas, Samir Nasri, Emmanuel Adebayor, Gael Clichy. Wszyscy odeszli zniechęceni polityką finansową klubu, nie pozwalającą im zarabiać tyle ile u rywali. Z jednej strony te kominy płacowe sprawiają, że klubowe finanse są zdrowe, nie ma długów, jest za to wspaniały stadion i drugie na Wyspach wpływy z dni meczowych. Ale kosztem jest brak sportowego sukcesu od siedmiu lat i krwotok największych gwiazd. Dziś w Arsenalu nie został ani jeden piłkarz, o którego chciałby się bić kluby z europejskiej czołówki. Niestety przykład z wykupieniem Goetze przez Bayern pokazuje, że Borussia podąża tą samą drogą, klubu który świetnie wychowuje, wylansowuje zawodnika i traci na rzecz bogatszych, silniejszych. Jak Lewandowski, facet który strzelił cztery gole Realowi, jest liderem strzelców Bundelsigi, już rok temu został wybrany Najlepszym Piłkarzem Sezonu, może zarabiać 1,5 mln euro? Poza tym odszedł Goetze, za chwilę, choć on akurat nie do Bayernu, odejdzie Mats Hummels, może i İlkay Gündoğan. Przy tej polityce klubu są oni dla niego po prostu za dobrzy i za drodzy. Ciężko będzie Borussii rywalizować z Bayernem Pepa Guardioli, ciężko będzie powtórzyć taki sezon w Lidze Mistrzów, mimo geniuszu i pasji Kloppa.  Ps: Jak dobrze móc wreszcie pisać o transferze Lewego bez oskarżeń o podniecanie się niewiadomoczym, bicie piany przez zakompleksiałego polskiego dziennikarzynę, oszołoma zafiksowanego na punkcie śmiesznego kopacza albo wręcz pozostającego w układzie z agentem piłkarza. Zdecydowanie jest się czym podniecać i o co bić pianę:) Walczą o niego naprawdę największe kluby Europy, w tym wszyscy czterej półfinaliści Ligi Mistrzów (Borussia żeby został) oraz Manchester United. Piszę, wszyscy, bo w Marce piszą, że byłby odpowiedzią na impotencję Karima Benzemy i Gonzalo Higuaina, bo jest od nich lepszym piłkarzem, na czołówce katalońskiego Sportu widnieje dziś tytuł: ¡Atención. Lewandowski wciąż do kupienia! W artykule dziennikarze atakują Guardiolę i dyrektora sportowego, Andoniego Zubizarettę, że każdy głupi mógł kupić za ciężkie miliony Zlatana Ibrahimovicia, ale wysoce opłacani profesjonaliści powinni byli wypatrzyć polską perełkę kiedy jeszcze kosztowała ona 4 miliony. W środku jest sześć tekstów o Lewandowskim, w tym i przekonujący, że o wiele bardziej przydałby się Barcy niż Neymar, a jego transfer mniej ryzykowny… ﻿﻿﻿﻿﻿﻿﻿﻿﻿﻿﻿﻿﻿﻿﻿﻿﻿ ﻿ Powiązane wpisy: Fornalik musi odejść! Ale jeszcze nie teraz Fornalik musi odejść? Bakero musi odejść Lewandowski wywiera presję na Fornalika 