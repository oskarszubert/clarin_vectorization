Odsłona piąta, przedostatnia… Przy okazji nie tylko wspaniałym﻿ autorom GwiaKoLi, nie tylko wspaniałym recenzentom ale wszystkim czytelnikom Polsportu szampańskiej zabawy sylwestrowej życzę, a Nowym Roku dużo zdrowia, szczęścia i pieniędzy! Bo nudno – przynajmniej jeśli chodzi o futbol – nie będzie nam na pewno! „Niech nienawidzą, byleby się bali” Tomek „el_cabeso” Merchut Stojąc nieporadnie na wygiętych, niczym tatarski łuk nogach, chybocząc się na boki jak spróchniała łajba, z wymalowanym na twarzy błazeńskim uśmiechem obnażającym poważne braki w uzębieniu, czekał na ruch radzieckiego obrońcy. Jeden fałszywy ruch. Skurcz zmęczonego mięśnia. Milisekundę dekoncentracji. Moment, w którym mógłby odkleić się od kryjącego go natręta… Dziś taki widok wzbudziłby raczej litość rzeczonego, a świdrujący, mętny od alkoholu wzrok Brazylijczyka starający się uchwycić ostrość na stojącej w bezruchu piłce stałby się przyczynkiem do dyskusji o stanie i kondycji moralnej środowiska piłkarskiego. Ale w 1958 r., w meczu, który decydował o awansie jednej z ekip do kolejnej fazy światowego czempionatu, odpowiedzialny za jego krycie, skoncentrowany na zadaniu niczym legendarny snajper Wasilij Zajcew, obrońca Kuzniecow nie mógł wiedzieć co przyniesie kilka następnych sekund. A już najbliższe trzy minuty, opisywane później przez najtęższe głowy sportowej żurnalistyki jako chwila, która „wstrząsnęła futbolem”, w perspektywie pojedynku z piłkarskim gigantem musiały jawić się przed wystraszonym sowietem, jako jednostka czasu równie odległa i abstrakcyjna, co rok świetlny. Kiesariew, Jaszyn, Wojnow i Kuzniecow. Duma radzieckiej szkoły futbolu i on – intelektualny biedak z amazońskiej selwy. Parias wśród carów. Choć widzieli go po raz pierwszy, bali się jak nigdy dotąd. Ich strach go napędzał, a świadomość jego piłkarskich umiejętności i widok chorobowych zwyrodnień pętały im umysły i odbierały wiarę we własne możliwości. Plan? Był prosty. Pierwsza piłka idzie do niego, a to co z nią zrobi było już kwestią drugorzędną. Jego prywatnym widzimisię. Trener Feola oczekiwał tylko jednego – żeby pokonać sowietów należało odebrać im ochotę do biegania. A któż mógł okazać się lepszym wykonawcą tak karkołomnego zadania, niż nieprzewidywalny drybler, który w imię własnej przyjemności potrafił w meczu ligi brazylijskiej cofnąć się sprzed pustej bramki po to, by raz jeszcze poznęcać się nad bramkarzem rywali? [gwizdek...] Pierwsze podanie od Didiego przykleja mu się do za dużego o rozmiar buta. Lewo, zwrot, prawo. Kuzniecow leży na ziemi bezradnie bijąc pięścią w trawę. Jeszcze raz. Tym razem z dwoma rywalami. Pierwszy znów upada Kuzniecow, a zaraz za nim na glebie ląduje Kriżewskij. Zwrot, prawo. Bieg w stronę linii końcowej boiska stara się mu przerwać Wojnow. Stop. Przytrzymując piłkę podeszwą, najpierw przesuwa ją w lewo, później w prawo, by szybkim balansem ciała przecisnąć się pomiędzy desperacko interweniującym defensorem a linią ograniczającą plac gry. Przed nim już tylko bramka, a w niej zdeprymowany widokiem nacierającego Lew Jaszyn. Strzał! Słupek. [gwizdek...] 2:0. Choć oba gole zdobył Vava, to on opuszczał boisko na rękach rozentuzjazmowanych kolegów. Sowieci, którzy rok wcześniej rozpoczęli plan eksploracji kosmosu nie byli w stanie okiełznać jednego człowieka.    Dawno temu w Rotterdamie Łukasz Kupisz Nie będę oryginalny pisząc że najbardziej zapadła mi w pamięć akcja zakończona bramką. Kiedy przeczytałem temat pracy konkursowej przyszedł mi do głowy gol Terrego w meczu z Barceloną czy niestrzelony karny tegoż samego piłkarz w finale Ligi Mistrzów. Pomyślałem też o paradzie Jurka Dudka który najpierw zabił śmiechem skoncentrowanego Szewczenkę prezentując mu wygibasy jakich nie powstydziły się Ron Jeremy. O Zizou nie wspominając który swoim nietypowym uderzeniem być może rozstrzygnął losy pamiętnego finału Mistrzostw Świata. Moja The Akcja działa się na Euro 2000. Włosi w mistrzostwach grali jak zwykle po to żeby wygrać a nie po to żeby się podobać. Oglądając finał wiedziałem jedno: Squadra Azzurra ma przegrać. Jakoś dziwnie to przeczucie kierowało mną do samego końca meczu. Momenty takie jak strzał Del Pierro w końcówce cudem obroniony przez Bartheza tylko mnie utwierdzały w przekonaniu że Francja zagra do końca i wygra. No i stało się. Do dziś mam przed oczami charyzmatycznego łysego bramkarza wyganiającego kolegów i wznawiającego pośpiesznie grę. Wiltord huknął chyba trochę na oślep ale wiedział że musi zaryzykować, byle mocno! Byle celnie! Jeśli bramkarz obroni to może ktoś dobije. Bóg dał mu prezent w postaci chwilowego zamroczenie Cannavaro, dlaczego miałby z tego nie skorzystać? W tym momencie wszystko zależało od niego i tylko od niego. Gdyby spudłował nikt nie miałby do niego pretensji, przecież mieli 90 minut żeby strzelić. Gdy się uda będzie bohaterem, da swojej drużynie zastrzyk adrenaliny która nie pozwoli przegrać. Gol osłabi Włochów, podetnie im skrzydła, sprawi że się podłamią. Udało się. Mina Lemerra była bezcenna. Wszyscy skaczą cieszą się a on odciął, chyba złapała go ta sama dolegliwość co chwilę wcześniej Cannavaro. Nie zastanawiam się co się działo w głowie zdobywcy bramki podczas decydującej akcji bo chyba w takich momentach się nie myśli. Trzeba po prostu wykonać swoją robotę, trzeba działać jak automat, jak John Rambo w Wietnamie. Nie pamiętam zbytnio piłkarzy z półwyspu apenińskiego w tamtym momencie. Siedzieli pewnie na murawie i myśleli, potem to samo w szatni. To musiało być przytłaczające, to miał być koniec, miały być szampany i wielka feta. Ale cóż… trzeba się pozbierać i grać. W obozie Francuskim było na odwrót, oni byli na fali. W tej sytuacji ich zwycięstwo chyba nikogo zbytnio nie zdziwiło. Czy aby te Włochy z finału to były Włochy? Oni grali ofensywnie, nawet gdy prowadzili starali się strzelić coś jeszcze. Tottiego roznosiło. Ta brzydka defensywna ekipa z meczu półfinałowego przeciw Holandii przeszła całkowitą metamorfozę. Ten mecz, ten gol to był piękny czas pięknego spektaklu w którym grało się do przodu, parło się nie tylko po sukces ale i po uznanie kibiców. To były prawdziwie ofensywne mistrzostwa okraszone pięknymi bramkami, kapitalnym finałem i tym golem, który piękny może nie był ale okoliczności w jakich padł, cała ta otoczka stwarza wokół niego piękną historię. Młody Giannini Giannini Instytucja starszego brata na ogół jest całkiem w porządku (o ile nie jest to typ Wayne’a z „Cudownych lat”, czyli o IQ ameby), ale dla tego młodszego rodzi określone konsekwencje. Młody zawsze jest porównywany do starszego. Już od maleńkości. Jazda bez trzymanki zaczyna się w szkole. Pal licho polonistki, tu liczy się banda z twojej i ze starszych klas. Warunek sine qua non dla egzystencji Młodego brzmi: umieć się w czymś wykazać. Najlepiej w sporcie. Zwłaszcza, gdy twój starszy brat, właśnie za bycie wysportowanym, jest szanowany najpierw w osiedlowej betonowej dżungli, a potem w dalece szerszych kręgach. Załóżmy, że jest taki oto sobie Młody, który na taką sytuację musi zareagować pozitiwnie. Stara się bardzo, ale efekty są mizerne. Co mecz, to dzwon! Jego zespół zbiera bęcki takich rozmiarów, że gdyby to była liga osiedlowa, organizator zlitowałby się i wręczył jej nagrodę „Dla najsympatyczniejszej drużyny” (zgodnie z wykładnią komentatorów, beznadziejne reprezentacje jak San Marino czy Guam są sympatyczne z definicji, nawet gdyby grali tam sami recydywiści). Fani futbolu patrzą na Młodego już tylko z politowaniem. Selekcjoner w reklamie dyskontu nigdy nie powiedziałby mu „Brawo Młody, założyłeś siatę jak Stary!”. Bo Młody siat nie zakłada. A jako pomocnik przez trzy sezony nie zdobył gola! Oto jednak, niespodziewanie jak hiszpańska inkwizycja, nadchodzi turniej, w którym drużyna Młodego dociera do półfinału (spokojnie, w ćwierćfinale wszystkie trzy gole strzela jego kumpel). Podczas gry o finał stare trybuny pękają w szwach, w końcu grają odwieczni rywale. W uszach aż dudni, bo publiczność wali w drewnianą konstrukcję ile sił w dłoniach, nagradzając tak strzelane gole. Jest 2:2. Młody też strzela. Panu Bogu w okno. Niecała minuta do końca. O sędzim wiadomo, że jest mało biegły w rachunkach i na wszelki wypadek wystrzega się czasu doliczonego. Młody dostaje piłkę na połowie boiska. Ma dużo miejsca, po co przecież tego niedorajdę pilnować. Młody jest coraz bliżej bramki. Mija rywala, który w końcu się do niego fatyguje. Teraz do pola karnego są dwa czy trzy kroki. Młody potem powie, że zanim strzelił, podświadomość kazała mu spojrzeć na trybuny, pewnie po to, by poszukać na nich brata (bo na meczu, jak na każdym, był). Powie też, że go nie dostrzegł. Że usłyszał za to głośny krzyk: „Szybciej! Strzelaj!”. Strzela, a piłka leci, i leci. Zatrzymuje się dopiero w bramce. Wlatuje idealnie w górny róg. 3:2. Koniec. Szok. Amok. Ramiona kumpli z „sympatycznej drużyny”. Potężny hałas niewyrażalny w decybelach. Ładunek emocji nie do ujęcia w żadnej skali. Radość Starszego Brata. Euforia Młodego, który swoim pierwszym golem, dał drużynie największy sukces w historii. I który podczas gry w piłkę nigdy już takiego wzruszenia nie zaznał. Choć strzeli też gola w finale. Nie, to nie jest historia Phila Neville’a, Yaya Toure czy innego Marciano Brumy. Do diabła, nikt mnie nie przekona, że może istnieć gol powodujący większe ciary od tego, którego samemu się strzeliło. ﻿  Ta ostatnia minuta… adam041 Zdecydowałem się opisać akcję niesamowitą. Akcję, którą każdy kibic Barcelony (i nie tylko) powinien znać doskonale. Jako cule, znam cały ciąg zdarzeń na pamięć. Gdy ktoś obudzi mnie o 2:42 bez problemu mogę ją opisać w najmniejszych detalach. Ukazuje ona maestrię i piękno futbolu Blaugrany. Mowa o akcji ze Stamford Bridge z 6. Maja 2009r. Akcja ta była chyba najczęściej puszczaną sportową powtórką w 2009r. Wszystko działo się w rewanżowym spotkaniu półfinału Ligi Mistrzów, gdzie po bezbramkowym remisie na Camp Nou ekipa Barcelona jechała do Londynu z jasno określonym celem. Wygrać i zagrać w rzymskim finale z Manchesterem.  Niestety mecz nie ułożył się po myśli mistera. Jego chłopcy szybko stracili bramkę co spowodowało, że Chelsea pod wodzą Guusa Hiddinka postawiła autobus przed własną bramką. Katalończycy bili głową w mur przez całe spotkanie aż do tego magicznego momentu. W pole karne londyńczyków wędruję Pique z Puyolem. To znak, że Azulgrana będzie próbowała swojego szczęścia w powietrzu. Podanie do Daniego Alvesa. Ten popisuje się rajdem prawą stroną boiska i wrzuca piłkę w pole karne. Pojedynek w powietrzu wygrywa John Terry. Zawodnik Barcy w pojedynku z rosłym stoperem spada na ziemie niczym mitologiczny Ikar. Futbolówka trafia pod nogi Abidala. Francuz podaje do Messiego. Leo wysuwa ją Inieście na siedemnasty metr a ten zewnętrzną częścią stopy uderza w stronę bramki strzeżonej przez Petra Cecha. Mimo, że piłka miała do pokonania tylko siedemnaście metrów to jej przelot do bramki Cecha trwał wieczność. Don Andres był wpatrzony w piłkę niczym lew polujący na swoją ofiarę. W końcu ląduje ona  w siatce. Euforia graczy w żółtych strojach, euforia w sektorze kibiców gości. W pamięci mam ten niesamowity komentarz pana Włodzimierza Szaranowicza: „Czy to jest ta akcja? Tak to jest ta akcja! Tak to jest Iniesta! Tak to jest Barca!”. Na co dzień  spokojny i skromny Andres Iniesta teraz zamienia się w bestię. Chyba pierwszy raz w swojej karierze zdejmuje koszulkę aby celebrować strzelonego gola. Pep Guardiola z radości wykonuje sprint w kierunku chorągiewki przy której cieszą się jego podopieczni. Biegnie szybko, jak za najlepszych czasów gdy był piłkarzem. Kto wie, może w tym biegu pobił swój rekord życiowy? Tę piękną chwilę przerywa mu Sylvinho, który krzyczy do trenera „Mamy jeszcze dwie zmiany!” . Guardiola wracając na ławkę pokazuje do rezerwowych, aby zdejmowali dres i szybko szli do arbitra technicznego. Trener Barcy zmienia Iniestę w nadziei, że dostanie on owację. No niestety, panie Guardiola, gramy na Stamford Bridge i nie ma co liczyć na oklaski. Ta akcja, jak i cały wieczór był magiczny. Gola Iniesty celebrowałem leżąc na podłodze i płacząc do szalika o wymownym napisie „T’iestimo Barca!” („Kocham Cię Barco!”). Nam, kibicom wystarczy tylko podziękować Barcelonie za walkę do końca i za wspaniałą akcję. Gyan Maciek Wójtowicz Johannesburski czasomierz wskazuje 121 minutę. Twoje ciało zaczyna powoli odchodzić od zmysłów. Obolałe nogi ciążą, kwas zaczyna rozlewać się po mięśniach, głowa pulsuje w rytmie zawodzących vuvuzeli – osiemdziesięciu-czterech tysięcy. Nie możesz się poddać, bo nie pozwala na to Twoje pochodzenie, charakter i ambicja. Rodzice dali Ci na imię Asamoah, co w języku Asante oznacza nieustraszonego wojownika. Jesteś już bohaterem narodowym, lecz Twoje Safari nadal trwa. Dośrodkowanie z rzutu wolnego, a tam już futbolowy kocioł. Piłka krąży po polu karnym, ale jak zaczarowana nie przekracza białej linii. Appiah, a następnie Adiyah dobierają się do ofiary, ale Indianin w ferworze walki poświęca dłoń aby uratować resztę organizmu. Słabość i niemoc pariasów triumfują tego dnia po raz pierwszy. Kciuk wędruję w dół i dopiero wtedy zaczynasz sobie uświadamiać, że to właśnie na Twoich barkach spocznie ciężar oczekiwań drużyny, kraju i całego kontynentu. Ghana zaczyna powoli wstrzymywać oddech, afrykańskie barwy wędrują w górę, Soccer City drży w posadach, a „Król polowania” ustawia futbolówkę jedenaście metrów od jaskini lwa. W trakcie mistrzostw trzykrotnie pokonywał bramkarza, więc egzekutorem nie może być nikt inny. Dokładnie ustawiasz piłkę, tutaj każdy szczegół może okazać się kluczowy. Nie spoglądasz za siebie, lecz kątem oka zauważyć możesz klęczącego rówieśnika, który pogrąża się w modlitwie. Przez całe życie byłeś wojownikiem i doskonale wiesz jak uderzyć. Gwarantem powodzenia są silny strzał i idealna parabola lotu. Adrenalina pobudza całe ciało, a Ty bierzesz ostatni haust przed głębokim skokiem do wody. Ruszasz do piłki, pierwszy dynamiczny krok przypomina afrykańskiego geparda, a po nim drugi, trzeci i wystrzał. Projekcję całego życia przerywa Ci doniosłe niczym dzwon huknięcie w poprzeczkę. Piłka wędruje w sklepienie, a jęk zawodu wzdłuż Nilu przypomina ryknięcie śmiertelnie ugodzonego lwa. Przez ciało przechodzi zimny dreszcz, a jedyną możliwą reakcją wydaje się skrycie głowy w dłoniach. To właśnie ta akcja zostanie przeze mnie zapamiętana do końca życia. Właśnie nią Suarez uśmiercił legendę Ghany. Nikt już nie dowie się, jak potoczyłyby się losy Afrykańczyków. Czy wielka ambicja pozwoliłaby „Czarnym Gwiazdom” przejść półfinał i zdobyć Mistrzostwo Świata?  PS. Sami mieszkańcy Ghany powinni po tym meczu, choć trochę zmodyfikować krajową dewizę umieszczoną w stolicy. ﻿ ﻿ Wściekle szybcy  grmli Panta rhei jak to mówią… Rzecz w tym, że ostatnio zaczęło to płynąć jakby wolniej… Jakby krew  zgęstniała do stanu przedzakrzepowego. Tętno zaczęło bić w rytmie akcji konstruowanych bez końca, podań wymienianych po tysiące razy od napastnika do bramkarza, akcji czasem nie postępujących ani o krok do przodu. Mówią, że najlepszą obroną jest atak. Ktoś poszedł krok dalej i mamy, teraz sytuację, gdzie drużyna broni się atakując i jednocześnie atakuje broniąc .Kiedy przeciwnik nie ma piłki to szansę na stracenie bramki zostają zminimalizowane do momentu kiedy wpadnie samobój, ewentualnie bramkarz przyśnie i poda piłkę do przeciwnika. Okazało się, że ów system to całkiem niezła recepta na wygrywanie. I siedzimy tu. Z oczami ,spod ciężkich powiek śledzącymi kolejne kompilacje zagrań gdzie jeden zawodnik podaje do drugiego, a ten pierwszy… o czym to ja? A tak, to wciąż ta sama akcja, 642 podania i właśnie jesteśmy w środkowej strefie… widocznie taka jest piłka. I nagle… 27 września ,Santiago Bernabeu , 24 minuta. Real – Ajax, zabójcza akcja. 100 metrów, 17 sekund, 16 dotknięć, 7 podań ,5 zawodników ,1 akcja – 1 gol.  Just like that. Ajax atakuje, ale Ramos zna swój fach .Przecina i trzy razy dotyka piłki. Właśnie tyle wystarczy mu by rozpocząć natarcie. Błyskawiczne podanie do Ozila . Dystyngowany obrót ,rentgen sytuacji w trakcie sprintu i futbolówka, między rywalami sunie do Ronaldo. Ten przyjmując odgrywa do Kaki, ogrywając rywala. Brazylijczyk odwdzięcza się pięknym za nadobne ,tyle ,że bez asysty przeciwnika. Okazało się, że Ajax jest rozerwany. Obrona cofa się w popłochu ,a zszokowana ofensywa wciąż jest myślami przy konstruowaniu ataku. Nic dziwnego. Cztery sekundy wstecz to oni nacierali. Tymczasem biały pocisk bezlitośnie mknie dalej. Ronaldo ,znów z pierwszej ,znów kasuje .Tym razem dwóch rywali. Niespodziewane zagranie w lukę do Ozila .Przedsionek pola karnego. Dla obrońców-przedsionek piekła . Niemiec bez przyjęcia, fenomenalnie, do Benzemy, który znikąd, pojawił się na lewym skrzydle. Ten zagrywa niczym nóż sprężynowy. Bez mrugnięcia okiem, bez spojrzenia, wżyna piłkę w środek szesnastki. Tam pojawia się biały demon z siódemką na plecach. Bez namysłu ,bez skrupułów, bez pardonu, za to z piekielną siłą jakby w jednym strzale zamknął całą nienawiść tych, którzy skrupulatnie witają go gwizdami… Bramkarz? Zapytajcie go czy zdążył o czymkolwiek pomyśleć, na pewno nie zdążył nic zrobić. Maestria. To było jak epinefryna dożylnie, elektro-wstrząs i wyskok z samolotu, jak odłączenie od matrixa. Dziś próbuje się przedefiniować piłkę, a  w tej grze chodzi być może przedewszystkim o emocje. „Niektórym ludziom myli się piękno gry z posiadaniem piłki.” Rozumiem, że takie akcje jak powyższa łatwo przeoczyć. Trudno uchwycić. Może po prostu są za szybkie? ﻿ I która notka lepsza?    GwiaKoLi 2011. Odslona 5  Powiązane wpisy: Akcja: GwiaKoLi! Odsłona 1 Akcja: GwiaKoLi. Odsłona 3 Akcja: GwiaKoLi! Odsłona 2 Akcja: GwiaKoLi. Odsłona 6 (ostatnia!) 