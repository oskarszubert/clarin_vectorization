Monachijski finał to idealne zwieńczenie tego szalonego, nieprzewidywalnego sezonu pełnego paradoksów i zaskakujących wyników i rozstrzygnięć. Ligę Mistrzów wygrała 6. drużyna Premier League wywołując płacz nie tylko w Monachium, ale i Londynie (tzn. tylko w pewnej północnej części Londynu, reszta cieszy się z pierwszego Pucharu Europy w historii stolicy), bowiem Chelsea strąciła właśnie Tottenham do Ligi Europejskiej, choć zasłużył on sobie na Champions League całym długim sezonem (złośliwi mówią, że tylko Tottenham mógł przegrać w dniu, w którym nawet nie grał). Wygrała drużyna, której właściciel wpompował w nią setki milionów, ale to wyśnione, wymarzone trofeum wywalczył w najgorszym dla siebie z 10 sezonów, pod wodzą tymczasowego trenera-żółtodzioba, co do którego nadal nie jest pewne czy zostanie na dłużej (Roberto di Matteo właśnie dołączył do panteonu sześciu włoskich trenerów, którzy wygrywali Puchar Europy – Trapattoniego, Sacchiego, Rocco, Lippiego, Capello i Ancelottiego – zatrudnienie nowego trenera byłoby zbrodnią, którą powinien zająć się trybunał w Hadze). Drużyna, której piłkarze (Ashley Cole, Didier Drogba) sami przyznają, że byli gorsi i powinni byli przegrać, ale ani na chwilę nie stracili wiary, a ich duch walki był przeogromny (jakże to inspirujące dla nas przed Euro 2012!). Tak jak z Chelsea przegrała Barcelona, choć prowadziła już u siebie na Camp Nou 2:0, grała z przewagą, a Leo Messi stanął przed jedenastką, tak i Bayern nie wykorzystał swojej dominacji, trafiając do siatki tylko raz na 45 strzałów na bramkę Petra Cecha. W futbolu nie zawsze wygrywa lepszy. Gdyby tak było - jak filozoficznie stwierdził prezydent Barcy, Sandro Rosell - zawsze wygrywała by Barcelona. Swoją drogą czy zauważyliście, że od pięciu lat obowiązuje zasada, że Ligę Mistrzów wygrywa albo Barca, albo drużyna, która ją wyeliminuje pod drodze? Wygrała drużyna, która w finale wystąpiła bez czterech absolutnie kluczowych piłkarzy, w tym charyzmatycznego kapitana. Myślę, że sprawiedliwości stało się zadość o tyle, że w Monachium w ogóle nie powinno było dojść do dogrywki i dramatycznych karnych, które były loterią. A to dlatego, że po 90 minutach było 1:1, a przecież to Chelsea grała na wyjeździe;) To taki żart o 2.00 nocy po powrocie ze studia. Szczerze gratuluję Chelsea sukcesu i cieszę się, że do grona zwycięzców dołączyła kolejna drużyna, bo to pierwszy taki przypadek od wygranej Borussii Dortmund w 1997 roku. Od tamtej pory wygrywali wciąż ci sami co kiedyś. Poza tym to już czwarty przypadek, że finał Pucharu Europy w Monachium wygrywa drużyna, która nie miała dotąd tego trofeum (przed CFC – Nottingham Forest, Olympique Marsylia, Borussia Dortmund). Najwyraźniej przeznaczeniem Chelsea było wygrać tę edycję. Los musiał jej oddać to, co zabrał skazując Johna Terry’ego na poślizg w decydującej jedenastce podczas finału w Moskwie. Ktoś złośliwy napisał mi na twiterze, że Niemcy byli skazani w tym meczu na porażkę, skoro rozpoczął się on o 19.45 (GMT).  Dwaj najwięksi bohaterowie meczu to bezsprzecznie Petr Cecha i Drogba. Triumf tego ostatniego cieszy mnie najbardziej. Gol strzelony Napoli, gol strzelony Barcy na Stamford Bridge, dwa karne po jego faulach, oba zmarnowane przez Messiego i Arjena Robbena, gol który dał Chelsea dogrywkę, wreszcie decydujący rzut karny, wykorzystany perfekcyjnie (co ciekawe, sam Drogba za najważniejszy punkt zwycięskiej kampanii uznał Drogba wybicie piłki z linii bramkowej przez Cole’a w Neapolu po strzale Maggio, bo byłoby 1-4 i już po nas. A przecież później było zwolnienie Andresa Villasa-Boasa, niesamowity rewanż pod wodzą di Matteo i gole najważniejszych weteranów: Terry’ego, Franka Lamparda, Branislava Ivanovića i Drogby właśnie, oba mecze z Barceloną, heroiczne parady Cecha i kluczowy gol na Stamford i gol Ramireza do szatni na Camp Nou…). Dla Drogby to już była ostatnia okazja, smutni Bawarczycy mają szanse zagrać w finale Ligi Mistrzów jeszcze nie raz. Na konferencji prasowej kluczył, nie zadeklarował, że zostanie w Chelsea, ani że odchodzi. Chciąłbym go nadal oglądać co tydzień w Premier League, ale jeśli skusi się fortuną oferowaną mu w Chinach czy Emiratach, zrozumiem go, bo wiem, że za pieniądze nie kupi sobie trzeciego Bentley’a, ale zasili swoją afrykańską fundację, która buduje szpitale w Abidżanie i wspomaga biedaków nie tylko z jego ojczystego Wybrzeża Kości Słoniowej, ale całego regionu. Jak mówią w Afryce Zachodniej, Drogba posłał windę na dół. Dlatego cieszę się, że tak wieli piłkarz dostąpił spełnienia…﻿ Powiązane wpisy: Men of colour 2 Men of colour F*** disgrace 2 Chelsea pisze historię futbolu! 