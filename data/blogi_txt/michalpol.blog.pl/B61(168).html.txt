Nie mam pojęcia czy już w najbliższy wtorek z anteny TVP padnie po raz kolejny sakramentalne, wyczekiwane od 17 lat zdanie: „a na pytanie, gdzie jest ta Legia, odpowiadam…” ale wiem, że mistrzowie Polski zrobili w Bukareszcie wielki krok ku Lidze Mistrzów. Przed meczem bramkowy remis ze Steauą brałbym w ciemno. A już po koszmarnej w wykonaniu gości pierwszej połowie – z pocałowaniem w ręce Gigi Becali’ego i całego rumuńskiego sztabu. Swoją drogą ambicją każdego dziennikarza śledczego w Polsce powinno być dziś zdobycie taśmy prawdy, dokumentującej przemowę motywacyjną Jana Urbana w szatni w przerwie meczu, że jego piłkarze grają tak diametralnie różne połowy! W pierwszej bez woli walki, bez wiary, na zaciągniętym hamulcu. I w drugiej z ambicją, wolą, przekonaniem, spychając napakowanych gospodarzy do defensywy psychicznej i fizycznej. W momencie gdy Kuba Kosecki trafiał dwa razy do siatki w przeciągu minuty (szkoda, że za drugim razem po wyraźnym spalonym), piłkarze Steauy byli kompletną galaretą. W efekcie Legia w drugiej połowie zagrała najlepsze 45 minut w tym sezonie i właściwie może nawet żałować, że nie wyjeżdża z Bukaresztu zwycięska. Ale też nie żądajmy zbyt wiele, bo przy paskudnie słabej grze w pierwszej połowie znów sprzyjało jej szczęście, że jak z Molde nie schodziła na przerwę przegrywając 0:3, bo wówczas nawet kopia przemowy Rafy Beniteza ze Stambułu na niewiele by się zdała. Nie byłoby tego wyniku gdyby nie parady Dusana Kuciaka. To on zasłużył wg mnie na miano „księcia Bukaresztu” (jak kiedyś Andrzej Woźniak „księcia Paryża”, choć i tam padł wtedy remis). Słowak w kapitalnej formie, co pozwala liczyć na korzystny wynik i w rewanżu. Poza nim wyróżniłbym Miro Radovića, jedynego który ciągnął jako tako grę w pierwszej połowie i asystował przy wyrównującym golu Kosy. Oprócz tego ostatniego słowa uznania także dla Kuby Rzeźniczka. Dossa Junior, winowajca straconej bramki miał świetną okazję do rehabilitacji, ale schował szyję w ramiona zamiast ją wyciągnąć po dośrodkowaniu z wolnego Dominika Furmana. Legia zrobiła spory krok ku wymarzonej Lidze Mistrzów. Teraz albo zrobi kolejny w przód i znajdzie się w raju, albo wstecz i spadnie w przepaść, lądując miękko w Lidze Europy. W rewanżu piłkarze Steauy będą pod gigantyczna presją. Oni muszą, Legia wciąż tylko może. A już wie, że rywale są tylko ludźmi. Napakowanymi jak kabanosy, ale nie wytrzymującymi tempa w końcówce, ale ile je się im narzuci. Powiązane wpisy: Michel, nie psuj nam Ligi Mistrzów! Gdzie jest ta Wisła? Losowanie Ligi Mistrzów: Czar par! Trybuny pytają: gdzie jest Orzeł?! 