Trzymam w rękach książkę FC Barcelona: Głos z szatni, a właściwie bogato ilustrowany album, pełen nigdzie wcześniej niepublikowanych zdjęć i cytatów z gwiazdorów najlepszej drużyny świata, która właśnie przymierza się do powtórki chwalebnego sezonu 2009, w którym wygrała wszystko co było do wygrania w Hiszpanii i Europie. Trzy takie albumy trafią wkrótce do zwycięzców konkursu, którego jeszcze nie wymyśliłem, ale zrobię to do końca ten blogonotki. Teraz o tym o co będziecie walczyć. Na pewno jest to pozycja obowiązkowa dla każdego kibica Barcelony. Czy dla kibiców innych drużyn, niekoniecznie lubiących Barcę, zmęczonych jej dominacją w futbolu i wszechobecnością w mediach? Tylko dla tych, którzy chcieliby odrobinę zgłębić filozofię tego niezwykle udanego projektu, jakim jest oparta na wychowankach drużyna. Tym, którzy chcą zrozumieć jej sukces, poznając osobowość tworzących ją ludzi, ich podejście do życia i zawodu. Tak naprawdę wypowiedzi zawodników nie są to głosami z szatni, ale z programu Hat Trick w hiszpańskiej telewizji TV3, w którym kolejka po kolejce, sezon po sezonie Messi, Xavi, Iniesta i spółka zwierzali się prowadzącym ze swego podejścia do sukcesów, porażek, roli w drużynie etc, mówili o koleżeństwie, mentalności, charakterze. Prowadzący program wybrali to co najciekawsze. To co uderza najbardziej po zajmującej nie więcej niż kilkanaście minut lekturze to skromność wszystkich co do jednego tych wielkich piłkarzy. Leo Messi sam się sobie dziwi, że zdobywa tyle bramek, mówi, że to nienormalne i dodaje, że mając za plecami takich piłkarzy jak Andres Iniesta, Sergio czy Xavi to prawdziwy luksus, a każdy gol do osiągniecie całej drużyny, Iniesta twierdzi, że dziennikarze przesadzając, pisząc jak jest dobry, Xavi przyznaje, że na boisku jest całkowicie uzależniony od kolegów z drużyny. Pedro przypomina, że Tercera Division nie strzelał goli, w Primera owszem i to dużo, bo podań jakie dostaje od kolegów po prostu nie da się zmarnować. I tak przez 160 stron, po których człowiek czuje się trochę tak jak po sushi – niby pochłonął kilkanaście smakowitych kawałków, ale nadal jest głodny. Najciekawsze są anegdoty o każdym z za wodników, umieszczone pod koniec książki, niestety, o każdym z nich tylko jedna. Nie wiedziałem np. że Gerard Pique zadebiutował w Barcy meczem z Wisła Kraków (13 sierpnia 2008 w eliminacjach Ligi Mistrzów), wprawiając przy tym we wściekłość Pepa Guardiolę. Siedział bowiem na ławce i będąc pewnym, że już nie wejdzie zdjął buty i koszulkę. Tymczasem okazało się, że musi pilnie zastąpić kontuzjowanego Daniego Alvesa… – O matko, jaki wściekły był Pep! U niego trzeba zachowywać najwyższą koncentrację i na boisku i na ławce – stwierdził Pique. Dla znających Crackovię, czyli satyryczny program o lidze hiszpańskiej smakowita będzie anegdota, o tym jak Carles Puyol zgodził się przyjść do Hat -tricka pod warunkiem, że zaproszony zostanie również aktor, który go niemiłosiernie parodiuje w Crackovii, wmawiając m.in. że Puyol jest zakochany w owcy, która trzyma w domu i co z tego wynikło z tego spotkania. Dowiecie się, który z gwiazdorów odpowiada za podlewania murawy Camp Nou przed każdym meczem: biega trochę z piłką i decyduje czy trzeba włączyć zraszacze. Ten sam niezwykle znany osobnik jest z zamiłowania… grzybiarzem! W programie poddano go testowi, który przeszedł perfekcyjnie, odgadując wszystkie gatunki grzybów (ciekawe ilu piłkarzy na świecie potrafi odróżnić borowika od muchomora?). Leo Messi wyjawił pochodzenie swego, nieargentyńskiego imienia, zdradzając, że jego rodzice jeszcze w urzędzie stanu cywilnego kłócili się jak ma mieć na imię. A Bojan opowiedział, dlaczego rodzice nie pozwalają mi rozmawiać na lotniskach przez komórkę, ani słuchać muzyki. Najbardziej wzruszającą historię opowiedział jednak Gabriel Milito. Jak mówiłem, trzy albumy są do wygrania. Trzeba tylko… prawidłowo wytypować cztery czekające nas wkrótce jeden o drugim mecze Barcelony z Realem Madryt. Uwaga, typować wolno tylko posiadaczom stałych kont! Typy proszę proponować w komentarzach wg wzoru: Grand Derbi: Real Madryt – FC Barcelona Puchar Króla: FC Barcelona – Real Madryt Liga Mistrzów 1: Real Madryt – FC Barcelona Liga Mistrzów 2: FC Barcelona – Real Madryt Jeśli zwycięzców będzie więcej niż trzech, przeprowadzę losowanie. Jeśli nikt nie wytypuje trafnie, wygrają ci, którzy będą najbliżej, albo chociaż dobrze obstawią wygranego (ew. remis). Myślałem o konkursie literackim na temat: mój ulubiony zawodnik Barcy i dlaczego? ale żal mi było wykluczać osób, które nie są fanami Katalończyków, nie lubią żadnego z zawodników, a książkę chcą wygrać dla kumpla lub dziewczyny;) Typować można do piątku do 23.55, byle pod tą notką. Powodzenia!       Powiązane wpisy: Nie zepsujcie Barcelony! Grand Derbi dla Pajaca Barcelońskie dziady i inne historie Tajemnica Can Ferran 