Złożony niemocą mecz z San Marino oglądałem z łoża boleści zamiast z trybuny prasowej, ale nawet w telewizorze zorientowałem się, że w pewnym momencie usłyszałem doping dla gości. Byłoby to nawet ujmujące, gdyby publiczność na Stadionie Narodowym chciała docenić ambicję bankowców, urzędników skarbowych, barmana, właściciela siłowni, pracownika firmy meblarskiej etc, którzy dzielnie stawili opór niedawnemu uczestnikowi Euro 2012, mało tego mało co nie zdobyli pierwszego gola od czterech lat. Niestety doping dla San Marino był szyderą wymierzoną w reprezentantów Polski, którzy rzeczywiście – jak to ujął Kamil Glik – dali dupy z Ukrainą. Ale akurat z San Marino wykonali swoje, niewdzięczne zadanie. Obyło się bez ręki Jana Furtoka, obrony karnego przez Łukasza Fabiańskiego, zrobili co musieli, choć pewnie każdy wolałby po Ukrainie wrócić do domu. Może i nie zasłużyli sobie na takie traktowanie jakiego zaznają od swoich kibiców polscy siatkarze, którym wybaczana jest każda porażka, którzy słyszą „Polacy, nic się nie stało” nawet jeśli prowadzili 2:0, mieli piłkę meczową, a jednak wtopili. Ale siatkarze mogą też rzucić na stół worek medali z największych imprez, dla naszych piłkarzy sukcesem jest sam awans. Ale szydera z własnych zawodników, nawet jeśli zawodzą, dają z siebie za mało jak z Ukrainą czy Czechami na Euro 2012, jest dla mnie czymś niepojętym. Darek Tuzimek nazwał to na swoim blogu wręcz wieśniactwem i przegięciem. To niezrozumienie tego po co przychodzi się na mecz. Uważam, że Waldemar Fornalik zrobił krzywdę Marcinowi Wasilewskiemu, wypuszczając go w takim meczu (a zwłaszcza po takim meczu) na kilka minut, żeby dociągną do 60. występu w kadrze i wstąpił do Klubu Wybitnego Reprezentanta (inna rzecz czy ten klub ma jeszcze sens). Słusznie stwierdził gdzieś Wojtek Kowalczyk, że Wasyl powinien zagrać w kadrze jeszcze jeden mecz – pożegnalny, wraz z Jerzym Dudkiem przeciwko Liechtensteinowi. Ale wygwizdanie Wasyla przez własnych kibiców było czymś haniebnym. Ten facet wchodził na murawę z orłem na koszulce, tym samym, którzy gwiżdżący mieli na szalikach, czapkach, flagach. Co za ironia, że w mieście akurat pojawiły się plakaty z jego wizerunkiem i tytułem filmu „Będziesz legendą”. Nie w Polsce, Wasyl.   Nie tylko o mecz z Ukrainą, ale o kibicowanie reprezentacji na Stadionie Narodowym w ogóle. Na Euro 2012 szaleństwa nie było, ale i wpadek. Kibice podpadli mi jeszcze z Portugalią, kiedy zamiast docenić, że gra przed nimi jeden z najlepszych piłkarzy świata, gwizdali na Cristiano Ronaldo. Sytuacja powtórzyła się podczas meczu z Portugalia – Czechy. Z Ukrainą raziło mnie już nawet nie gwizdanie na własnych, nieporadnych piłkarzy ale po prostu brak dopingu. Takiego zwykłego. Jak stwierdził dobitnie na antenie TOK FM Jan Krzysztof  Bielecki żenujące było, że 57 tys. ludzi zostało przekrzyczanych przez dwa tysiące Ukraińców. Były premier przytomnie zauważył, że byłoby to nie do pomyślenia na meczu ligowym, gdzie struktura kibiców jest zupełnie inna niż na meczach reprezentacji. - Na kadrę – jak powiedział kiedyś były irlandzki pomocnik Roy Keane - przychodzą ci, którzy jedzą kanapki z krewetkami. Na spotkaniach ligowej jest dużo młodzieży. Czasem zapiekłej, czasem przekraczającej reguły gry. Ale oni nigdy by nie wymiękli. Nie chcę wymieniać klubów, ale do głowy przychodzą mi przynajmniej trzy, których fani nigdy nie wymiękają. Nawet przy wyniku 1:3 krzyczeliby tak, jakbyśmy wygrywali. Ci z krewetkowymi kanapkami przyszli jak do teatru, a że w teatrze było słabo, to się poddali i tylko zagwizdali na koniec meczu. A mi marzą się mecze reprezentacji (ligowe zresztą też) z kibicami nie ciągnącymi oprawę bez względu na wydarzenia na boisku. Okej, ten nieustanny doping, czy nasza drużyna prowadzi 2: czy przegrywa 0:2 i właśnie traci mistrzostwo pewnie jakoś tam pomaga zawodnikom, atmosfera jest świetna. A jednak wolałbym żeby reagowali huraganowym dopingiem, gdy nasi  prą do przodu, wzdychali całymi sektorami, gdy piłka trafi w słupek, lub minimalnie go minie. Gwizdali przeraźliwie gdy tylko rywal znalazł się przy piłce. Gdyby tak było z Ukrainą, może nasi nie zostawiliby gościom aż tyle miejsca, doskakiwali natychmiast z mordem w oczach, bo przy takich trybunach inaczej nie wypada. Ostatnio coś takiego widziałem w Podgoricy. Tam ten szaleńczy doping aż niósł piłkarzy Czarnogóry, aż przekraczali oni własne bariery, mówię o tych, mniej utalentowanych od Stevana Joventića czy Mirko Vucinića. Pewnie to pozwoliło im właśnie  znów zremisować z Anglią. Oczywiście nie ma tu na myśli petard rzucanych w Przemka Tytonia, ale atmosferę iście ze stambulskich stadionów, gdzie przyjezdni po wyjściu na murawę natychmiast chcą wracać do domu, a miejscowi zaczynają czuć krew i mogą umieć mniej od swoich rywali, ale na pewno im nie odpuszczą. Krewetkowym skrytożercom stanowcze na trybunach mówię stanowcze „nie!” Szyderę róbcie sobie w pubach i przed telewizorem, ale jeśli ktoś idzie na reprę na trybuny niech jednak pewien kodeks zachowań obowiązuje!  ﻿﻿﻿﻿﻿﻿﻿﻿﻿  Powiązane wpisy: Katarskim skrytożercom polskich talentów mówimy nie! Majewski za Obraniaka? Nie tylko ambicja i jeżdżenie na dupach Zmieniamy selekcjonera? 