Afera z prawdziwą ceną, jaką FC Barcelona zapłaciła za Neymara, która zmiotła z funkcji prezydenta klubu Sandro Rosella jest arcyciekawa z bardzo wielu powodów. Np tego, że głośno było o niej w świecie jakby z urzędu rezygnował premier lub prezydent liczącego się państwa. Taka jest jednak globalna potęga futbolu, gdzie FIFA urasta do supermocarstwa dysponującego odpowiednikiem broni atomowej w postaci praw organizacji mistrzostw świata. Kiedy te prawa ostatnio rozdawała, do gabinetu Seppa Blattera pielgrzymowali prezydenci Putin, Obama i Książę Karol z Davidem Beckhamem, o pomniejszych politykach nie wspominając. Niesamowite jest i to, że do upadku Rosella przyczynił się zwykły socio Barcelony, niejaki Jordi Cases, człowiek mający na Twitterze zaledwie 3 000 followerów. Nie spodobało mu się, że szczegóły transferu Neymara zostały ukryte za klauzulą poufności. Złożył skargę przed sądem, sugerując możliwość przywłaszczenia 40 mln euro. Prokuratura zareagowała natychmiast, domagając się od klubu przedstawienia wszelkich umów związanych z transferem brazylijskiego piłkarza. Rosell zrezygnował nim sąd zdążył rozpatrzeć sprawę, a jego następca, Josep Maria Bartomeu ujawnił na konferencji prasowej, że sprowadzenie brazylijskiej gwiazdy kosztowało tak naprawdę nie 57 mln euro ale 86 mln. Szalenie ciekawe jest wyliczenie tego, co zrobiło 30 mln różnicę. Złożyły się na to: @ zwyczajowa premia dla zawodnika za podpisanie kontraktu (10 mln euro) @ zwyczajowa prowizja agenta @ kwota za prawa marketingowe do wizerunku Neymara (zawarta z Neymar Sport Marketing Limited – 650 tys. rocznie) @ umowa z ojcem Neymara, który zobowiązał się wyszukiwać talenty dla Barcelony (ukryta dodatkowa opłata dla rodziny gwiazdora – 330 tys. rocznie, Barca ma przecież wystarczająco sprawny skauting) @ umowa między klubem Neymara, Santosem i Barceloną, na mocy której Katalończycy zapewnili sobie za 8 mln euro prawo pierwokupu trzech uzdolnionych młodych piłkarzy (rodzaj ukrytej dodatkowej opłaty za piłkarza, bo Barca ma wystarczająco dużo własnych uzdolnionych wychowanków) @ umowa między fundacją Barcelony i fundacją piłkarza N N (zawarta jeszcze w 2011 roku, kolejna ukryta opłata dla zawodnika, Barca zapłaciła już 10 mln euro, do zapłacenia jest jeszcze nieznana kwota) @ dwa mecze towarzyskie między Barcą, a Santosem („El Mundo Deportivo” twierdzi, że z ich powodu do ceny piłkarza należy doliczyć jeszcze 9 mln euro, Barca twierdzi, że byłoby tak, gdyby mecze się nie odbyły). A przecież dojdą jeszcze podatki od tych wszystkich operacji finansowych, ubezpieczenie zawodnika, jego pensja etc, etc I tu dochodzimy do mechanizmu dzisiejszych transferów, co czyni sprawę najciekawszą. Właściwie każda z tych dodatkowych opłat jest dziś sprawą zupełnie normalną i na porządku dziennym. Przecież podawana w mediach kwota transferu zawodnika to nie jedyne pieniądze jakie płaci klub kupujący. Rzadko wypływają kwoty prowizji agentów, ale kiedy już tak się stanie robią piorunujące wrażenie. Zwłaszcza, gdy za transferem stoi Portugalczyk Jorge Mendes, który na transferze Cristiano Ronaldo z MU do Realu Madryt zarobił 10 mln euro, a za pilotowanie sprzedaży Radamela Falcao i Hulka skasował od FC Porto 20 mln. Bez premii dla zawodnika za podpis (tzw. signing on fee) w ogóle do niego nie podchodź! Wie to każdy kto grał w Football Managera;) Taki np. Adnan Januzaj stał się ostatnio rekordzistą pod względem wysokości premii za podpis dla nastolatka – Manchester United zapłacił urodzonemu w Belgii reprezentantowi Kosowa 5 mln funtów. Kluby rywalizujące o pozyskanie zawodnika z innymi klubami, zwłaszcza tymi, których właścicielami są arabscy szejkowie lub rosyjscy oligarchowie często oferują dodatkowe bonusy (za określoną ilość występów, goli, asyst, sukcesy drużyny, awanse do Ligi Mistrzów lub Europy). Niczym wyjątkowym nie jest praca dla najbliższej rodziny (zwłaszcza, jeśli piłkarz jest młody i wskazane, żeby rodzice przenieśli się z nim na Stary Kontynent). Pracę może dostać ojciec czy syn. Pamiętam, że kiedy VfB Stuttgart bardzo chciał pozyskać Arkadiusza Milika, oferował pracę całej rodzinie z narzeczoną włącznie (tzn. oferował narzeczonej, a nie narzeczoną). Dodatkowa opłata w formie meczu? Legia sprzedając Łukasza Fabiańskiego zapewniła sobie wizytę Arsenalu na otwarcie nowego stadionu, Borussia Dortmund grała z Lechem Poznań, a teraz – choć nie było takiej konieczności – agenci Roberta Lewandowskiego zagwarantowali, że mecz towarzyski rozegra w Polsce w przyszłym sezonie Bayern Monachium (choć chyba nie z Lechem). Ukrywanie prawdziwej kwoty transferu – choć go nie pochwalam – nie dziwi mnie. Brzydko jest kłamać, ale ujawnianie prawdy nie leży interesie żadnej ze stron. Chyba nikt z nas nie lubi chwalić się swoimi zarobkami, a już zwłaszcza piłkarze z Ameryki Południowej, którym później porywają członków rodziny. Natomiast władze klubu nie chcą, by wielgachna gaża lub podwyżka któregoś z zawodników zasiała ferment w szatni i obniżyła morale (casus Manuela Arboledy w Lechu), albo co gorsza sprawiła, że podwyżki zażądają pozostali. Z kolei niektórym piłkarzom mogłoby być przykro, że nowy kolega jest droższy od niego – „a właściwie dlaczego, skoro to ja jestem lepszy i bardziej popularny?” Dlatego słuchając kolejnej kwoty, jaką kolejny klub płaci za kolejnego zawodnika pamiętajcie, że waszym oczom ukazał się zaledwie wierzchołek góry lodowej…   Powiązane wpisy: Inwigilacja piłkarzy, czyli ufaj ale sprawdzaj Pep, czyli mistrzostwo świata Bawarczyków! Cesc w Barcy, czyli chocholi taniec Ofiara niedoszłego transferu Kaki 