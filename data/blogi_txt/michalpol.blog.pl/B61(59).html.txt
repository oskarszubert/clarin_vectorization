„Do meczu otwarcia Euro 2012 mniej niż 100 dni, tymczasem nie opada fala typowo polskiego pesymizmu, malkontenctwa i marudzeniem. Nie da się już co prawda narzekać, że nie zdążymy z budową stadionów, albo nie będą się nadawały, bo zazdroszczą nam ich wszyscy w Europie. Portugalczyk Nani, zawodnik Manchesteru United, który na co dzień występuje na słynnym Old Trafford, powiedział mi po meczu z Polską, że na tak pięknym i funkcjonalnym stadionie jak Narodowy jeszcze nie grał. Z kolei Noel Jeffs, który przez 27 lat był menedżerem słynnego stadionu Wembley w Londynie, organizując tam m.in. koncert Band Aid czy finały mistrzostw Europy w 1996 roku dziwił się, że Polacy nie są dumni z tak fantastycznych obiektów i nie chwalą nimi w świecie. Pozostaje niewiara w nasze szanse na samym turnieju. Pora, żebyśmy uwierzyli i w drużynę. Dosyć niewiary w umiejętności piłkarzy i szydery z ich trenera! Mamy świetnych zawodników, którzy byli gwiazdami nawet w drużynach faworytów Euro. A Franciszek Smuda, choć nie jest taktycznym geniuszem na miarę Jose Mourinho i nie wygrałby też konkursu pięknej polszczyzny, futbolową retorykę ma opracowaną do perfekcji. Jak nikt będzie umiał zmotywować chłopaków do walki na tych sześć spotkań turnieju, bo udowodnił to we wszystkich klubach w jakich pracował! Przy wsparciu „najlepszych kibiców świata”, jak pisano o fanach z Polski podczas Euro 2008 czy mundialu w Niemczech dwa lata wcześniej mogą dojść do samego końca i wygrać ten turniej! Przemawiają za tym argumenty nie tylko historyczno- statystyczne”. Powyższy fragment to wstęp do tekstu, którym właśnie zadebiutowałem na łamach Newsweeka. Wiem, że teza iż nasza reprezentacja może powtórzyć sukces Grecji z 2004 roku czy Danii z 1992 może wielu z Was wydać się wielu karkołomna, jeśli nie śmieszna, ale posłuchajcie argumentów: - Od dawna nie wysyłaliśmy na żaden wielki turniej grupy tak dobrych piłkarzy, którzy odgrywaliby tak ważne role w swych zagranicznych klubach. W 2002 w Japonii i Korei byli to tylko Jerzy Dudek z Liverpoolu i para obrońców Schalke 04 Tomasz Hajto i Tomasz Wałdoch. W 2006 i 2008 jasno świeciła wyłącznie gwiazda Artura Boruca, bramkarza Celtiku Glasgow z prowincjonalnej ligi szkockiej. Teraz bramkarzem numer 1 jest Wojciech Szczęsny. Jeśli utrzyma formę, z meczu z Portugalią czy Liverpoolem, rundę grupową możemy skończyć bez straty gola! - Wygląda na to, że Smuda wreszcie znalazł tak długo poszukiwaną parę środkowych obrońców. Damien Perquis po raz pierwszy dowiódł, że jego naturalizacja nie była chybionym pomysłem. Doskonale współpracował z Marcinem Wasilewskim. Ten ostatni, znany był dotąd głównie z bezkompromisowego charakteru i serca do walki, a nie umiejętności „zawiązania krawata nogami”. Jeśli jednak na Euro zagra tak rozsądnie jak z Portugalią, będzie kandydatem na narodowego bohatera, bo kibice pamiętają jak heroiczny bój stoczył o powrót do futbolu po złamaniu w drobny mak kości piszczelowej. - Tercetu z Borussii Dortmund – Robert Lewandowski, Kuba Błaszczykowski i Łukasz Piszczek - mogliby nam pozazdrościć trenerzy właściwie wszystkich drużyn na Euro 2012. Od 11 grudnia Borussia nie strzeliła gola, przy którym udziały nie miałby któryś z Polaków. „LewanGOLski”, jak go ochrzcili kibice z Dortmundu z 16 golami to czołowy snajper nie tylko Bundesligi, ale Europy. Doliczając do tego osiem asyst wykreował w sumie w tym sezonie dla swego zespołu aż 24 z 50 zdobytych goli! Lepsi od niego są jedynie Cristiano Ronaldo (30 + 7), Leo Messi (27 goli + 8 asyst) oraz dwaj Holendrzy – Robin van Persie z Arsenalu (24+7) i Klaas-Jan Huntelaar z Schalke (18+8 – chwilowo ranny). - Błaszczykowski to najlepszy obecnie piłkarz Borussii i jej prawdziwy lider, a przy tym skutecznie wygryzł gwiazdę reprezentacji Niemiec, Mario Goetze (rzadka rzecz w przypadku Polaka). O Piszczku trener mistrzów Niemiec, Juergen Klopp mówi, że jest najlepszym prawym obrońcą świata i nie zamieniłby go nawet na Dani Alvesa z Barcelony, bo Brazylijczyk spisuje się równie dobrze w ofensywie, ale broni gorzej niż Polak. A w polskiej ofensywie straszy jeszcze Ludovic Obraniak, który po transferze z Lille do Bordeaux znajduje się w kapitalnej formie. Na Euro 2012 zagra 15 najlepszych drużyn Starego Kontynentu i Polska, która w rankingu UEFA zajmuje dopiero 28 miejsce. Ale to może okazać się atutem. W 1992 roku reprezentacja Danii nie przeszła nawet eliminacji, a do gry na mistrzostwach Europy w Szwecji została zaproszona po dyskwalifikacji ogarniętej wojną Jugosławii. Duńscy piłkarze zlecieli się na zgrupowanie w ostatniej chwili już z wakacji. Ponieważ absolutnie nikt na nich nie stawiał, a rywale nie doceniali, grali bez presji i zaszli aż do finału, w którym wygrali z faworyzowanymi Niemcami. Polacy presję czuć będą tylko podczas meczów grupowych. Po awansie turniej zacznie się dla nich od początku. Wówczas nie będą mieli nic do stracenia, a pod presją oczekiwań znajdą się ich rywale. Europa obejrzała podobny scenariusz na 2004 roku, kiedy tytuł zdobyła Grecja, sklecona przez trenera Otto Rehhagela z rezerwowych zawodników europejskich klubów, którzy nic nie musieli, a tylko mogli. Przyznajcie państwo szczerze, pamiętacie nazwisko któregoś z greckich herosów? Może Angelosa Charisteasa, którego gol najpierw wyeliminował obrońców trofeum, Francuzów, a w finale dał zwycięstwo z Portugalią. I tu dobra wiadomość: Charisteas pojechał na turniej jako rezerwowy Werderu Brema. W kadrze Polski też znajdzie się piłkarz, który grzeje ławę w tym klubie – wracający do formy po półtorarocznej kontuzji Sebastian Boenisch   Na stronie sport.pl można wypełnić wyniki wszystkich meczów grupowych Euro 2012, z których ułoży się dalsza drabinka turnieju. Stawiam, że Polska zajmie pierwsze miejsce w grupie. W ćwierćfinale na Stadionie Narodowym zagramy wówczas z drugą drużyną grupy B, czyli Holandią (bo pierwsi będą pewnie Niemcy). „Pomarańczowi” to wicemistrzowie świata, ale często zdarza im się zlekceważyć rywala. Na Euro 2008 rozgromili w grupie Włochy (3:0), Francję (4:1) i rezerwowym składem Rumunię (2:0), by w ćwierćfinale ulec ambitnej, zmotywowanej Rosji. W dodatku często się kłócą. Wesley Snjeider znów nie będzie chciał podawac do van Persiego, a Arjen Robben do kogokolwiek i sensacja gotowa. W półfinale powinniśmy trafić na Anglię (wypaleni Hiszpanie już odpadną z turnieju), którą do tego czasu pewnie wstrząśnie kilka skandali obyczajowych, a Wayne Rooney tradycyjnie będzie zawieszony za czerwoną kartkę. W finale w Kijowie, gdzie trybuny na pewno będą wspierać reprezentację Polski, a nie Niemiec, wszystko może się zdarzyć. Polska nigdy jeszcze nie wygrała z Niemcami, lepszy moment niż finał mistrzostw Europy już się nie zdarzy! No i co, aż takie footbal fiction? Odrobinę wiary w chłopaków!   Powiązane wpisy: I po Euro 2012… Vlog. Łoże Smudy, czyli kulisy bazy repry na Euro 2012 Blogiem z losowania Euro 2012 Euro 2012 zrobimy razem z Niemcami? 