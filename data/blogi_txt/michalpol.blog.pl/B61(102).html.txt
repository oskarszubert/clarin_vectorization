Czyż mogłem przypuszczać, że już pierwszego dnia igrzysk dane mi będzie wziąć do ręki i zawiesić sobie na szyi pierwszy polski medal olimpijski? W życiu! Co prawda bardzo liczyłem na Sylwię Gruchałę, która zapowiadała, że to jej ostatnie igrzyska, wywróciła do góry nogami całe życie, podporządkowując wszystko temu startowi, zmieniła trenera, przeniosła z Gdańska do Warszawy, zerwała ze światem celebrytów i „Tańcem z Gwiazdami”. Niestety przegrała w pierwszej walce turnieju olimpijskiego, a ja nawet na nią nie dotarłem, ponieważ zupełnym przypadkiem trafiłem po drodze na pierwszą konkurencję w programie igrzysk – strzelectwo (nie będę ściemniał, po prostu mieszkamy dwa przystanki autobusowe od Royal Artillery Barracks), a tam poznałem inną Sylwię i… utknąłem na parę godzin.    Były to drugie zawody strzeleckie jakie widziałem w życiu. Pierwsze – w 2000 roku na igrzyskach Sydney, gdzie Renata Mauer zdobyła drugi złoty medal po igrzyskach w Atlancie. Strzelnica w Londynie mieści się w barakach, które wyglądają tak, jakby spadły na ziemię z kosmosu. Gdy wszedłem, sala pełna była Chińczyków, wzdychających z uniesieniem oooooooh! po każdym strzale Polki i swoich zawodniczek, nie szło rozeznać czy z zachwytu, że Polka słabo, czy w panice, że Polka dobrze. A Sylwii szło rewelacyjnie. Po wygranych kwalifikacjach, w których tylko raz nie trafiła dychy, walczyła praktycznie tylko z dwiema Chinkami. Wszystko szło idealnie do ósmego strzału, w którym trafiła 9, a Chińczycy znów wydali to samo westchnienie co zwykle, ale ich zawodniczka, Siling Yi wyprzedziła Polkę. Po następnym strzale Sylwia spadła na trzecie miejsce za Dan Yu, ale ostatnim niemal perfekcyjnym strzałem wróciła na drugie podium.   Po dekoracji i konferencji prasowej – nim zniknęła na trzy godziny na kontroli dopingowej – okazała się niezwykle równą dziewczyną, nie tylko dlatego, że sama zaproponowała, żebym zawiesił sobie jej medal na chwilę. Opowiadała, że nie umie wysiedzieć w domu na miejscu, a strzelanie to nie jej jedyna pasja (lubi strzelać z karabinu snajperskiego i umie trafić w 10-groszówkę z 300 m, lubi „grzebać w samochodzie”, dwa razy sama wymontowała i wstawiła nową skrzynie biegów, kręcą ją samochody rajdowe WRC i zdążyła już parę razy poszaleć na szutrze. Tu opowiada o walce o medal, walce z samą sobą: Bogacka: przed startem oglądałam w internecie medale i mówiłam ”Boże, jakie one są śliczne”   Spotkałem też grupkę kibiców Sylwii z Polski, w koszulkach „Kocham Polskę za Sylwię Bogacką”, którzy w hali przekrzykiwali dominujących fanów z Chin, wspierając Polkę, czym ją wzruszyli, bo jak nam powiedziała, zawsze na strzelnicy jest sama jak palec i w kompletnej ciszy. trochę o nie opowiedzieli. Np. że Sylwia to zadziora. Wiedzieliśmy, że da power na sam koniec! Jest delikatna, ale ma w sobie lwi pazur i zawsze walczy do końca. A co najlepsze, że sukces Sylwii to niespodzianka, bo jej koronna konkurencja – karabinek pneumatyczny z trzech pozycji – dopiero 4 sierpnia!﻿    Powiązane wpisy: Srebro Małysza. Aż czy tylko? Vlog sprzed wioski olimpijskiej: smuta bezmedalowa Bakero: ta Barca lepsza od mojej Na Małysza, czyli Polak potrafi 