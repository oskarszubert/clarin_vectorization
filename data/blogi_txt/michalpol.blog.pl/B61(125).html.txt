Wielkie wzmożenie wywołał w środowisku piłkarskim transfer Bartosza Bereszyńskiego z Lecha Poznań do Legii Warszawa. Rzeczywiście przejście z klubu, którego jest się wychowankiem do drużyny największego, najbardziej znienawidzonego rywala to rzadka rzecz, nie tylko w Polsce. W dodatku przejście bezpośrednie, bez okresu gry w innych klubach jak np. było w przypadku byłej gwiazdy Liverpoolu, Michaela Owena do Manchesteru United, a i jego kibice The Reds wymazali ze swoich serc. Nie trzeba być wychowankiem, żeby takim ruchem wywołać wściekłość fanów. Bereszyński nie zdążył jeszcze stać się ikoną Lecha na miarę Fernando Torresa w Liverpoolu, ale zapewne gdyby jacyś kibice Kolejorza mieli koszulki z jego nazwiskiem, pewnie już dawno byłby z nich popiół, jak po odejściu El Nino do Chelsea. Na klubowej mapie Polski animozji jest mnóstwo, nienawidzą się kibice Arki Gdynia i Śląska Wrocław, ŁKS i Widzewa, Lechii Gdańsk i Cracovii, Cracovii i Wisły etc. Na szczęście wrogość kibiców Legii i Lecha nie skutkuje czyjąś śmiercią jak w przypadku krakowskich klubów przynajmniej raz do roku. Ale gdy z kolei niechęć między Widzewem a Legią wyblakła wraz z powstaniem przepaści finansowo-sportowej, to właśnie rywalizacja kibiców Kolejorza i Legii, dwóch wielkich rywali do mistrzostwa Polski stała się w ostatnich latach najbardziej spektakularna. Reakcje kibiców Lecha są dla mnie w pełni zrozumiałe i uzasadnione. Mają wilcze prawo bluzgać i wygrażać na forum Wiary Lecha od zdrajców, dziwek, Judaszów, cweli. Przychodzi tym łatwiej, że w internecie jest się anonimowym. Okej, niech układają piosenki w rodzaju Każdy z nas to wie / Bereś Judaszem jest / Śmieciu zdradziłeś klub / Nigdy nie wrócisz tu / Weź dziwko idź w piz…u! i informować, że Bóg wybacza, my nie, z czego zawodnik pewnie doskonale zdaje sobie sprawę. Nie jeden zawodnik już podobną deklarację słyszał i spotkał się z publicznym linczem, nie tylko Ashley Cole przechodząc z Arsenalu do Chelsea, ale żeby nie daleko szukać także i jedna z największych gwiazd Lecha w historii, Mirosław Okoński, gdy zdecydował się (bynajmniej nie przymuszony ani nie porwany via wojsko wbrew własnej woli) na odejście do Legii, lżony i obrzucany jajkami, a później został przyjęty jak syn marnotrawny  – co przypomina w ciekawym wpisie na blogu mój redakcyjny kolega z Poznania i autor książki „Okoń”, Radek Nawrot.   Czy dziś na forum ujawniono by jego numer telefonu, jak w przypadku Bereszyńskiego, żeby wściekłe kibolstwo mogło mu bezpośrednio nabluzgać? Oczywiście pisząc o prawie kibiców do gniewu nie miałem na myśli ataku na prywatną komórkę ani gróźb karalnych w rodzaju: Życzę ci, żeby cię ktoś zerżnął w ciemnej bramie przecwelona dziwko, zapowiedzi, że najbliższe pół roku w Poznaniu będzie dla niego piekłem, ktoś mu połamie nogi w Młodej Ekstraklasie oraz spuści wp… by w przyszłości kolejny wychowanek ze strachu nawet nie pomyślał o takim rozwiązaniu… To właśnie jest dla mnie kibolskie zwichnięcie. Jednocześnie uważam, że Bereszyński ma prawo mieć gdzieś te wszystkie opinie (łącznie z życzliwymi 250 sms’ami, z którymi nie zamierza nic robić) i ma prawo pełne podjąć taką, jaką uzna za najlepszą dla swojej kariery i swego rozwoju. Wpisuje się on w ogólny trend. Czy nam się to podoba czy nie, futbol to taki sam zawód jak każdy inny. Przywiązanie, tradycja, herb, lokalny patriotyzm, lojalność wobec klubu i jego kibiców ważne były w przeszłości, nawet najważniejsze, ale już nie dziś. Przestały być czymś, czym klub mógł przytrzymać zawodnika, choć inni oferowali znacznie lepsze pieniądze i perspektywy odniesienia sukcesu. Przekonuje się o tym boleśnie co sezon Arsenal, przekonał się i Lech. Jeszcze parę lat temu transfer klubowej ikony i kapitana jak Robin van Persie do drużyny głównego rywala byłby nie do pomyślenia. Thierry Henry pewnie głośno by wyśmiał propozycję z Manchesteru United. RVP uznał, że jeśli chce wreszcie zdobyć jakiś tytuł, musi odejść na Old Trafford. Lech, który stracił właśnie wychowanka i być może w podobny sposób straci kolejnych, pokazał, że mentalnie tkwi jeszcze w czasach minionych, zaludnianych przez piłkarzy jak Piotr Reiss, który nigdy by nie przyjął oferty Legii, Alessandro del Piero i Gianluigi Buffon, którzy gotowi byli grać w zdegradowanym Juventusie w Serie B, Francesco Totti, który w barwach Interu czy Juve być może miałby na koncie więcej scudetto a może i triumf w Lidze Mistrzów, Paolo Maldini, Ryan Giggs, Paul Scholes… Nie ma już tych czasów kiedy Once a blue znaczyło Always a Blue. Wayne Rooney pokazał, ze sam zaszczyt gry dla drużyny, której kibicowało się od dziecka i której jest się wychowankiem to za mało, żeby zostać w klubie na zawsze. Lech nie może liczyć, że jego zdolni wychowankowie będą się w życiu kierować wyłącznie przywiązaniem do barw. Muszą mieć jeszcze wyraźne perspektywy rozwoju, wsparte rozsądnym planem finansowym. W Legii najwyraźniej je dostał. Legia starała się o niego od dawna, Jan Urban dostrzega w nim duży potencjał i spokój w grze, Bereszyński widzi zaś jak bardzo trener legionistów stawia na młodzież. Sam piłkarz mówi, że nie czyje się zdrajcą, ale po prostu profesjonalnym zawodnikiem i chce się dalej rozwijać. Na tym właśnie polega dziś profesjonalizm w futbolu, bez względu na to jak bardzo tęsknimy za tym, jak wyglądał kiedyś. Teraz pytanie jak ów profesjonalizm pojmują kibice Legii. Czy Bereszyński powtórzy się los Pawła Kaczorowskiego, nigdy nie zaakceptowanego na Łazienkowskiej chórzysty? Czy zostanie zaakceptowany, wyznaczając trend innym młodym polskim piłkarzom szturmującym Ekstraklasę, zmuszając wszystkie kluby do zmiany filozofii traktowania wychowanków?﻿ Powiązane wpisy: Gwiżdżą? A niech gwiżdżą! Legia powinna puścić mecz Wiśle jak Lazio Interowi? Wyjdą, nie wyjdą? Legia osłabia (siebie też) 