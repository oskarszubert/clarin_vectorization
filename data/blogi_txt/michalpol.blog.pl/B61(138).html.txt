 Oczywiście Luis Suarez przegiął wpijając zęby w przedramię Branisława Iwanovića w niedzielne popołudnie. Oczywiście zdaje sobie z tego sprawę: przeprosił już piłkarza Chelsea telefonicznie, z pokorą przyjął grzywnę od Liverpoolu i zapowiedział, że przekaże na cele charytatywne, skruszony (szczerze czy nieszczerze) czeka na karę zawieszenia (bukmacherzy stawiają, że raczej na 7 meczów niż 5). Oczywiście to nie jego pierwszy wybryk na boisku ale kolejny z całej serii: dopiero co w meczu reprezentacji Urugwaju walnął obrońcę piąchą w twarz, jeszcze w czasach gry w Ajaksie pobił się w szatni z Albertem Luque (dziś kumplem) i ugryzł Otmana Bakkala z PSV (więc już wtedy żeby go świerzbiały – dostał wówczas 7 meczów zawieszenia). Na Wyspach zasłynął aferą z rasistowską obelgą pod adresem Patrice’a Evry, choć żadnym rasistą nie jest, ot, boiskowa wymiana uprzejmości: złośliwe negro na równie pogardliwe sudaco (Amerykańcu południowy). Ale i odmową podania ręki Francuzowi gdy znów się spotkali na boisku. A także kilkoma próbami wymuszenia karnych i wolnych, pokazaniem środkowego palca kibicom Fulham. Ale – o czym nie można zapomnieć – fantastyczną, przebojową grą, finezją, cudownymi podaniami i przede wszystkim gradem goli. To nie przypadek, że o tytuł Najlepszego Piłkarza kończącego się sezonu może z nim rywalizować tylko magiczny (zwłaszcza w końcówce) Garteh Bale. To nie przypadek, że stracił na chwilę rozum i ugryzł Ivanovića w tym samym meczu, w tórym jego gol i asysta uratowały Liverpoolowi punkty.  ﻿Wszystko te występki Suareza biorą bowiem z tego, że jest on – jak nazywają takich typków w Urugwaju – picaro. Opisał to w świetnym tekście Paweł Wilkowicz na łamach Rzeczpospolitej przed meczem ubiegłorocznym Polska – Urugwaj. Picaro to drań, ale taki z powieści łotrzykowskich: trudno go nie lubić, choć się ciągle ociera o kryminał i lekceważy wszystkie normy. Oszukuje, czaruje, idzie w zaparte, nawet jak go złapią na gorącym uczynku. Złapany za rękę przekonuje, że to nie jego ręka. Wszystko zrobi, żeby jego było na wierzchu. Jak przeprasza, to i tak swoje wie. Kto go dobrze traktuje, nie musi się niczego bać. Ale niech mu ktoś nadepnie na odcisk. Picaro jest niskiego pochodzenia, bezczelny, pokłócony z niesprawiedliwym światem i nigdy się nie zmienia. Kto się urodził picaro, ten umrze picaro, choćby sobie wywojował bogactwo i sławę. Latynosi takich awanturników uwielbiają. Reszta świata, zwłaszcza zachodniego – tylko jeśli ma ich po swojej stronie. I dlatego Luis Suarez wszędzie, gdzie się pojawiał, dzielił.  (…) Suarez to jedno z sześciorga dzieci portiera Rodolfo i jego żony Sandry. Wychowywał się na ulicy. Jak wspomina jego starszy brat Paolo, gwiazda ligi Salwadoru, grali na byle czym i przerywali tylko na jedzenie, o ile jedzenie było. Ojciec szybko porzucił rodzinę, matka wynajmowała się do sprzątania, żeby w domu były jakieś pieniądze, ale od głodu ratowała ich tylko babcia. Jak wspominał kiedyś Suarez, początkowo nawet nie wiedział, że w piłkę gra się na czymś zielonym. A pierwsze korki na własność dostał jako 17-latek, w prezencie od narzeczonej, dziś żony – Sofii. To ona go uratowała dla futbolu i pokazała, jak może wyglądać dom (…) Jak można nie lubić Luisa Suareza (odkładając na bok kibicowskie animozje i zaszłości), który tak często daje nam okazje to tworzenia memów, kłótni, sporów, ale przecież i zachwytów grą, a przede wszystkim serduchem do futbolu. Owszem, wielokrotnie nas wkurza, ale jest w tym coś wkurzrzrzu na klasowego rozrabiakę przez którego wygłupy kazano nam zostać w szkole godzinę dłużej. Który czasem wali nas z zaskoku w kark i ucieka zanosząc głupawym śmiechem, ale generalnie z wielu innych względów cieszymy się, że chodzi z nami do klasy. Problem z Suarezem dobrze definiuje pamiętne wybicie piłki ręką z bramki w meczu Urugwaj – Ghana na mundialu w RPA. Byłem wtedy na trybunach stadionu Pretorii, widziałem rozpacz Ghańczyków, ich kibiców i całej Afryki. Ale przecież Suarez poniósł za to karę, wyleciał z boiska, rywale dostali rzut karny, a on nie zagrał w najważniejszym meczu Urugwaju na mundialu – o finał. To zagranie było nie fair, ale nie bezczelna nie fair jak ręka Thierry’ego Henry w meczu z Irlandią o awans na mundial, której sędzia nie zauważył (lub zauważył i puścił).  Dlatego nie zgadzam się z trenerem Evertonu, Davidem Moyesem, że Suarez swoim tanim aktorstwem i prowokacjami odstrasza ludzi od futbolu. Wkurza tak, ale nie odstrasza, wręcz przeciwnie. Kibice innych drużyn mają w nim wymarzonego wroga, antagonistę tak potrzebnego każdej dyscyplinie, świadczą o tym niezliczone przyśpiewki na jego temat jak ta, że he bites, he dives, he hates the Jackson 5 Niech więc odsiedzi nieuchronne zawieszenie, ale niech wraca i nas zachwyca. I wkurza.   ﻿﻿﻿﻿﻿﻿﻿﻿﻿﻿﻿﻿﻿﻿﻿﻿  Brak powiązanych wpisów. 