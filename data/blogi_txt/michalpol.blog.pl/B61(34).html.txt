Zrobiłem jej właśnie to zdjęcie. – Smile! Jesteście w półfinale! – zawołałem, kiedy zareagowała zdziwionym spojrzeniem na błysk flesza. A ponieważ nie byłem w stanie przekrzyczeć wuwzeli, narysowałem palcem uśmiech na buzi i pokazałem na nią. – Nie rób mi zdjęć, bo mój mąż bardzo się wkurzy. A i tak zaraz będzie maksymalnie wkurzony, bo Ghana nie wykorzysta tego karnego i następnych i przegramy – podniosła się z miejsca i wykrzyczała mi do ucha. Chwilę później Gyan trafił w poprzeczkę. Taniec radości odtańczyli z kolei Urugwajczycy i obie drużyny poczęły szykować się do serii karnych. – Skąd wiedziałaś, że nie strzeli? – dopytywałem. – . W karnych jesteśmy do bani. Nie chcę nawet patrzeć na to co się teraz wydarzy – powiedziała odwracając wzrok. – Jak masz na imię? Jeśli się sprawdzi, napiszę o tobie na blogu. – Ye! – odkrzyknęła. –Ye? – Ye. Bo jestem starszą z bliźniaczek – wyjaśniła. Kiedy Gyan od razu w pierwszej kolejce naprawił błąd z ostatnich sekund meczu, pakując piłkę z samo okienko, nie poprawiło jej to humoru. Kiedy Stephen Appiah uderzył równie pewnie, Ye rzuciła: „poczekaj”. Kiedy Fernando Muslera obronił kiepski strzał Johna Mensaha, pokiwała głową. Kiedy po nim równie kiepsko uderzył Dominic Adiyah, ze smutkiem wzruszyła ramionami i wstała, szykując się do wyjścia. Kiedy Sebastian Abreu strzelił na 4:2 dając Urugwajowi awans do półfinału po raz pierwszy od 40 lat, była ze swoją grupą już na dole. Wreszcie dostosowała się nastrojem do całej reszty – wszyscy Ghańcycy schodzili już wtedy z nosami na kwintę. Chłopak, który wcześniej wywijał flagą, zwinął ją w rulon, inny już zmazywał z twarzy czarno-żółto-zielone barwy. Chciałem ją gonić, ale już zniknęła gdzieś w przejściu dla kibiców. A szkoda, chciałem ją zapytać kto zagra w finale, a kto zdobędzie Puchar Świata. Gdzie teraz jesteś, Ye, smutna jasnowidzko z Ghany?     Powiązane wpisy: Vlog z mundialu: finałowe upokorzenie Vlog z mundialu: jak na La Bombonerze Vlog z mundialu: Kto chce bilet na mecz otwarcia? Vlog z mundialu. Los reportera czyli gdzie obejrzałem Niemcy – Anglia 