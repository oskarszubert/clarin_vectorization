Byłem przeciwny wyborowi Waldemara Fornalika na selekcjonera reprezentacji. Ale głównie z powodu okoliczności wyboru, a nie samej postaci trenera, kto wie, może nawet najlepszej z polskich kandydatur, a przynajmniej wzbudzającego szacunek. Niestety niczym grzech pierworodny spada na niego to, że wymyślił go sobie demiurg polskiego futbolu, Antonii Piechniczek i przeforsował, nie oglądając się na żądne tam konkursy ofert, poważne rozmowy z zainteresowanymi kandydatami na temat ich ﻿wizji kadry i gry w trudnej grupie mundialowych eliminacji. Nie dano żadnej szansy Piotrowi Nowakowi, Henrykowi Kasperczakowi czy kto by tam jeszcze chciał, wrzucono na medialny rynek papierowe kandydatury Jacka Zielińskiego, który wcale nie chciał tej fuchy i Jerzego Engela. Nie wspominam już o dogmacie, że trener musi być Polakiem, co uniemożliwiło przekazanie reprezentacji po prostu najlepszemu dostępnemu fachowcowi na rynku, na jakiego byłoby nas stać. Gdyby Piechniczek wymyślił, że selekcjonerem zostanie np. Adam Nawałka, to w środę z Estonią debiutował by Nawałka… Teraz jednak kiedy Waldemar Fornalik jest już selekcjonerem i stoi w przededniu debiutu, nie zmierzam strzelać focha, traktować go złośliwie czy nieuczciwie oceniać jego pracę. Wręcz przeciwnie, życzę mu jak najlepiej, mając w tym ten sam interes, co wszyscy prawdziwi kibice: chcę awansu do mundialu w Brazylii! Nawet kosztem hołdu jaki wymusi na nas wówczas Piechniczek. Proszę bardzo, grupowe wygrane z Anglią i Ukrainą (bez nich awansu nie będzie) są tego warte. Dlatego choć po ostatnich dwóch i pół roku mam już dość meczów towarzyskich naszej reprezentacji, bo absolutni nic z nich nie wynikło dla późniejszej gry o punkty, na ten w Estonii czekam z niezwykłą ciekawością i dlatego przyjechałem do Tallina prosto z igrzysk w Londynie. Oczywiście sam wynik jest sprawą drugorzędną. Na grę w pełni nowego stylu Fornalika przyjdzie nam pewnie trochę poczekać – niestety do pierwszych meczu o punkty, wyjazdowy mecz z Czarnogórą już 7 września. Czasu na obwąchanie się z piłkarzami selekcjoner dostał cholernie mało. W głowach piłkarzy siedzi przecież niepowodzenie na Euro 2012. A przynajmniej mam nadzieję, że siedzi, a nie spłynęło jak po holenderskim piłkarzu, dla którego porażka to nie koniec świata, są przecież sprawy ważniejsze niż futbol, miał być to przecież turniej ich życia. Deklarują, że będą chcieli odbić sobie to ostatnie miejsce w grupie, udowodnić wszystkim, że umieją grać i podziękować awansem kibicom za doping na Euro. Piękne deklaracje, mam nadzieję, że szczere, a nie tylko politycznie poprawne. Fornalik musi im w tym pomóc. Zadanie piekielne trudne. Estonia to jedyne przetarcie przed meczami o stawkę. Fornalik chce wydobyć z drużyny wszystko to co, było dobre u Franciszka Smudy, a parę rzeczy w grze było jednak dobrych, choć trwały krótko, uzupełniając braki. Czy zmieni system gry na 4-4-2, żeby tak bezradnie osamotniony na Euro Robert Lewandowski miał większe wsparcie, a drużyna więcej szans na gole? Do tego debiutant Fornalik będzie musiał postawić na debiutanta Arkadiusza Piecha (debiutanta, bo drugiej połowy sparingu pseudoreprezentacji Polski z pseudoreprezentacją ﻿Bośnią i Hercegowiną nie liczę), co niesie duże ryzyko. Ale takim samym było powierzenie kadry trenerowi Ruchu Chorzów. Może więc warto spróbować, popatrzmy. Na mecz z Estonią Fornalik musi też podjąć dwie brzemienne decyzje: wybrać nowego, lub potwierdzić pozycję starego kapitana oraz zadecydować o obsadzie bramki. Kuba Błaszczykowski Euro 2012 miał średnio udane, choć arcyważną bramkę z Rosją, w dodatku niezwykle piękną, przedłużając nasze szanse na awanas, sprawiając, że kolejny turniej nie zakończył się dla polskich kibiców po drugim meczu i ostatni nie był o honor. Przynajmniej w tym meczu był prawdziwym, podziwianym liderem. Mecz z Czechami nie wyszedł nikomu, w dodatku tuż po nim Kuba rozpętał aferę biletową, na czym ucierpiał jego autorytet. Czy jednak zmiana kapitana w tym momencie nie zaszkodziłaby grupie jaką dostał Fornalik. Gdyby przekazał opaskę np. Marcinowi Wasileskiemu, chyba jedynej postaci w kadrze, która na to zasługuje, być może pokazałby się jako silny szef i oznaczył terytorium, ale miałby w kadrze przed ważnymi meczami przynajmniej jednego sfrustrowanego piłkarza. Dla Kuby byłby to policzek, coś jak kara za niepowodzenie na Euro. Przeraził mnie jego wywiad, aż boje się do niego zagadać, a co jeśli w trakcie rozmowy nie zgodzi się z własnym zdaniem? Nie chcę takiego rozedrganego Kuby na boisku… Błaszczykowski zirytowany na dziennikarzy: Jak mam z wami rozmawiać?   Kwestia bramkarza też może pociągnąć za sobą brzemienne skutki. Smuda zachwiał własną hierarchią i sprzeniewierzył się własnym deklaracjom, że numerem 1 jest Wojtek Szczęsny, nie wstawiając go na powrót do bramki po odbyciu zawieszenia z Rosją. Na mecz z Czechami nie miało to żadnego wpływu, ale na atmosferę w drużynie, na pewno. Z drugiej strony Przemysław Tytoń to jedyny z Polaków, który z Euro 2012 wrócił na tarczy z tarczą. Pamiętam jak przed meczem z Czechami Kuba czy Wasyl deklarowali, że daje im mnóstwo pewności i spokoju z tyłu. Może mówili tak, żeby go wzmocnić, bo wiedzieli, że to on zagra. A może istotnie lepiej współpracuje im się z bramkarzem PSV niż Arsenalu, choć towarzyskie mecze z Niemcami i Portugalią pokazały, że Szczęsny potrafi remisować mecze. No właśnie – mecze towarzyskie. Właściwie każda decyzja Fornalika i Andrzeja Dawidziuka o obsadzie bramki może być dobra i zła zarazem. Dotąd w kadrze rywalizacji o bramkę nie było. Czy sztab znów ustali hierarchię z mocnym numerem 1, czy też pozwoli co mecz rywalizować chłopakom o miejsce do ostatniego treningu? I co jeśli Artur Boruc w końcu znajdzie klub i zasłuży na powołanie? Pamiętam, że jego współpraca z Dawidziukiem zaowocowała fantastycznym występem na Euro 2008. Ale Boruc to sprawa odległa. Pytanie kto zagra z Estonią? I czy ten sam bramkarz będzie bronił z Czarnogórą?  Przed Fornalikiem bezsenne noce…   ﻿  Powiązane wpisy: Lewandowski wywiera presję na Fornalika Kto za Fornalika? Tylko cudzoziemiec! A najlepiej Bielsa:) Po Wembley: skoro selekcjonerem musi być Polak, to zostawmy Fornalika Zibi, plizz! Nie chcemy Fornalika Bis! 