Z żoną selekcjonera powinno być jak z żoną Cezara: kiedy wódz wyrusza ze swymi żołnierzami na kampanię wojenną, nawet mało znaczącą, małżonka powinna pozostać w Rzymie! Takie są światowe standardy. To nie trwające miesiąc mistrzostwa świata, gdzie piłkarze mogą urwać się, by spędzić chwilę z ukochanymi przed półfinałem. Jak selekcjoner ma wymagać od zawodników pełnej koncentracji, maksymalnej mobilizacji  i zaangażowania na zgrupowaniu, skoro sam nie jest w stanie w pełni się koncentrować na zawodnikach i zaangażować w ich przygotowanie? Po to trener reprezentacji Polski kasuje miesięcznie 160 tysięcy PLN, żeby stać go było na wakacyjny wypad z rodzina nie tylko do Egiptu ale nawet na Phuket. Franz nie pojechał do Tajlandii na wakacje, ale do pracy. Skoro zabrał małżonkę, to znaczy, że nie traktuje tej pracy poważnie, a więc i ja nie mam obowiązku poważnie oceniać dokonań jego grajków z Danią, Singapurem i Tajlandią. Uważam zresztą, że Smuda zrobił wszystko rozmyślnie, żeby zdystansować się od bezsensownego wyjazdu w bezsensownym terminie, który mu narzucono wbrew jego woli. Od kiedy się tylko o nim dowiedział, planował podobną hucpę. Najpierw zadeklarował, że zabierze ze sobą po jednym zawodniku z każdego klubu, co byłoby oczywistym nonsensem ze szkoleniowego punktu widzenia. Widocznie ktoś w PZPN uznał, że byłoby to zbyt i czytelne obśmianie całej eskapady i wywarł presję na Franza, żeby zrezygnował z tego pomysłu. No to zabrał żonę. I nie miałbym może pretensji do Franza o obśmianie śmiesznego wyjazdu, gdyby nie to, że niestety na jego zaproszenie w delegacji na wyjazd znalazła się nie tylko żona, ale i… prezes jego ostatniego klubu, czyli Zagłębia Lubin. Jerzy Koziński pojechał tam w roli oficjalnego delegata PZPN, nie pełni w związku żadnej funkcji. Ale za to pojechał z ważna misją. - Jadę do Tajlandii na zaproszenie trenera Smudy i nie robię z tego tajemnicy. Lecę tam po to, aby obserwować zawodników, którzy mogliby wzmocnić nasz zespół – zdradził przed wyjazdem na łamach Dziennika Gazety Prawnej. Czy wyobrażacie sobie ten skandal, wrzawę działaczy PZPN, gdyby Leo Beenhakker zabrał na zgrupowanie do Turcji żonę oraz prezesa Feyenoordu, żeby sobie mógł poobserwować piłkarzy? Albo że Fabio Capello zabiera na wyjazd do Kataru prezesa Realu Madryt, Vicente del Bosque - Besiktasu Stambuł, a Joachim Loew - Austrii Wiedeń, gdzie pracował przed przyjęciem posady w reprezentacji?     Powiązane wpisy: Zmieniamy selekcjonera? Autorzy cytatów: Uratowani! Leo będzie pracował tylko dla Polski! No i straciliśmy Kościelnego 