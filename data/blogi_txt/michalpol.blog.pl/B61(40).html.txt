Co wszyscy zapamiętają z mundialu w Niemczech sprzed czterech lat? Tylko szybko, błyskawiczna odpowiedź! Piszę wszyscy, bo my Polacy oczywiście zapamiętamy perturbacje Polaków i konferencje Pawła Janasa. Ale co zapamięta cały świat?  – Haniebny postępek Zinedine Zidane’a w finale w Berlinie, i długie spekulacje czy Marco Materazzi go sprowokował. Może jeszcze wspaniałą bitwę Niemcy – Włochy w półfinale, trzy żółte kartki Grahama Polla dla Jospia Siminića i cudowny gola Argentyny z Serbią po 27 podaniach. Mundial w Korei i Japonii? Haniebne błędy sędziów. Francja 1998? – Tajemnica Ronaldo finale Brazylia – Francja. 1994? – Pudło Roberto Baggio w finałowej serii karnych, ale czy coś jeszcze? 1990? Claudio Caniggię i Diego Maradonę, którzy ograli Włochów. Itd.  Mundial w RPA zdołał wykreować o wiele więcej historycznych wydarzeń niż wiele poprzednich razem wziętych. Miał np. swoją „ręki Boga” jak w Meksyku w 1986. Za sprawą Luisa Suareza w ćwierćfinale Urugwaj – Ghana, którego zagranie w ostatnich sekundach spotkania uczyniło go wielkim winowajcą i bohaterem w jednym. Bezsensownie zrównywany z oszustem Thierry’m Henrym (a przecież poniósł karę i on – czerwona kartka  i jego drużyna, która musiała bronić karnego), sprawił, że pod wpływem tego incydentu FIFA zmieni przepisy. Miał i mundial w RPA swego „gola-widmo” jak w finale MŚ w 1966 i też akurat w meczu Anglia – Niemcy, ale tym razem na niekorzyść tych pierwszych. Gola, który mógł odwrócić losy spotkania (byłoby 2:2), a może i całego mundialu. I po tym incydencie szykuje się zmiana przepisów. Prezydent FIFA, Sepp Blatter, z którego konferencji prasowej właśnie wyszedłem, powtórnie obiecał, że na kongresie w Cardiff pod koniec lipca działacze zajmą się wprowadzeniem „goal line technology”. Co będzie „wejściem smoka” elektroniki w świat futbolu. Miał mundial w RPA i swoje skandale sędziowskie, spektakularne niczym mundial w Japonii i Korei, choć na szczęście nie wciągano tym razem gospodarzy za uszy do kolejnych rund. Do historii przejdzie błąd sędziego Roberto Rosettiego w meczu Argentyna – Meksyk, który zaliczył Carlosowi Tevezowi gola ze spalonego, a szczególnie to, że nie wycofał się z tej decyzji, choć cały stadion, zawodnicy obu drużyn i on sam niechcący obejrzeli całą sytuację na powtórkach na wielkich telebimach, powtórki obnażające błąd. Włoski arbiter wolał okazać się lojalny wobec FIFA, nie przyzwalającej na weryfikację decyzji na podstawie powtórek na wideo. Kompromitacja była jednak zbyt wielka. Blatter oficjalnie przeprosił Meksyk za błąd, który kosztował ich zespół odpadnięcie z turnieju (Meksykanie przeważali, ewidentna krzywda rozbiła ich psychicznie), a Rosetti uznał, że lepiej będzie jak skończy sędziowską karierę.  Do historii przejdzie także spektakularna degrengolada reprezentacji Francji, drużyny naszpikowanej światowymi gwiazdami, które w RPA zamiast grać, urządziły sobie publiczne pranie brudów. Wzajemne obelgi (wulgaryzmy Nicholasa Anelki), kłótnie, poszukanie „kretów”, który wyniósł na zewnątrz tajemnice szatni sprawiły, że „Trójkolorowi” chwilowo w ogóle nie mają reprezentacji, zaś cała Francja zamiast o piłce, dyskutuje o roli emigrantów w ich kraju i lęka się, że takie okoliczności mundialowej klęski napędzą w najbliższych wyborach głosów rasistowskiemu Frontowi Narodowemu, Jean-Marie Le Pena. Miał mundial w RPA wreszcie swego Zindine’a Zidane’a. I to może nawet nie jednego, ale czterech, bo tylu piłkarzy powinno było dostać w finale czerwone kartki za niesportową grę. Przede wszystkim jednak Nigel de Jong, który za atak w stylu kung fu na pierś Xabiego Alonso powinien był jak Francuz za cios głową w Materazziego w 2006 natychmiast wylecieć z boiska i dostać jeszcze zakaz gry w ośmiu meczach za zhańbienie futbolu. Link:    Do historii przejdzie też pierwszy mundialowy pojedynek braci Jerome’a i Kevine’a-Prince Boatengów w meczu Niemcy – Ghana. I pierwsze w dziejach pożegnanie się gospodarza turniejem już po rozgrywkach grupowych. I spektakularny upadek kariery trenerskiej Diego Maradony. Ktoś może jeszcze zapamięta tradycyjną na mundialu niemoc niektórych wielkich gwiazd. Tak jak Maradonę z 1982 roku pamiętamy tylko z wypuszczenia gołębia pokoju podczas ceremonii otarcia tak z RPA pamiętać będziemy łzy Leo Messiego po porażce z Niemcami, wściekłość i ślinę Cristiano Ronaldo po meczu z Hiszpanią, czy bezradność Wayne Rooney’a po mecz  Niemcami. Ale co mundial gasną jakieś gwiazdy, a zapalają się nowe… I zapomniałem jeszcze o lokalnych antybohaterach mundialu: Jabulani i wuwuzelach. Nawet teraz ktoś dmie w to draństwo zza ściany biura prasowego, choć przecież mundial już się skończył! Czy może za cztery lata, kiedy będzie ruszał mundial w Brazylii, będziecie pamiętali coś jeszcze?    Powiązane wpisy: F*** disgrace 2, czyli mundial bez Drogby! Kogo wysłalibyście na mundial do RPA? Prawdziwy mundial zacznie się od 1/8 Poleć na mundial do RPA! 