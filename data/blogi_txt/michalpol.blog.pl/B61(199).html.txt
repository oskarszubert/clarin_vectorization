Czy Arsenal na Allianz Arena będzie w stanie odrobić straty z pierwszego meczu z Bayernem przegranego na Emirates 0:2. Teoretycznie: dlaczego by nie? Przecież przed rokiem był w stanie wygrać w tym samym miejscu w tych samych rozgrywkach 2:0, a przecież taki wynik dałby piłkarzom Arsene Wengera dogrywkę, zaś w dogrywkach jak wiadomo „wszystko może się zdarzyć”. To czysta teoria, bo Bayern Monachium nie jest tą samą drużyną co przed rokiem. Jest obrońcą trofeum (co prawda jak wiemy nad obrońcami ciąży klątwa: jeszcze żaden trofeum nie obronił, ale o awansie do ćwierćfinału klątwa nic nie mówi). I rekordzistą: w ostatniej kolejce zespół Pepa Guardioli odniósł 16. zwycięstwo z rzędu w Bundeslidze i zanotował 49. mecz bez porażki. Do tego komplet zwycięstw w 10 ostatnich meczach, 37 goli strzelonych i tylko 3 stracone. Kto próbuje grać z Bayernem jak równy z równym, kończy jak Wolfsburg, który odważył się wyjść na rywala ofensywnie i nawet pierwszy strzelił bramkę, ale mistrzowie Niemiec odpowiedzieli pięcioma golami w 17 minut i skończyło się wynikiem 6:1. Dokładnie tak samo jak mecz w poprzedniej kolejce Bundesligi z Schalke, które wcale nie chciało grać z Bawarczykami otwarcie. Przy nawet więc najbardziej sprzyjających okolicznościach dla Arsenalu (szybko strzelony gol, jakaś czerwona kartka tym razem dla Bayernu) ciężko mi sobie wyobrazić, żeby gospodarze nie strzelili u siebie gola. Przed rokiem nie strzelili. Zadbał wtedy o to Łukasz Fabiański i znów zadanie zapewnienia „Kanonierom” na Allianz Arena czystego konta spadło na rezerwowego Arsenalu. Czy podoła? Zobaczymy. Na pewno brak Wojtka Szczęsnego w bramce nie jest dla Wengera katastrofą przemieniającą zadanie w mission: impossible. W tych nielicznych meczach, w których dostał szansę w tym sezonie Fabian wypadł nadspodziewanie dobrze. Konkurs: Twój przypadkowy bohater I tu przechodzimy do części konkursowej. Do wygrania są pięciolitrowe beczułki Heinekena, sponsora Ligi Mistrzów, dzięki któremu mecze można oglądać za darmo (za kod z kapsla) w jakości HD na liga.heineken.pl. Trwa też tam konkurs, w którym główną nagrodą jest wyjazd na finał na Estadio da Luz w Lizbonie. U mnie zaś do wygrania jest piwo, które umili Wam oglądanie transmisji pozostałych meczów 1/8 finału. Opiszcie w komentarzach – najlepiej najładniej jak potraficie, nie chodzi mi o nazwisko i nazwę meczu, ale opis sytuacji – przypadek, w którym rezerwowy okazał się absolutnym bohaterem i katalizatorem sukcesu. Sukcesu – który, gdy ów rezerwowy wchodził na boisko, albo gdy gwiazdor, którego miał zastąpić wypadał ze składu – wydawał się już definitywnie zaprzepaszczony. Rozumiecie o co mi chodzi. Niespodziewany ratownik, bohater mimo woli (mimo woli trenera, kolegów, kibiców, bo miał grać kto inny). Najlepsze przykłady i najbardziej przekonująco opisane nagrodzę już w czwartek. Czekam do ostatniego gwizdka ostatniego środowego meczu Ligi Mistrzów. I jednocześnie zapraszam do oglądania studia Ligi Mistrzów na żywo na Onet.pl, moim gościem będzie jak zwykle Maciej Szczęsny (ostatnio nie szczędził Wojtkowi krytyki za „czyny i gesty”) oraz dyrektor piłkarskiej reprezentacji Polski Tomasz Iwan. Zapraaaszam!     Powiązane wpisy: Liga Mistrzów. Droga do finału Czy Szczęsny wygryzie Fabiana? Toksyczne transfery (i konkurs na dzień dobry) Barca. Emocje. Szybki. Konkurs 