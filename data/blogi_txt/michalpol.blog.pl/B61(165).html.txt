Bardzo się cieszę, że wpadliście na tyle fajnych pomysłów na toksyczne transfery lub te niedokonane. Ponieważ bardzo lubię historię alternatywną (jedna z moich ulubionych powieści to Człowieku z Wysokiego Zamku Philipa K. Dicka o tym jak Niemcy i Japonia po wygraniu II Wojnie Światowej podzieliły świat między siebie) bardzo podobała mi się wizja Znachora co by było gdyby Wayne Rooney jednak przeszedł do City. Podobnie jak spekulacje Yakaarta czy gdyby Marek Citko jednak przeszedł do Blackburn, czy stałby się kimś na miarę Roberta Lewandowskiego. Z kolei Miku92 zastanawia się czym skończyłby się transfer do Blackburn Wielkiego Zizou. Może dobrze, że nigdy się nie dowiemy;) Pablo89 i Grmli ciekawie napisali o jakże opłakanym w skutkach transferze Kaki do Realu, nad którym sam bardzo boleję, bo był to jeden z najlepszych piłkarzy jakich podziwiałem. O równie smutnym sprowadzeniu do Manchesteru United Dymitara Berbatowa, krzywdzącym dla obu stron, napisali z kolei Samuelikson i cośmniejnizklub. Z kolei Krzysiek wytknął zaś Sir Aleksowi ściągnięcie na Old Trafford „bezdomnego” Bebe, co rzuciło cień na transferową maestrię legendarnego trenera. Dexter fajnie napisał o Michaelu Owenie, który gdyby może jednak został w LFC, byłby dziś taką legendą jak Steven Gerrard… Specjalne wyróżnienie dla Adriana, który opisując najbardziej niedokonany transfer lata, dając przy okazji pstryczka w nos, nam dziennikarzom. Przyjmuję z pokorą;) Miałem problem z oceną ciekawej, zahaczającej o mitologię i będącej zarazem sfinksową zagadką notki Kuby Machowiny, który wygrał już na moim blogu kilka konkursów. No ale, Kuba, w puencie opisywany przez ciebie transfer nie okazał się wszak ani najgłupszym, ani przepłaconym, ani bezsensownym, choć nie wszyscy kibice Realu potrafili to docenić… Pierwsze miejsce w konkursie i nagrodę postanowiłem przyznać mnichalowi za opowieść o transferze do którego nie doszło pół wieku temu, dzięki czemu Real Madryt może dziś co sezon śnić o Decimie, czyli 10. Pucharze Europy. Czy na Santiago Bernabeu dowiezie go Carlo Ancelotti? Nagradzam mnichala także za wartość artystyczną notki. Brawo i poproszę o mejla z adresem! Gratuluję wszystkim inwencji i dziękuję za wspólną zabawę, na pewno nie ostatnią! A oto zwycięska notka: Z roku na rok właściciele bogatych klubów prześcigają się kto więcej wyda w okienku transferowym – „28 milionów! 40! Ja dam 45 i napastnika!”. Wydawać by się mogło, że pieniądze te zaczynają znaczyć coś więcej niż sport sam w sobie. Dolary, euro, funty zaczynają przyćmiewać poświęcenie, wolę walki, determinację – to co w piłce najpiękniejsze. Liczy się tylko wszechobecny marketing. Dlatego chciałbym zabrać Was – czytelników – zabrać w podróż w czasie, w przeszłość, kiedy futbol był czymś w rodzaju ucieczki od trudnego życia codziennego, od biedy, od konfliktów międzynarodowych, do czasów gdy sport jednoczył, a nie dzielił. Mamy rok 1953. Po kolumbijskich boiskach, w drużynie „Los Millonarios”, biega Argentyńczyk, niejaki Alfredo di Stefano. Mało tego, że biega to panuje nad piłką jak mało kto, jest szybki, a do tego seryjnie dziurawi siatki w bramce rywali, czym rozpala wyobraźnię wielkich europejskich firm z Barceloną i Realem Madryt na czele. Jeden z większych pojedynków pomiędzy tymi dwoma klubami nie odbył się na boisku, ale na papierze, w walce o „Blond Strzałę” jak już wtedy nazywano di Stefano. Początkowo Alfredo wybrał Barcelonę, która dogadała się z jego pierwszym klubem – River Plate – przelewając na jej konto 2 miliony peset, jednak Real, któremu przewodził legendarny Santiago Bernabeu, nie mógł się pogodzić z wizją oddania jednego z najlepszych piłkarzy globu do ligowego rywala bez podjęcia jakiejkolwiek walki. Dlatego też prezes Realu udaje się w podróż do Kolumbii, gdzie zauroczył się jeszcze bardziej w grze młodziana. Zaoferował 3 miliony peset obecnemu pracodawcy di Stefano – Los Millonarios. Konflikt pomiędzy klubami rozgorzał na dobre. Pozyskanie Argentyńczyka stało się kwestią honoru. Brak porozumienia zaowocował przekazaniem sprawy w ręce hiszpańskiej federacji piłkarskiej. Ta z kolei wydała iście salomonową decyzję – piłkarz dwa lata będzie grał dla klubu ze stolicy, a kolejne dwa spędzi w stolicy Katalonii. Pierwsze lata przypadły Realowi co nie spodobało się włodarzom Barcelony, która natychmiast oprotestowała wydaną decyzję. Mimo wszystko Alfredo di Stefano zaczął występować w Madrycie, gdzie w pierwszych meczach spisywał się, co tu dużo mówić, fatalnie. Zniechęcona (i zapewne pouczona przez generała Franco) Barcelona wycofała się z pozyskania piłkarza. Kilka dni po tym wydarzeniu obie drużyny starły się w bezpośrednim pojedynku. Real rozgromił przeciwnika aż 5:0, a „przebudzony” di Stefano trafił do bramki rywala trzykrotnie! Tak rozpoczęła się jedna ze złotych er w dziejach „Królewskich”, którzy w następnych latach pięć(!) razy w rzędu (!!) wygrali europejski Puchar Mistrzów, w dużej mierze dzięki „Blond Strzale” z Argentyny. Mało tego, na krajowym boisku radzili sobie równie dobrze. Za czasów di Stefano zdobyli łącznie 8 tytułów mistrza Hiszpanii. Pojawia się pytanie – co by się stało gdyby wtedy, w 1953 roku, di Stefano trafił jednak do Barcelony? Czy Real bez niego osiągnąłby równie wiele sukcesów? Czy gdyby nie on pozostałby w cieniu Barcelony przez kolejne lata? Czy to właśnie Katalończycy wiedli by prym w pierwszych edycjach Pucharu Mistrzów? Na te i wiele innych pytań próżno szukać odpowiedzi. Możemy tylko gdybać. Być może Alfredo był stworzony właśnie do Realu, być może nie poradziłby sobie w Barcelonie, a być może osiągnąłby tam coś więcej niż „marne” 5 Pucharów Mistrzów. Jednak jedno jest pewne – ten transfer, owiany już swoją własną legendą, rozpala wyobraźnię kibiców obydwu klubów po dziś dzień.  Powiązane wpisy: Toksyczne transfery (i konkurs na dzień dobry) BloPuLa 2011. Jest werdykt! Pamietam jak Zidane… (werdykt) Upadek idola: werdykt 