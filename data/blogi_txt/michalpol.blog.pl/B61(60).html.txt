Nie jestem tego pewien na 100 procent, ale wygląda mi to na pierwszy historii wywiad gwiazdy muzyki z gwiazdą futbolu. Noel Gallagher brytyjski gitarzysta, były członek Oasis, brat wokalisty Liama Gallaghera i wielki fan Manchesteru City zrobił dla BBC wywiad z Mario Balotellim. Bardzo ciekawy i smutny zarazem, bowiem enfant terrible światowego futbolu rozwiewa sporo mitów i legend na swój temat, które tak nas bawiły i dodawały reprezentantowi Włoch szaleńczego uroku. Najwyraźniej jednak sporo z nich zostało bądź wykreowanych, bądź maksymalnie podkręconych przez brytyjskie brukowce i SuperMario jest jednak nieco mniejszym wariatem niż sądziliśmy   Czy to prawda, że dałeś bezdomnemu tysiąc funtów po wygranej w kasynie? – pyta Noel. - Nigdy! – odpowiada Mario. Czy to prawda, że kiedy jakiś chłopiec poprosił cię na treningu o autograf, zapytałeś, czemu nie jest w szkole, a dowiedziawszy się, że jest obiektem szykan ze strony kolegów, odwiozłeś go do szkoły i obsztorcowałeś dyrektora? - Niee, ja tylko zapytałem tego chłopca, czemu nie jest w szkole – odpowiada Mario, a ja przypominam sobie, że miałem niemal łzy w oczach, czytając tamtą historię… Na szczęście niektóre smaczne historie tylko w drobnych (mniej lub bardziej) szczegółach nie pokrywają się z prawdą. Czy to prawda, że kiedy mama wysłała cię do supermarketu po deskę do prasowania, wróciłeś na nowym quadzie, z torem wyścigowym dla samochodzików Scalectrix pod pachą i jeszcze stołem do ping ponga? - To prawda, tylko zamiast stołu do ping ponga kupiłem wtedy trampolinę. Czy to prawda, że z okazji Bożego Narodzenia rzuciłeś w kościele na tacę tysiąc funtów? - Dałem sporo kasy, ale to nie był tysiąc. Czy to prawda, że wparowałeś do pubu w Wythenshawe i postawiłeś wszystkim kolejkę? - Nie. Czy to prawda, że tankując na stacji zapłaciłeś za paliwo wszystkim, którzy akurat tam byli? - Nie, to nie prawda. Czy to prawda, że jeździłeś w Święta po Manchesterze przebrany za Świętego Mikołaja i rozdawałeś ludziom pieniądze? - Nie. Noel pyta też m.in. o słynny pożar, wywołany odpaleniem fajerwerków w domu i o koszulkę Why always me? nie zapytał o to, czego Mario słuchał na ipodzie, siedząc na ławce podczas meczu. Może Oasis albo Noel Gallagher’s High Flying Birds? Z innych ciekawszych spostrzeżeń Balotellego: - Gdyby nie on, nie byłoby mnie tutaj - to o Roberto Mancinim. A o Jose Mourinho: - Jest świetnym trenerem, ale nie rozumiał mnie. Powiedział mi, że nikt nigdy mnie nie zrozumie, ale mnie się wydaje, że tylko on nie potrafił mnie zrozumieć, więc problem tkwi w nim. I szczere wyznanie na koniec: - Mam dopiero 21 lat, czyli jestem jeszcze młody. Ale czuję, że mam więcej w głowie niż jeszcze przed rokiem. Choć zdaję sobie sprawę, że ktoś kto spojrzy na mnie z boku i nie zna mnie, może pomyśleć, że jestem idiotą. Duże fragmenty wywiadu do obejrzenia tutaj Fajnie być Noel Gallagherem. Przy wejściu do klubu przybija piątkę Sergio Aguero i wspomina szaloną bibkę z jego teściem, na boisko treningowe prowadzi go sam Patrick Vieira…   Powiązane wpisy: Balotelli przybył do Milanu na tarczy 