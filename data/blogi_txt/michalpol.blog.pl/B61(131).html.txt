Kiedy zobaczyłem jak sędzia Cuneyt Cakira pokazuje czerwoną kartkę Naniemu, chciałem w ślad za Didier Drogbą krzyczeć o f*** disgrace. Do tego momentu Manchester United kontrolował mecz z Realem Madryt. Prowadził 1:0 po wymuszonym błędzie Sergio Ramosa, kolejne gole nie padały tylko dzięki heroicznej postawie Diego Lopeza (który przy jeden interwencji dosłownie udowodnił, że ma cojones do samej ziemi). Wszystkie kontrowersyjne decyzje Aleksa Fergusona okazały się strzałami w ‘10’: młody Danny Welbeck rzeczywiście lepiej wyłączył z gry Xabiego Alonso niż zrobiłby to posadzony na ławce Wayne Rooney (to votum nieufności dla gwiazdy reprezentacji Anglii może mieć dalsze konsekwencje aż po jego transfer latem do PSG, o czym ostatnio spekulował The Times), 39-letni Ryan Giggs udowadniał, że zasługuje na ten występ nie tylko z powodu jubileuszu 1000. meczu w karierze, nawet odkurzony z niebytu Nani dawał radę. MU był zdecydowanie lepszy. Czerwona kartka w meczu na takim poziomie, o taką stawkę, miedzy tak wyrównanymi drużynami musiała przesądzić o losach spotkania. Wiedzieliśmy, że losy meczu może rozstrzygnąć jeden błąd którejś ze stron, wydało mi się haniebne, że ten błąd popełnił arbiter. Ja wiem, że według nowych przepisów FIFA, wymuszonych przez samych zawodników i trenerów po koszmarnych kontuzjach każde zagranie, które niesie za sobą niebezpieczeństwo odniesienia kontuzji, powinno zostać karane czerwoną kartką. To całkiem słuszny przepis. Tylko, że Cakir zastosował go absolutnie bez wzięcia po uwagę ducha gry. Jak policjant z drogówki, dla którego nie jest ważne, że przy pięknej pogodzie i pustej trasie, już za miasteczkiem, ale jeszcze przed tablica kończącą teren zabudowany jechałeś 70 km/h tam gdzie wolno było 50 km/h. Jest przewinienie? Jest. Więc ma cię! Wg nowych przepisów nie liczą się intencje Naniego, który nie chciał zrobić krzywdy Alvaro Arbeloi, ale skutek zagrania. Ale Portugalczyk mało, że nie chciał skrzywdzić Hiszpana, on przez cały czas nie zdawał sobie sprawy, że Arbeloa nadbiega! Oko miał cały czas oko na piłce, tylko na niej się koncentrował, wyskoczył chcąc ją kopnąć, ale trafił w pierś nabiegającego rywala. Najwyraźniej widać to na trzeciej powtórce: - Zła decyzja. Rzut wolny owszem, ale bez jakiejkolwiek kartki. United kontrolowało mecz, byli o krok od ćwierćfinału - napisał w trakcie meczu Dietmar Hamann. - Czerwień? Nigdy… - skomentował Vincent Kompany. - Jak można dać czerwoną kartkę za coś takiego? Czy on jest poważny? - pytał Kevin Prince Boateng. - To przykre, że losy meczu o tak wielkim ciężarze gatunkowym zależały od sędziego. Nie rozumiem dlaczego wyrzucił go z boiska - dodał Michael Owen. Gary Lineker stwierdził krótko: arbiter zabił United. Wszystko to komentarze piłkarzy, którzy pewnie nie chcieliby się znaleźć na miejscu Arbeloi, którego Nani połaskotał po żebrach. Dla przyzwoitości oddajmy, że z tego chóru wyłamał się Roy Keane, który pochwalił decyzje sędziego, ale jak wiadomo dla Roy’a czasem nie śpiewanie w chórze jest ważniejsze od tego o czym chór śpiewa… Cakira broni rzecznik UEFA, który stwierdził., że działacze nie dopatrzyli się błędu arbitra, ale też czy UEFA kiedykolwiek skrytykowała jakiegoś arbitra? Wg UEFA sędzia był po prostu zmuszony, by podjąć taką decyzję, bo przepisy mówią, iż użycie nieproporcjonalnej siły ma miejsce wtedy, kiedy zawodnik wykonuje swój atak z siłą rażąco wykraczającą poza granice normalnej gry, narażając tym samym przeciwnika na niebezpieczeństwo odniesienia kontuzji. Zawodnik używający nieproporcjonalnej siły musi być wykluczony z gry. Ale już polski sędzia Paweł Raczkowski przyznaje na łamach Faktu, że czerwona kartka była niezasłużona, wystarczyła żółta. - Atak Naniego był bardziej nierozważny, niż celowy i z nadmierną siłą. Turecki arbiter nie podjął decyzji sam, bo czerwień wyjął z kieszeni dopiero po trzech powtórkach telewizyjnych. To musiało oznaczać, że decyzję konsultował z asystentami. Miałem okazję poznać Cuneyta Cakira podczas szkolenia. To spokojny facet, mówi się o nim, że nie ma układu nerwowego. Wygląda jak księgowy, chodzi w obcisłym sweterku, a spodnie ma podciągnięte po pachy. Ale to bardzo dobry arbiter, ma renomę, a ten mecz mu zwyczajnie nie wyszedł. Nie dziwię się łzom Fergusona po takiej porażce. A był tak bardzo zdruzgotany, że nie był w stanie przyjść na konferencję prasową. Musi mieć poczucie, że fatalna decyzja arbitra kosztowała United awans do ćwierćfinału, a kto wie czy nie zdobycie trofeum. Zawsze łatwiej przegrać z lepszą drużyną niż w taki sposób, w takich okolicznościach, a nawet Jose Mourinho podkreślił, że przegrała drużyna lepsza. To akurat w futbolu nic złego, zwycięstwo słabszych nad lepszymi potrafi być piękne i legendotwórcze. Ale tylko wówczas gdy dzieje się to jak w przypadku wygranej Chelsea z Barceloną w półfinale poprzedniej edycji, ale nie wtedy jednak kiedy w sprawę wmiesza się sędzia. I tylko proszę nie piszcie w komentarzach, że kiedyś tam rywal United też został przekręcony, więc… albo, że Real dwie edycje temu też odpadł po kontrowersyjnej decyzji… Naprawdę w futbolu zwłaszcza na takim poziomie chodzi o coś więcej niż, że dziś przekręcili ciebie, jutro przekręcisz ty…﻿  ﻿﻿﻿  Powiązane wpisy: Vlog ze stadionu Wisły: to już (prawie) Liga Mistrzów! F*** disgrace 2 F*** disgrace! F*** disgrace 2, czyli mundial bez Drogby! 