Nieźle mi się dostało wczoraj od internautów, głównie na Twitterze za krytykę Złotej Piłki dla Cristiano Ronaldo. Podkreślam raz jeszcze, że krytyka nie jest wymierzona ani w Real Madryt ani w Portugalczyka, którego uznaję wraz z Leo Messim za najlepszego piłkarza naszych czasów, doceniam, że jest piłkarzem kompletnym, że w 2013 nastrzelał więcej goli niż Franck Ribery i Messi razem wzięci, acz te gole nie dały żadnego trofeum (acz nie byłem sam – gdyby w Plebiscycie wziąć pod uwagę głosy samych dziennikarzy, a nie piłkarzy i trenerów, wygrałby Ribery, przed Cristiano i Messim). Krytykuję obecny stan, w którym o przyznaniu nagrody decyduje zajebistość zawodnika, a nie to czy powiódł swoją drużynę do sukcesu. Kiedyś, czyli w ostatnich 30 latach większość ze zwycięzców Plebiscytu dostawała nagrodę za nadzwyczajną postawę na boisku, ale przy tym także jakiś spektakularny sukcesy z drużyną: od Marco van Bastena, przez Ruuda Gullita, Roberto Baggio, Ronaldo, Szewę, Ronaldnho, Zinedine Zidane’a, Kakę czy nawet Fabio Cannavaro (kapitan mistrzów świata z 2006 roku), choć zdarzały się wyjątki w postaci Michaela Owena czy Luisa Figo (jak to możliwe, że Złotej Piłki nigdy nie dostał np. Raul albo Thierry Henry?) Wszystko zmieniło nastanie ery Messi/Ronaldo. To dwaj najlepsi piłkarze świata, więc Złota Piłka jest zarezerwowana dla któregoś z nich. Dwie z czterech Złotych Piłek Messi zdobył zasłużenie, ale w 2010 i 2012 dostał je za to, że jest Messim (w 2010 powinien dostać Wesley Sneijder lub Andres Iniesta, a przed rokiem… Cristiano Ronaldo, który również nastrzelał grad goli (może ciutkę mniej niż Messi), ale przy tym wygrał z Argentyńczykiem prestiżową rywalizację o mistrzostwo Hiszpanii. Dziś dostał nagrodę za to, że jest zajebistym Cristiano Ronaldo, choć w 2013 nie zdobył żadnego trofeum. Akurat drugi z dwóch największych piłkarskich fenomenów obecnie grających był kontuzjowany… Wśród merytorycznych argumentów jakie padały za nagrodą dla CR7 (bo argumenty histeryczne pomijam) słusznie wysuwano, że Złota Piłka to nagroda indywidualna i zdobył ją najlepszy indywidualnie piłkarz 2013 roku. Zgoda. Obiektywnie Cristiano Ronaldo jest lepszy niż Ribery, a w 2013 był lepszy niż Messi. Tyle, że futbol to sport zespołowy, a nie indywidualny. Być może więc nie powinno się w ogóle wręczać Złotej Piłki? - Jestem przeciwny indywidualnym wyróżnieniom w futbolu. Przyznaje, że Ronaldo i Messi to najlepsi obecnie piłkarze świata. Ale nagradzałbym najlepsze drużyny, a nie zawodników. Choć w sumie najlepsza drużyna dostała już swoją nagrodę – ów Puchar za zwycięstwo krajowe lub Ligi Mistrzów – tak odpowiedział mi dziś Henning Berg, trener Legii Warszawa, nie tak dawno zawodnik wielkiego Manchesterem United, z którym triumfował w Lidze Mistrzów w 1999, gdy go dziś zapytałem o zdanie w tej kwestii. I dodał, że podobnie jak Arsene Wenger uważa, że Złota Piłka przeczy esencji futbolu. Trener Arsenalu stwierdził ostatnio, że indywidualne nagrody zabijają ducha futbolu. „Chodzi o to, że gracze przedkładają w ten sposób dobro swoje nad dobro drużyny, a to jest niedopuszczalne w piłce nożnej” – stwierdził Wenger. Powiązane wpisy: Dlaczego dałbym Złotą Piłkę Franckowi Ribery Złota Piłka dla Casillasa! Do wygrania: piłka Mistrzów Piłka na finał 