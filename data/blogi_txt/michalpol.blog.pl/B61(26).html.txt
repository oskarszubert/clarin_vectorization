„Argentina squad allowed to enjoy sex during the World Cup!” – zelektryzowała świat decyzja Diego Maradony, który – swój chłop – kilku świetnych zawodników jak Javier Zanetti czy Esteban Cambiasso zostawił w domu, ale tym, których zabiera, pragnie nieba przychylić. I tak Leo Messi, Carlos Tevez, Diego Milito i spółka będą się mogli spotykać intymnie ze swoimi partnerkami kiedy chcą, byle nie w dniu meczu. - Seks to ważny aspekt życia i nasi piłkarze będą mogli uprawiać go ze swoimi stałymi partnerami. Zakaz obejmuje jedynie kontakty z prostytutkami i spożywanie alkoholu, nawet pod postacią szampana – oznajmił lekarz argentyńskiej kadry, Donato Villami. Jeszcze dalej idzie trener śniącej o szóstym Pucharze Świata Brazylii. Carlos Dunga nie tylko zostawia swoim piłkarzom wolną rękę w kwestii seksu. W czasie wolnym Canarinhos mogą sobie nawet jeść lody albo czekolady. – Po prostu nie interesuje mnie co będą wówczas robić. Nie każdy lubi seks, lody albo czekoladę, ale jeśli zechcą, to proszę bardzo – powiedział. Dopiero musieli pożałować pozostania w domach fani oponek na brzuszkach zamiast sześciopaków, jak Ronaldinho czy Ronaldo… „Seks? Nie, dziękujemy. Jesteśmy angielskimi piłkarzami!” – skomentował w monty’pytonowskim stylu „Guardian”. Fabio Capello wprowadził rygorystyczny celibat niczym w klasztorze ścisłej reguły. WAG’som (żonom i dziewczynom piłkarzy) nie będzie wolno tym razem zamieszkać nie tylko w hotelu obok, nie tylko w tym samym mieście, ba, żadnej partnerce któregokolwiek reprezentanta Anglii nie wolno nawet polecieć w trakcie mundialu do RPA! Co już wydaje mi się przesadą, bo przecież któraś może miałaby ochotę obejrzeć ukochanego mężczyznę przy pracy z trybun. Gdzie SA angielskie bojowniczki o prawa kobiet?!  Anglikom pozostanie całowanie koszulek… Mało tego, ponieważ angielski piłkarz sprytny jest, Capello umyślił umieścić ich pod stałą obserwacją. W telewizorach w pokojach piłkarzy zostały zamontowane urządzenia szpiegujące, pozwalające Wielkiemu Bratu w każdej chwili skontrolować co tam u którego piłkarza słychać. Że też oni się na to zgadzają. O opróżnionych barkach nawet nie wspominam. Dziwne, że Anglicy nie zdali się tu na zdanie człowieka, który zapewne był w tej kwestii ekspertem. „Seks przed meczem nigdy nie wpłynął negatywnie na żaden mój występ. Ale może najlepiej nie na godzinę przed” – powiedział kiedyś George Best. Nie ma pewności co w sprawach seksu będzie wolno Hiszpanom. Wiadomo za to, że trener Vicente del Bosque przejął się zgubnym wpływem jaki na jego piłkarzy może mieć Internet ze wszystkimi swoimi wynalazkami jak Facebook, hiszpański odpowiednik naszej-klasy i Twittera. I na wszelki wypadek zabronił mistrzom Europy korzystania podczas turnieju z portali społecznościowych. Powodów tej decyzji Del Bosque i jego asystent Fernando Hierro, podali kilka. Raz, że zawodnikom łatwiej będzie skoncentrować się na treningach i meczach, jeśli nie będą myśleć co im tam kto opisał na twitterze czy blogu. A dwa, w obawie przed wyciekiem ważnych informacji, jeśli ktoś ucieszony „zaćwierkałby”, że zagra. Jeszcze gorzej, gdyby ktoś wyłączony ze składy dał upust rozczarowaniu, wprowadzając ferment w drużynie. To ostatnie zapewne pod wpływem skandalu jaki wywołała żona Kaki, która na twitterze nazwała Manuela Pellegriniego idiotą, bo za mało daje pograć w Realu Madryt jej mężowi. Podobno zakaz najbardziej zabolał dwóch piłkarzy Barcelony, Carlesa Puyola i Andresa Iniesty – czołowych internautów w reprezentacji Hiszpanii, którzy mieli swoje sieciowe projekty. A tu eksperyment Brainaca: połowa drużyny w przerwie uprawia seks, połowa gra w scrabble i co z tego wynikło:)  Powiązane wpisy: Sneijder właśnie został Piłkarzem Roku! Messi najlepszym piłkarzem wszech czasów? 