Triumf olimpijski każdego sportowca wzbudza mój wielki szacunek, ale dla Kamila Stocha za jego wielki sukces w Soczi czuję podziw podwójny. Po pierwsze uważam, że miał o wiele trudniej niż ktokolwiek inny, ponieważ wkroczył w swą zawodniczą dorosłość jednocześnie z zejściem ze sceny Adama Małysza. Z jednej strony Małysz absolutny idol mass i wielki sportowiec przetarł skokom narciarskim drogę, sprawił, że musiano poważnie podejść do stworzenia systemu szkolenia i zagospodarowania entuzjazmu setek dzieciaków, które pod wpływem sukcesów Małysza ruszyły na skocznie. Z drugiej jednak przed Kamilem stanęła misja niemal niemożliwa – wejść w buty po ukochanym przez wszystkich „Adasiu”, który sprawiał, że konkursy Pucharu Świata w Zakopanem przychodziły pod Wielką Krokiew 50-tysięczne tłumy, traktujące się nawzajem i traktujące skoczka z Wisły jak jednego z Beatelsów (wolę to porównanie niż np. do Justina Biebera). Gdy Kamil zaczął skakać i mozolnie wspinać na szczyt, wielu „miało do niego pretensje”, że nie jest Małyszem, że to co było już „se ne vrati” – sam nagrywałem takie wypowiedzi kibiców w Zakopanem i górali, zmartwionych, że ludzie przestaną przyjeżdżać „na skoki”. A jednak Kamil doskonale poradził sobie z tym ogromnym balastem oczekiwań i presją jakiej Adam nigdy nie zaznał, ponieważ wdarł się na scenę jako absolutny fenomen i ludzie byli mu wdzięczni już za to tylko, że jest. Byli z nim na dobre i złe, gotowi zrozumieć i wybaczyć każde niepowodzenie. Od Kamila tymczasem wymagali tylko „dobrego” – by dał im tę samą dumę i radość z sukcesów jakie dawał im Małysz. Wielu ta presja przygniotła by do ziemi – byliśmy świadkami tego w szeregu innych dyscyplin. Powiedzieć, że Kamil „dał radę”, to nie powiedzieć nic.  Dlaczego triumf Stocha uważam za „niepolski” Jego triumf w Soczi był według mnie bardzo „niepolski” i już wyjaśniam o co chodzi wszystkim tym, którzy nie zrozumieli mojej wypowiedzi w Studio Soczi z Januszem Pinderą, być może dlatego, że nie miałem czasu by rozwinąć myśl. Otóż na pięciu igrzyskach olimpijskich (od Atlanty, przez Sydney, Salt Lake City, Ateny i ostatnie w Londynie) napatrzyłem się na wystarczająco dużo klęsk naszych faworytów i przeżyłem tyle nieoczekiwanych triumfów polskich czarnych koni, by nabrać pewności, że rola faworyta naszym sportowcom nie leży, deprymuje ich, podcina skrzydła, ściąga na dół, albo dopada pech w postaci nieoczekiwanej eksplozji formy Simona Ammanna, który czterokrotnie sprzątnął Małyszowi złoty medal igrzysk sprzed nosa. Nasi faworyci zawsze mieli wiatr w oczy. Parafrazując prawo Murphy’ego „gdy musi się udać, nie uda się na pewno”. Pamiętam radość z nieoczekiwanego złotego medalu Pawła Nastuli w judo w Atlancie, pierwszego dnia igrzysk i jego łzy, gdy niepokonany przez niemal cztery lata przegrał pierwszą walkę na igrzyskach w Sydney. Podobnych przykładów mógłbym podać zatrzęsienie, jeszcze dziś siedzi we mnie klęska Marcina Dołęgi z Londynu, który nie miał tam rywala, wystarczyło, że raz dźwignie to co codziennie dla rozgrzewki na treningu. Nie dźwignął ani razu i lata katorżniczej harówki na marne. Polacy, którzy „mieli wygrać i wygrali”, pojechali na igrzyska „po swoje” to wyjątki potwierdzające regułę: tak startował Robert Korzeniowski, Otylia Jędrzejczak, tak w Londynie zachował się Tomasz Majewski. Kamil Stoch nie tylko wytrzymał w Soczi rolę faworyta, którym był jako lider Pucharu Świata (a przecież ilu liderów w przeszłości poległo w olimpijskich konkursach!), ale do tego znokautował rywali! Pokazał wszystkie cechy największych mistrzów: wielkie umiejętności wsparte wyjątkową odpornością psychiczną i wiarą, że to co robi jest dobre. Nie wyczyniał wygibasów jak Gregor Schlierenzauer, który tuż przed igrzyskami poleciał na parę dni Dubaju, żeby się wyluzować. Perfekcjonizm i zimna głowa pozwoliły mu uniknąć błędów Thomasa Morgensterna. Zrobił swoje najlepiej jak umiał i dostał noty marzeń. Pierwszy skok był znakomity, drugi – jeszcze lepszy. Zwycięstwo okazało się dla niego formalnością. Miał taki okres w karierze Adam Małysz, kiedy podobnie nokautował rywali, przeskakując skocznie, ale nie udało mu się ani razu na tej najważniejszej w życiu sportowca imprezie. Broń Boże nie sugeruję, że sukces to coś niepolskiego, że nie leży w naszej naturze i bardziej pasują do nas klęski. To zupełnie nie tak. Po prostu TAKI sukces polskiego sportowca to rzadkość. Oczywiście niespodziewane sukcesy, jak złoto Adriana Zielińskiego na igrzyskach w Londynie w podnoszeniu ciężarów czy srebro Sylwii Bogackiej w strzelectwie. Przyznajcie jednak, że kiedy cała Polska (w tym i my w mediach – przyznaję) napompujemy balon oczekiwań do granic możliwości, zwykle pęka on później jak bańka mydlana zostawiając po sobie przykrego kaca. Nie będę już nawet przywoływać klęskę piłkarzy na Euro 2012, gdzie sukcesem byłoby wyjście z grupy, ale choćby występ siatkarzy na igrzyskach w Londynie, triumfatorów Lig Światowej przecież. Kamil nie wygrał dlatego, że sędziowie skrzywdzili jego rywali, wiatr farciarsko powiał mu pod narty jak Wojtkowi Fortunie 42 lata temu w Saporro, główny rywal miał pecha i wywrócił się przy lądowaniu. Wygrał bo od początku do końca był najlepszy, miał tego świadomość i potrafił to wykorzystać. Miał dobrego trenera, którego rady okazały się pomocne i życzliwych kolegów, którzy go wspierali. I za taki, dominujący, nokautujący, w najmniejszym stopniu nieprzypadkowy, czyli „niepolski” sukces kłaniam się Kamilowi i trenerowi Kruczkowi czapką do samej ziemi! Powiązane wpisy: Triumf piłkarza nad Wag’sem Dakar: triumf terrorystów Wielki szacun, mr Drogba Almunia I Wielki 