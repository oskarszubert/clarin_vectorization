- taki tytuł daliśmy na okładce „Przeglądu Sportowego” w tym historycznym dniu. Najważniejszym dla polskiego klubowego futbolu od 17 lat! Niby co roku mamy taki najważniejszy mecz. Dopiero co Wisła Kraków była o kroczek – wydawało się – od wyśnionej nie tylko przez prezesa Bogusława Cupiała Champions League, ale chyba wszystkich polskich kibiców. Rozgoryczonych, że grają w niej nawet Białorusini, Słowacy, Słoweńcy czy Finowie, a u nas dorasta drugie pokolenie, które słynną kaszankę, czyli hymn Ligi Mistrzów zna tylko z telewizji. Niczym fani z San Marino, Andory, Albanii, Malta, Gruzji, Wysp Owczych, Luksemburg i jeszcze paru mało-piłkarskich krajów, z których być może za chwilę trzeba będzie wykreślić Kazachstan, jeśli Szachtior Karaganda nie da się w rewanżu Celtikowi Glasgow (a wygra 2:0). Legio, musisz! Bo ileż jeszcze my, dumni Polacy możemy znieść podobnych rozczarowań jak odpadnięcie z noname’mami z Levadii Tallin (Wisła ’2009), czy Helsingborga (Śląsk ’2012)? Ileż jeszcze gorzkich porażek w końcówkach jak ta w Nikozji z Apoelem, gdy Brazylijczyk Ailton trafił do siatki Wisły trzy minuty przed końcowym gwizdkiem w 2011 roku, czy gdy pewny niemal awans Białej-gwiazdy w 2005 roku z Panathinaikosem przepadł najpierw po błędzie arbitra, który nie uznał gola Marka Penksy, a potem w dogrywce rewanżowego meczu w Atenach? Legio, musisz! – ponieważ z 17 poprzednich rywali trafił ci się zdecydowanie najsłabszy. To nie Manchester United (1998/99), Barcelona (Wisła 2001/02 i 2008/09) czy Real Madryt (Wisła 2004/05). Ani nawet Apoel, który w obu meczach, nawet tym przegranym z Wisłą w Krakowie był drużyną lepszą. Steaua jest naga – pokazał to mecz w Bukareszcie. Mocniejsza tylko z nazwy i niby bardziej doświadczona w pucharach w ostatnich sezonach, ale mecz u siebie fatalnie rozegrała taktycznie, w dodatku puchnąc w drugiej połowie i słaniając się niczym bokser, który zlekceważył przygotowani do starcia z mało znanym rywalem i brak mu sił w ringu, żeby rozstrzygnąć walkę. Druga połowa musiała przekonać Legionistów, że Rumuni są takimi samymi ludźmi jak oni. Ani specjalnie lepszymi, ani gorszymi. Szanse są równe, ale wynik w pierwszym meczu lepszy dla mistrzów Polski. Nie okażą więc piłkarzom Steauy już tego respektu co w słabej pierwszej połowie w Bukareszcie. Legio, musisz! – bo grasz rewanż u siebie po satysfakcjonującym wyniku w pierwszym spotkaniu. Bo – paradoksalnie – nie musisz. Nie musisz gonić wyniku, rzucać się od pierwszym minut na rywala, walczyć z czasem. Oczywiście nie wolno ci grać na bezbramkowy remis, ale na zero z tyłu jak najbardziej. Wystarczy, że nie stracisz gola, a nie ważne co zdarzy się z przodu. Przewaga psychologiczna jest o twojej stronie. To goście z każdą minutą bez gola będą nerwowo spoglądać na zegar. Im bliżej końca tym częściej w tyle głowy pojawiać im będzie się myśl co dalej, co klubem i siedzącym w więzieniu właścicielem, co z ich kontraktami. Legio, musisz to wykorzystać. Legio, musisz! zagrać bardziej agresywnie niż w pierwszej połowie w Bukareszcie, odbierać rywalom piłkę i wyprowadzać nękające kontry. Grać nie na remis, walczyć o zwycięstwo, ale nie szaleńczo, rozważnie, kunktatorsko, z wyrachowaniem. Albowiem jak naucza Sun Tzu w swej Sztuce Wojny, jest pięć sposobów na zwycięstwo: – Wiedzieć kiedy walczyć, a kiedy nie walczyć. – Umieć wykorzystać różnice w liczebności wojsk obu stron. – Sprawić, by od szeregowca po władcę wszyscy mieli wspólny cel. – Być gotowym, aby zaatakować nieprzygotowanego wroga. – Posiadać generała, który jest zdolny oraz władcę, który się nie wtrąca. Mam wrażenie, że kilka z tych warunków już udało się spełnić;) Sun Tzu mówi też, że dobra armia powinna przypominać zwinnego węża, który uderza ogonem, gdy zaatakowano jego głowę, głową – gdy zaatakowano ogon, oraz zarówno głową, jak i ogonem, gdy uderzono go w środek. Czy armia może być zwinna jak wąż? Może. Nawet ludzie, którzy się nie lubią, pomagają sobie w kłopotach, gdy płyną na tej samej łodzi. Legio, wielu twoich żołnierzy powtarza, że to najważniejsze starcie w ich życiu, że o takich meczach się śni. To samo mówi też twój generał. A skoro tak, to musisz!  Powiązane wpisy: Sir Aleksie, musisz! Gdzie jest ta Legia? O krok od Ligi Mistrzów! 