 Boniek musi coś zrobić z Fornalikiem – pisze na pierwszej stronie Gazeta Wyborcza. Co niby miałby zrobić prezes PZPN z selekcjonerem po porażce z Ukrainą po takiej grze? Przecież nie dać podwyżkę ani przedłużyć kontrakt. Znaczy – zwolnić. W innych mediach też spekulacje na temat końca misji selekcjonera. Na antenie TOK FM w programie Przy niedzieli o Sporcie były premier Jan Krzysztof Bielecki spekulował, że Boniek może być skłonny do zastąpienia Fornalika międzynarodowym autorytetem dla piłkarzy. – Boniek może stwierdzić, że Fornalik to stare rozdanie prezesa Laty, które się nie sprawdziło, jak wiele elementów rządów tego prezesa. Więc pod rządami Bońka będzie nowy trener, który stanie się międzynarodowym autorytetem dla piłkarzy. Więc wrócimy do historii powołania Leo Beenhakkera, ale tym razem nie będzie to Holandia, a raczej jakiś półwysep. Wydaje mi się, że do tego zmierzamy. Chcąc bawić się w politykę, można powiedzieć, że mecz z San Marino będzie ostatnim Waldemara Fornalika w roli selekcjonera. Są teorie, że jeśli danemu trenerowi nie idzie, trzeba to po prostu przeciąć. Prezes Boniek jest w bardzo komfortowej sytuacji. Zostaje mu ten ostatni ruch, by odciąć się od poprzednika. Pytanie, kiedy wyciągnie tego asa z rękawa, kiedy zagra, przekonując opinię publiczną. Może zagrać po San Marino – stwierdził były premier. Mateusz Borek, komentator Polsatu nie przesądza, że do zmiany dojdzie tuż po wtorkowym spotkaniu, ale podkreśla, Boniek ma świadomość, że taka gra reprezentacji to psucie biznesu. - Nie zamazujmy rzeczywistości: Fornalik to trener poprzedniej ekipy, namaszczony przez Antoniego Piechniczka. Boniek od lat zna zasady zawodowego biznesu: wygrywasz – jesteś dobry, przegrywasz – arrivederci. Boniek chciał dać Fornalikowi parasol, mówiąc, że mundial nie jest celem ostatecznym. Ale też widzi, że nie ma w drużynie chemii, pomysłu, taktyki, wpływu trenera na największych gwiazdorów. Czy to dobry moment, żeby zwalniać selekcjonera, którego dopiero co – w październiku – nosiliśmy na rękach za niezły początek eliminacji i dobry mecz z Anglią na Narodowym, przegrany właściwie pechowo? Którego chwaliliśmy za otwarcie kadry na młodych jak Arkadiusza Milika, Grzegorza Krychowiaka czy Pawła Wszołka, reagowanie na to kto jest w jakiej formie, a nie trzymanie się żelaznej czternastki bez względu na wszystko. Dziś jednak eliminacje do brazylijskiego mundialu są już praktycznie przerżnięte (oczywiście istnieje jeszcze matematyczna szanse na 2. miejsce, zakładająca m.in. wygrane na Wembley i w Kijowie). Owszem, w meczu z Ukrainą selekcjoner popełnił rażące błędy:  postawił na zawodników, którzy w obecnej formie nie mieli prawa dostać szansy jak Sebastian Boenisch czy Marcin Wasilewski. Ten pierwszy przeczłapał cały mecz i miał udział przy każdej straconej bramce – Kubie Wawrzyniakowi na jego pozycji też zdarzały się błędy, ale jednak nie da się o nim powiedzieć, że nie walczył. Boenisch odpuszczał całe 90 min. Dla grzejącego ławę w Anderlechcie Wasyla Fornalik nie znalazł alternatywy, bo nie wypróbował ani Piotra Celebana ani Artura Jędrzejczyka. Nie dał im szansy podobnie jak Franciszek Smuda nie dał przed Euro szansy Kamilowi Glikowi. Może zbawili by defensywę może nie, nie wiemy tego, nie sprawdziliśmy. Selekcjoner chyba przesadnie zaufał też formie Macieja Rybusa, który po przylocie do Warszawy na mecz mówił nam, że sam jest ciekawy w jakiej jest formie po dwóch kolejkach ligi rosyjskiej. Czy z całej ławki rezerwowych to właśnie Kuba Kosecki, w wiosennej formie z Legii był idealnym remedium na odwrócenie losów spotkania. To błędy selekcji w jednym tylko meczu, ale Boniek niestety ma rację, że nie o jeden mecz chodzi, ale kadra z każdym kolejnym –z Urugwajem, Irlandią, Ukrainą – stawia wyraźne kroki wstecz. Fornalik tak jak poprzednik nie znalazł pomysłu na wykorzystanie potencjału trójki z Dortmundu. W piątek znów przeraźliwie samotny w ataku Robert Lewandowski wracał się po piłkę na  środek zamiast warować na piłkę w polu karnym. Gdy tylko piłkę dostawał Kuba Błaszczykowski z miejsca kopało go po kostkach trzech, a czasem nawet czterech rywali – trener Ukrainy potrafił nas doskonale przeczytać i znaleźć prosty sposób, żeby wybić na futbol z głowy. Ani w tym ani w żadnych innym spotkaniu nie zaprezentowaliśmy wyćwiczonych wariantów taktycznych, które grane na pamięć dałby dobry efekt. Nadal nie mamy pomysłu ani na rogi ani rzuty wolne. Możemy narzekać, że nie mamy wybitnych piłkarzy – choć przecież w dużej mierze dzięki trzem z nich Borussia Dortmund zagra o półfinał Ligi Mistrzów – pamiętam jednak, że Leo Beenhakker potrafił na początku wykrzesać z przeciętniaków więcej niż oni sami umieli. Zwłaszcza jeśli byli do tego odpowiednio zmotywowani. Ja w piłkarzach Fornalika nie widziałem jeszcze takiego mordu w oczach ani takiej woli zwycięstwa, jak – mimo całej swej ułomności – w piłkarzach reprezentacji Czarnogóry w Podgoricy czy Ukrainy w Warszawie. Tak jak nie widziałem w piłkarzach Smudy przed najważniejszym meczem w ich życiach – z Czechami na EURO 2012. Wraca pytanie sprzed nominacji: czy Fornalik ma wystarczający autorytet u zawodników, zwłaszcza, że gra najbardziej zagraniczną kadrą w dziejach – mecz z Ukrainą zaczynał tylko jeden ligowiec, Daniel Łukasik – żeby wymóc na nich takie podejście, siłą, strachem lub miłością i oddaniem?  Nie jestem zwolennikiem zwalniania trenerów po jednym przegranym meczu i zastępowania go kandydatem wyciągniętym z kapelusza, na szybko, w emocjach. Takie działanie upodobniłoby Bońka do byłego prezesa Polonii, Józefa Wojciechowskiego. W loży prezydenckiej padło nazwisko Marco Tardellego, kolegi Bońka z czasów Juventusu Turyn, asystenta Giovanniego Trapattoniego w reprezentacji Irlandii. Nie idźmy tą drogą. Nie mam pojęcia czy Tardelli byłby dobrym czy złym trenerem dla naszej kadry, czy umiałby z drużyny wycisnąć to co udawało się Leo w latach 2006-2008. Oczekuję po prostu nie impulsywnej i ryzykownej decyzji prezesa PZPN, ale przemyślanego wyboru, popartego przeglądem kandydatów i rozmowami z nimi o wizji. Najpierw takiej czy to właściwy moment, czy czekamy do definitywnego końca eliminacji. Boniek musi podjąć wewnętrzną decyzję czy Fornalik powinien prowadzić drużynę do Euro 2016 (dokąd awans z czwartego koszyka wcale nie będzie taką oczywistością jak nam się wydawało). Jeśli nie, to czy czekać ze zmiana do października czy robić ją teraz, żeby następca zdołał ogarnąć temat. Nazwisko Tardellego z jednej strony pozawala żywić nadzieję, że w ewentualnym przyszłym konkursie nie zostaną wykluczeni trenerzy-cudzoziemcy, a słowa Bońka, że nie wyobraża sobie by reprezentanci Polski nie mówili po polsku, nie odnoszą się do selekcjonera. Z drugiej stronie nie chciałbym, żeby na liście życzeń prezesa PZPN widnieli sami Włosi, albo jego byli zawodnicy Juventusu (chociaż Antonio Conte…   Żaden polski trener nie daje najmniejszego cienia nadziei, że ułożyłby z tych zawodników lepszą kadrę niż Fornalik.﻿      a href=”http://www.blogpoll.com”Free Blog Poll/a  Powiązane wpisy: Żona selekcjonera Panie Waldku, pan tego nie bierze! Fornalik musi odejść? Majewski za Obraniaka? 