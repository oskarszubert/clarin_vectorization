Właśnie obejrzałem w Weymouth dramatyczny finisz regat widnsurferów i dwa polskie brązowe medale, ale teraz napiszę o innym brązie, zapaśniczym. Pierwszą reakcją Damiana Janikowskiego, gdy sekundy po końcu walki wreszcie do niego dotarło, że ma brązowy medal, było podbiegnięcie do trenera Ryszarda Wolnego, pochwycenie w żelaznym uścisku i powalenie efektownym rzutem na matę. Przypuszczam, że złoty medalista olimpijski z Atlanty gdyby tylko chciał, potrafiłby skontrować młodziaka i zawinąć w precelek, w czasach kariery był mistrzem jakich mało. Ale powiedział mi później, że był przygotowany na ten dziękczynny rzut, więc tylko się asekurował przy upadku. Zapaśnicy nie podrzucają swoich trenerów w górę, jak piłkarze czy siatkarze, oni rzucają na matę.  Gdy zawodnik kończy karierę, ma przed sobą kilka opcji na dalsze życie, w zależności od dyscypliny. Może zostać telewizyjnym ekspertem, tylko że na co dzień najbardziej potrzebni są ci od piłki nożnej, siatkówki, ostatnio jeszcze tenisa. Zawodnicy dyscyplin olimpijskich potrzebni są co dwa lata. z okazji igrzysk, ewentualnie mistrzostw świata. Może zostać agentem, ale tu porządne pieniądze zarabiają tylko agenci piłkarzy. Mogą odejść od sportu i ‘pójść w biznes’, ale spróbować zostać trenerem. Dwaj złoci medaliści olimpijscy z Atlanty, Wolny i Włodzimierz Zawadzki, których w Londynie wspierał z trybun trzeci, Andrzej Wroński, postanowili sobie, że przywrócą zapasom dawny blask, z czasów kiedy sami walczyli. I zaprzeczą stereotypowi, że mistrz nigdy nie wychowa kolejnego mistrza. Nie było łatwo, bo zastali spaloną ziemię, upadające jeden za drugim klubu, głównie wojskowe, odcięte od pieniędzy, nie potrafiące znaleźć sponsorów, zawodników, uciekających za chlebem do ligi niemieckiej. Ale zabrali się do roboty. I 16 lat po swoim triumfie w Atlancie dochowali brązowego medalisty. I zapowiadają, że za cztery lata w Rio medali będzie więcej i może z bardziej atrakcyjnych kruszców. Mówią, że już mają w kadrze kolejnego Janikowskiego…    Ostatni raz rozmawiałem z nimi właśnie w Atlancie w 1996 roku. To były moje pierwsze igrzyska, a pierwszy tekst jaki z nich przysłałem był wywiad właśnie z Wolnym, który złoto zdobył pierwszego dnia igrzysk wraz z Renatą Mauer, Pawłem Nastulą i Wrońskim. Wczoraj późnym wieczorem, stojąc przed wioską olimpijską przyznałem się do jednej z największych wpadek w zawodowej karierze, choć nie zawinionej przeze mnie. Otóż w tamtym wywiadzie pan Ryszard opowiadał, że jego złoto jest tym większym cudem, że przez ostatnie miesiące zmagał się z kontuzją kręgosłupa. Jeszcze dwa miesiące przed startem w Atlancie ból był tak wielki, że nie był w stanie schodzić do wózka. Niestety pewien baardzo wybitny redaktor Gazety Wyborczej, wypożyczony do sportu tylko na czas igrzysk, uznał, że młody korespondent coś pokręcił i zredagował to w ten sposób, że Wolny jeszcze dwa miesiące przed wyjazdem na igrzyska… nie schodził z inwalidzkiego wózka! Rany, jak to przeczytałem, uznałem, że jestem spalony w środowisku zapaśniczym, a jeśli musiałem później obsługiwać np. mistrzostwa świata w zapasach rozgrywane w Warszawie, starałem się przynajmniej nie napatoczyć na Wolnego. Wczoraj poprosiłem o rozgrzeszenie. Pogroził mi tylko palcem i powiedział, że miałem szczęście, że ten wywiad nie trafił w jego ręce… Po igrzyskach w Londynie karierę kończą inni wielcy mistrzowie: wioślarscy dominatorzy. Adam Korol, czterokrotny mistrz świata w czwórce podwójnej i złoty medalista z Pekinu powiedział mi, że po odłożeniu wioseł zamierza zrobić doktorat na gdańskim AWF oraz poświęcić się wychowaniu poprzez wioślarstwo trudnej młodzieży w gdańskim liceów nr 6. Wyjaśnia, że to ‚trudny’ rejon Gdańska. – Miejscowe dzieciaki mają ciężko w życiu, często są zostawiane same sobie. Zapewniamy im wiele atrakcji, zgrupowania, zawody, korzystanie z sali, basenu – mówi. No i treningi z wielkim mistrzem, legendą dyscypliny. Życzę mu z całego serca, że wychował swego następcę, albo następczynię i przeżył uniesienie jakiego dostąpili Wolny z Zawadzkim. Zasługuje na to jak mało kto… ﻿     Powiązane wpisy: Fart pierwszego dnia igrzysk, czyli srebro na mojej szyi! 