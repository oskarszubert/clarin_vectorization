Usiłuję wygrzebać z zakamarków pamięci inny przykład, kiedy jakaś drużyna w tak frajerski sposób przegrała – niemal już pewne – mistrzostwo jak Legia. Spektakularna była porażka Wisły dwa sezony temu, kiedy po Majstra sięgnął Lech Poznań, ale wówczas upadek nastąpił w przedostatniej kolejce, w Derbach Krakowa, po pechowym samobóju Mariusza Jopa. Choć okoliczności są inne, trauma w Legii musi być identyczna jak po pamiętnej porażce w meczu decydującym o mistrzostwie z Widzewem Łódź w 1997 roku, w którym legioniści jeszcze w o 85. minucie prowadzili 2:0, by przed końcowym gwizdkiem stracić trzy gole. Tym razem lot Legii z nieba do piekła trwał nie kilka minut, ale kilka tygodni, osiem ostatnich kolejek. Przecież jeszcze po 25 kolejce i wygranej z Ruchem – wydawało się wówczas, przy niemocy Śląska, że głównym kontrkandydatem do tytułu – była liderem z trzema punktami przewagi nad piłkarzami Oresta Lenczyka (i lepszym bilansem goli), czterema nad Chorzowianami i aż dziewięcioma nad Lechem. Władze Legii, przedłużyły wówczas kontrakt z trenerem Maciejem Skorżą, by zapewnić mu komfort psychiczny pracy w ostatnich, kluczowych kolejkach. W nich jednak niedawny lider i kandydat na mistrza wygrał tylko RAZ i dziś jest na miejscu czwartym! Przypomina mi się tylko roztrwonienie gigantycznego, 12-punktowego prowadzenia Newcastle United, Kevina Keegana nad Manchesterem United… A przecież nawet tej człapiącej od tygodni Legii wystarczyło do mistrzostwa pokonać broniącą się przed spadkiem Lechię (i jak się okazuje nie walczącą już o nic Koronę w ostatniej kolejce), która do czwartku nie wygrała jeszcze meczu na swoim stadionie, zdobywając na nim zaledwie osiem goli. Tymczasem legioniści pozwolili gospodarzom rozegrać najlepszy mecz w sezonie. Podobnie jak kilka dni wcześniej pozwolili piłkarzom Jagiellonii rozegrać najlepszy mecz na wyjeździe sezonie (a jeśli chodzi o mecze na Łazienkowskiej to w historii – strzelili tu pierwszego gola w Ekstraklasie, zrobił to Tomasz Frankowski, głową!).   Ta klęska bez wątpienia obciąża trenera, zastanawiam się jednak czy w raz wielu publicystami i internautami domagać się jego dymisji. Z jednej strony trzeba pamiętać jak jego zespół grał świetnie jesienią, jak historyczne mecze toczył w Lidze Europejskiej (zwłaszcza ze Spartakiem Moskwa), i to, że trener konsekwentnie wprowadzał do drużyny młodych zdolnych chłopaków jak Rafał Wolski i Michał Żyro. I że przed rundą wiosenną władze klubu wyprzedały mu czołowych zawodników Macieja Rybusa, Marcina Komorowskiego czy Ariela Borysiuka, sprowadzając w zamian głośne – jak na Polskę – nazwiska, Nacho Novo i Ismaela Blanco, którzy kompletnie NIC do drużyny ni wnieśli. Z drugiej trudno nie dostrzec ewidentnych błędów Skorży. Jak oczekiwać od Blanco odwracania losów meczu w kluczowych momentach, skoro wczesniej wpuszcza się go (z Ruchem) na ostatnią minutę spotkania, po to tylko, żeby Daniel Ljuboja mógł dostać oklaski? Obciąż go to, że pozwolił Serbom, Ljuboji i Miro Radowićowi stworzyć państwo w państwie, za bardzo uzależnił zespół od nich i lękał się posadzić któregokolwiek na ławce (czego nie wahał się zrobić ze świetnym skutkiem trener Lecha, Mariusz Rumak w przypadku takich gwiazd jak Artjom Rudniew i Semir Stlić). W padał w panikę za każdym razem gdy Legia traciła prowadzenie, lub rywal wyrównywał. Mam z tej rundy w pamięci tylko błędne decyzje z ławki: zdjęcie najlepszego na boisku Wolskiego w meczu z Bełchatowem, Novo w meczu z Widzewem etc. Po tym jak ostatnio skrytykował pochopną jego zdaniem decyzję Pepa Guardioli o rezygnacji z prowadzenia Barcelony, nie spodziewam się, że sam poda się do dymisji. Zapewne w przeciwieństwie do Pepa uważa, że wciąż może coś dać tej drużynie. Na razie paradoksalnie jedyną osobą, która podała się w klubie do dymisji jest… prezes rady nadzorczej, Mariusz Walter. Oby powodem rzeczywiście była niechęć do dalszego wykładania pieniędzy na przynoszący straty klub, a nie stan zdrowia… Kto mistrzem? Każda z tych drużyn, Śląsk, Ruch i Lech zasługują w tym momencie na tytuł bardziej niż Legia. Nie mam pojęcia, czy Wisła zagra na poważnie ze Śląskiem, czy też będzie to mecz przyjaźni, zwłaszcza, że jak czytam, trener Michał Probierz odsuwa od zespołu czterech kluczowych piłkarzy, otwierając w Krakowie filię Klubu Kokosa. Gdybym był Bogiem Futbolu, do mistrzostwo dałbym Lechowi, za fantastyczną passę na wiosnę od zwolnienia trenera Jose Bakero, przywrócenie przez trenera Rumaka piłkarzom radości z gry, co sprawiło, że gra Kolejorza znów stała się miła dla oka i znów skuteczna, zapełnienie stadionu, wprowadzenie do pierwszego zespołu wychowanków nie gorszych niż ci z Legii i wreszcie wskoczenie z niebytu na podium. Ale Bogiem Futbolu nie jestem, więc na ostatnią kolejkę udam się na stypę na Łazienkowską i będę nasłuchiwał wieści z pozostałych stadionów. Boga Futbolu warto by spytać, że to on sprawił, że cała ta przedostatnia kolejka okazała się jawną prowokacją wobec Franciszka Smudy? Powołani przez niego legioniści zawiedli i to boleśnie, spektakularnie błysnęli za to wszyscy pominięci. Zwłaszcza Sebastian Mila (trzy asysty, a według selekcjonera na konferencji uzasadniającej powołania miał być kontuzjowany, więc nie znalazł się nawet na liście rezerwowych) i Przemysław Kaźmierczak, ale też Arkadiusz Piech, który znów strzelił gola, wzbudzając prawdopodobnie wątpliwości u wielu kibiców, czy to Michał Kucharczyk powinien jechać na Euro 2012, a nie on. Być może gdyby Smuda zaczekał z powołaniami do ostatniej kolejki może choć na liście rezerwowych znalazłby się Szymon Pawlowski, strzelec czterech goli z Polonią? Jednak kolejka i tyle wątpliwości. A wydawało się, że to już najwyższy czas, żeby cała Polska wspierała swoją reprezentację!;)   Powiązane wpisy: Cała Polska w cieniu Śląska 