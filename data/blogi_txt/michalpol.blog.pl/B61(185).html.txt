Szczerze nie rozumiem irytacji wielu internautów dopełnieniem się sagi transferowej Roberta Lewandowskiego. Proroctwami, że mu się nie powiedzie, że Bayern go okiwał, proroctwami, że „przez pięć lat kontraktu nie wstanie z ławki”, a przede wszystkim narzekaniu , że „Lewy wypada z każdej lodówki”. Gdy Cristiano Ronaldo czy David Beckham odchodzili z MU do Realu Madryt, też wypadali z każdej portugalskiej czy angielskiej lodówki. Czy się to komu podoba czy nie (nie pojmuję, dlaczego nie podoba?), po raz pierwszy w historii futbolu jesteśmy świadkami, że Najlepsza Aktualnie Drużyna Świata WZMACNIA SIĘ polskim piłkarzem. Nawet Zbigniew Boniek nie odchodził w 1982 do najlepszej drużyny świata, Juventus Turyn stał się nią dopiero z nim i Michelem Platinim w składzie. Również Real Madryt czy Manchester United nie były aktualnie najlepsze na świecie, gdy trafili tam Jerzy Dudek czy Tomek Kuszczak. Lewy trafia do Bayernu jako jeden z najlepszych piłkarzy świata, by pomóc Bawarczykom – co bardzo prawdopodobne – walczyć o trzeci triumf w Lidze Mistrzów z rzędu. Taki jest bowiem potencjał mistrzów Niemiec i taka wymowa transferu. Lewy będzie mógł współpracować z najlepszymi piłkarzami świata pod okiem największego trenerskiego nowatora od czasów Helenio Herrery czy Johana Cruyffa. Aż dreszcz mnie przechodzi, żeby przekonać się co tej współpracy wyniknie. Nie umiem się tym nie cieszyć i nie ekscytować. Gigantyczne zarobki? To akurat normalne, że mogą irytować co poniektórych. Ale ich wysokość jest zupełnie normalna gdy chodzi o zawodnika tej klasy, w dodatku dostępnego za darmo. W ogóle sam transfer jest dla mnie prawdziwym majstersztykiem. A skoro obchodzimy dziś Święto Trzech Króli, to powiem, że dla mnie owymi królami są dziś: Bayern, Lewy i jego menedżer, Cezary Kucharski. Ten ostatni ma prawo czuć się dziś niczym Mojżesz, który przeprowadził swój naród z Egiptu, przez Morze Czerwone do Ziemi Obiecanej. Tak on poprowadził Lewego ze Znicza Pruszków, przez Lecha Poznań i Borussię Dortmund do Najlepszego Klubu Świata, za każdym razem kierując się po drodze tym co dla jego klienta najlepsze, odrzucając pokusy ofert lepszych finansowo, ale gorszych pod względem sportowym i dla rozwoju piłkarza. Wspólnie przetrzymali napierającą fali morza krytyki (zwłaszcza ze strony władz BVB i dyżurnych hejterów) po ubiegłorocznej decyzji o odejściu z klubu do Bayernu właśnie. Robert postanowił nie odchodzić do innej ligi, co pasowałoby Borussii, ale odczekać do końca kontraktu, jednocześnie jednak dawał z siebie wszystko na boisku i był lojalny do tego stopnia, że dziś żaden mało który kibic planuje gwizdać na niego jak na Mario Goetze, największy serwis kibiców BVB zaapelował wręcz o gorące pożegnanie Polaka: „Zawdzięczamy Robertowi Lewandowskiemu bardzo wiele. Nie stawiajmy go w jednym szeregu z Goetzem”. Władze BVB i trener Juergen Klopp rozumieją i akceptują decyzję Polaka (prezes Watzke przekonuje, że w przeciwieństwie do Goetze tu „od strony formalnej wszystko przebiegło bez zarzutu”. Nikt w Dortmundzie nie traktuje Polaka jak Judasza. Mało tego, wiedząc, że po sezonie odejdzie do Bayernu, dano mu w Borussii znaczną podwyżkę! W końcówce Lewy i jego sztab okazali się lojalni także wobec przyszłego pracodawcy, odrzucając „niemoralną propozycję” Realu Madryt (niemoralnie wysoką) – 81 mln euro dla piłkarza za 6-letni kontrakt. Może i Lewandowski był już związany (pisemnie czy ustnie) z Bayernem, ale nie ma takich pieniędzy, których Real nie zapłaciłby za przekonanie obu stron do odstąpienia od umowy. Mistrzowskiego transferu dokonał Bayern pozyskując za darmo gwiazdę swego największego konkurenta. To zresztą stara metoda Bawarczyków – osłabiania rywali jak nie tak dawno Bayer Leverskusen, z którego przyszli Michael Ballack, Ze Roberto czy Lucio czy Schalke któremu wrogo odebrał Manuela Neuera – można ją krytykować ale trudno odmówić skuteczności. Swoją drogą o ile dla Bundesligi dobrą wiadomością jest to, że Lewandowski zostaje w Niemczech, o tyle wybór klubu bardzo złą, bo przyczyni się do jeszcze pogłębienia przepaści między Bayernem a resztą ligi i nie pozostanie bez wpływu na jej atrakcyjność. Lewy, Uli Hoeness i Karl-Heinz Rummenige po finale Lig Mistrzów w Londynie. Po wyrazie twarzy Hoenessa widać, że wszystko już dogadane i dopięte;) Więc właściwie nie ma znaczenia czy był przy tym „pionkiem w grze interesów Bayernu” jak twierdzi Sueddeutche Zeitung. Ani czy „obserwowaliśmy transfer niezwykle niepokojący, korupcjogenny i niewątpliwie przeprowadzony z pogwałceniem przepisów FIFA” – jak w ciekawym wpisie na weszlo.com sugeruje Krzysztof Stanowski (to prawda, że o transferze wszyscy wiedzieliśmy od dawna – pierwszy poinformował o tym agent byłego trenera Bayernu, Juppa Heynckesa, Zibi Boniek twierdzi, że od pięciu miesięcy, Sir Alex Ferguson już w maju 2013 narzekał, że Lewandowski nie dla MU, bo będzie grał w Bayernie. Jednak „pogwałcenie przepisów FIFA” udowodnić będzie niezwykle trudno, zwłaszcza, że żadnych zastrzeżeń nie zgłasza Borussia i nie czuje się poszkodowaną stroną). Końcowy efekt jest taki, że Robert będzie grał tam gdzie chciał grać gdzieś już od 2012 roku. Spełni swoje marzenia. Finansowo wchodzi zaś do światowej Ekstraklasy. Być może dostałby troszkę więcej gdzieś indziej, w Realu albo Chelsea, gdyby jego agenci negocjowali agresywnie doprowadzając do licytacji czołowych klubów świata. Ale akurat pieniądze nigdy nie były dla niego priorytetem, w przeciwnym razie zamiast do Borussii poszedłby do ligi tureckiej czy rosyjskiej. Bayern to obecnie na tak atrakcyjny projekt, że nie zdziwiłbym się gdyby pragnący coś osiągnąć w futbolu piłkarze dopłacali, żeby być jego częścią. Słowem, Lewandowski dopiął swego. I że zrobił to – jak śpiewał Frank Sinatra – „po swojemu”. I planned each charted course, each careful step along the highway.  And more, much more than this, I did it my way Powiązane wpisy: Ajezusmaria, czyli brzemienne pudło Lewego Derby Londynu o Lewego? Wybrałbym Arsenal! Koniec z golami Lewego? Dziś odradzałbym Bayern Lewemu 