Arogancja i ignorancja nowobogackich właścicieli klubów piłkarskich, przejmujących w Europie jedna drużynę za drugą nie ma sobie równych. Za nic mają sobie wieloletnią tradycję i przyzwyczajenia kibiców. Potrafią zmienić klubowe logo na bardziej cool, czasem nawet symboliczne barwy, charakterystyczną nazwę stadionu opychają sponsorom. Traktując klub jak każde inne przedsięwzięcie biznesowe, często przenoszą do niego korporacyjne zasady, nie uwzględniające futbolowej specyfiki. Tak było gdy np. dawny właściciel Polonii Warszawa, Józef Wojciechowski uznał, że 100-letni klub można wstawić do komisu jak samochód, który się znudził, a nabywca jak ma ochotę niech go zabiera choćby i do Katowic. Właśnie jesteśmy świadkami przykładu kolejnej, bulwersującej ignorancji i niezrozumienia istoty klubu piłkarskiego. Otóż egipski właściciel beniaminka Premier League, Hull City, Assem Allam postanowił zmienić nazwę drużyny, a właściwie dodać do niej człon Tigers. Bo jak wyjaśnił, nazwa Hull City jest zbyt… banalna. Słowo ‘City’ mu nie pasuje, bo jest ono zbyt zwyczajne. – City to przydomek takich klubów jak Leicester, Bristol, Manchester i wielu innych. Nie chcę, żeby mój klub był taki jak wszystkie. Chcę, żeby był wyjątkowy. Chodzi mi o lepszą tożsamość i identyfikację kibiców z drużyną. City to kiepska tożsamość. A już nazwa Hull City Association Football Club jest po prostu zbyt długa – stwierdził na łamach Hull Daily Mail. Z Hull City zrobił więc Hull Tigers. Taki przydomek drużyna nosiła od lat z uwagi na swe czarno-żółte stroje. Co innego jednak tradycyjny przydomek, a co innego zmiana nazwy 109-letniego klubu! Wyobraźmy sobie, że amerykańscy właściciele Manchesteru United z powodów komercyjnych zmieniają nazwę na Manchester Devils, wyjaśniając, że przydomek United ma zbyt wiele klubów, a ich ma być wyjątkowy. W dodatku skoro w NHL mogą grać New Jersey Devils to mogą i w Premier League. Nawet bym się nie zdziwił gdyby Amerykanie próbowali iść tą drogą, skoro ich ligi wszelakie zaludniają przeróżni Bulls, Raptors czy Bobcats, Titans, Patriots czy Raiders, Sharkes, Coyotes czy Kings. Idźmy dalej i wyobraźmy sobie, że za chwilę właściciel West Ham United dojdzie do wniosku, że przydomek Młoty jest za mało cool i zmieni nazwę na West Ham Wizzards. A rosyjski właściciel AS Monaco, pnącego się na szczyt europejskiego futbolu, może dojść do wniosku, że bardziej trendy będzie mu zapraszać swych kolegów-oligarchów na mecze np. Monaco Magic. Kto mu zabroni? Może powinna UEFA? Może powinna przyjąć zasadę, że zmiana nazwy klubu musi poprzedzać referendum z udziałem oficjalnie zrzeszonych kibiców? Kibice Hull City na pewno nie poparli by zmiany nazwy na Tigers. Są wściekli i nie akceptują decyzji właściciela. Tłumaczą, że klub piłkarski to nie bank czy sieć stacji benzynowych, którym można zrobić tzw. rebranding, czyli zmienić nazwę i logo na bardziej atrakcyjną w celu przyciągnięcia nowych klientów. Ci klienci już tu są. Niektórzy z nich kibicują drużynie od 60 lat bez względu na to w jakiej akurat jest lidze. Ale zawsze była to drużyna o nazwie Hull City. Wkurza ich arogancja właścicieli, a zwłaszcza słowa wiceprezesa klubu i syna właściciela, Ehaba Allama, który stwierdził, że prywatnie ludzie mogą sobie nazywać klub jak chcą, ale to nie oni inwestują pieniądze w klub, więc niech pozwolą tak nim zarządzać, żeby właściciele byli w stanie zarabiać. Kto wie bowiem, czy inwestując w klub swoją miłość, nerwy i swoją pasję kibice nie położyli na szali znacznie więcej. Żal mi ich niezmiernie, jako że i tak Kingston-upon-Hull nie żyje się łatwo. To przemysłowe miasto dopiero niedawno spadło z pierwszego na drugie miejsce na liście najgorszych miejsc do życia w Anglii (ustępując jedynie Middlesbrough, w którym w swoim czasie Brazylijczyk Emerson natychmiast po transferze doznał depresji). Dlatego postanowiłem sobie, że w ramach solidarności z Hullsończykami będę w dostępnych mi programach i łamach bojkotował nową nazwę, zawsze będąc wiernym starej, traktując decyzję egipskich właścicieli jako przejściowy kaprys.   Powiązane wpisy: Bojkot kadry zwisa PZPN Pep, czyli mistrzostwo świata Bawarczyków! BloPuLa is coming home, czyli Grupa 6 