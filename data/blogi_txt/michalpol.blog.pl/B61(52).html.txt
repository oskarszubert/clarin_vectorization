Dziś druga odsłona Gwiazdkowego Konkursu Literackiego, której po raz kolejny pojawiają się opisy akcji Fernando Redondo na Old Trafford i Andresa Iniesty na Stamford Bridge w pamiętnym półfinale Ligi Mistrzów przeciwko Chelsea (i nie po raz ostatni;). Ciekawe jak Waszym zdaniem wypadają w porównaniu z poprzedniczkami? Jest także opis innej bramki jaka padła na Old Trafford, której wideo nie umiałem odnaleźć, więc zamieściłem dla porównania jej krótki opis ustami jednego z bohaterów;) Jest też notka wykraczająca poza regulamin konkursu, opisująca zdarzenia z meczu, który dopiero się wydarzy (oby, bo pewności nie ma) – 27 czerwca 2012 roku, więc z oczywistych względów nie dołączałem tu żadnego filmiku. Jako bramkarz cieszę się, że wreszcie dostał doceniony przedstawiciel tej profesji i jego niezapomniana parada. ﻿Choć po prawdzie to i w innej notce, chyba najkrótszej w konkursie w roli głównej występuje ﻿pewien łysy bramkarz… No to jazda!   Akcja: Redondo  Romagnoli Pomimo że występował na najbardziej niewdzięcznej pozycji na boisku jest dla mnie piłkarską legendą. O tym, że ze statusu bardzo solidnego piłkarza awansował do grona tych największych zadecydowała tak naprawdę jedna AKCJA. Nie będę ukrywał, że oprócz samej AKCJI właściwie nic z tamtego meczu nie pamiętam. Pewny jestem tego że był to mecz Realu Madryt z Manchesterem United, ponieważ nadal widzę przed sobą obraz ośmieszonego Paula Scholesa oraz stojących jak wryci obrońców MU. Po nieprawdopodobnym zagraniu Fernando Redondo (bo o przebłysku jego geniuszu tu mowa) nawet nie zareagowali na to jak dalej rozwinęła się ta, bramkowa jak się okazało, AKCJA. Formalności dopełnił Raul. Co najbardziej uderzające to fakt, że AKCJĘ przeprowadził piłkarz po którym nie tylko nikt się tego nie spodziewał, ale i tak naprawdę od którego pewnie nikt czegoś tak nieprawdopodobnego nie oczekiwał. W obu drużynach grali przecież piłkarze wydający się w dużo większym stopniu predestynowani do tego typu zagrań. Choćby wspomniany wcześniej Paul Scholes, który miał okazję przeanalizować tę AKCJĘ na żywo z najbliższej odległości. Samej AKCJI, a właściwie jednego, czarodziejskiego dotknięcia piłki, nawet nie podejmuję się opisać. Do przedstawienia takiego poziomu geniuszu proza to zdecydowanie zbyt niedoskonały i krzywdzący sposób wyrazu. Każda forma opisania tak niewiarygodnej treści przegra z możliwością obejrzenia tego nieziemskiego zdarzenia. Na szczęści Internet dalej nam tę możliwość. Dlatego drodzy fani piłki nożnej zapraszam na seans, który jestem pewien powtórzycie w najbliższych minutach przynajmniej kilkukrotnie,… … bo jak do licha ten Redondo dał radę TO zrobić i to w meczu o stawkę z bardzo silnym rywalem?!    Bramkarz też piłkarz i swe akcje ma Ania Hombek Pytając kibica futbolu, co jest solą tego sportu, z dużym prawdopodobieństwem odpowie, że bramki. Przecież to dzięki nim wygrywa się mecze. Fani piłki kopanej od zawsze pasjonowali się pięknymi akcjami, dryblingami, czy też technicznymi sztuczkami, ale to gole doprowadzają ich do ekscytacji lub rozpaczy, jeśli akurat są kibicami „niewłaściwej” w tym momencie drużyny. Znacznie rzadziej docenia się postawę bramkarzy. Co prawda podziwia się ich niesamowite interwencje w sytuacjach wydawałoby się „nie do obrony”, jednak wystarczy spojrzeć na laureatów Złotej Piłki gdzie, aby znaleźć jedynego w dziejach bramkarza uhonorowanego tą nagrodą, trzeba się cofnąć aż do roku 1963.  Pomimo, iż pamiętam wiele pięknych akcji i bramek, to właśnie interwencja bramkarza utkwiła mi najbardziej w pamięci. Był 4 października 2009 roku. Sevilla na własnym stadionie podejmowała Real Madryt. Królewskim od początku ten mecz się po prostu nie układał i od 34 minuty za sprawą Navasa przegrywali. Gospodarze raz po raz nękali obronę Realu i na przerwę schodziliby z dwubramkowym prowadzeniem, jednak Iker Casillas miał inne plany i obronił strzał Renato z dwóch metrów. Ta interwencja Hiszpana nie była szczytem jego możliwości. To, czego dokonał na początku drugiej połowy do dziś musi się śnić Diego Perottiemu. Była 47 minuta meczu na Estadio Ramón Sánchez Pizjuán. Negredo otrzymał futbolówkę na własnej połowie, oszukał Albiola i pędził prawą flanką na bramkę gości z ogromną prędkością. Wpadł w pole karne, posłał piłkę obok bezradnych obrońców Realu wzdłuż linii bramkowej. Idealnie do Perottiego, który strzelał na pustą bramkę. Czy aby na pewno? Jak z pod ziemi wyrósł przed nim Casillas i sparował strzał! Nie ma gola! Jak on to zrobił? Skąd się tam wziął? Przecież jeszcze przed sekundą był przy drugim słupku bramki! Do dziś nie mogę wyjść z podziwu nad niesamowitym refleksem Ikera. Ta parada bramkarza Los Blancos oraz gol Pepe wlały nadzieje w serca kibiców gości. Nie trwała ona jednak zbyt długo. W 66 minucie meczu Renato zemścił się za sytuację z pierwszej połowy meczu i ponownie dał Sevilli prowadzenie. Piłkarze przyjezdnych nie byli już w stanie na ten cios odpowiedzieć. Trzy punkty zostały w Sevilli. Casillas, nazywany przez wielu „Świętym Ikerem”, stał się bohaterem Madrytu. Dzięki jego fantastycznej postawie, Real nie odniósł druzgocącej porażki. Hiszpan ponownie potwierdził, że jest jednym z najlepszych bramkarzy globu. I potrafi „wyciągnąć” każdy strzał,  a sytuacje 100% nie istnieją. Jego interwencje z niedawnej potyczki z Sevillą również należały do niecodziennych, jednak ta z 2009 roku była po prostu „nie z tej ziemi”!    Efekt motyla (albo i trzech) Wichajster2012﻿﻿ Niektóre akcje zapadają w pamięć nie dlatego, że są piękne, ale dlatego że zmieniają bieg futbolowej historii. Gdyby sytuację, o której chcę opowiedzieć wyjąć z kontekstu, nikt nie zwróciłby na nią uwagi, było takich tysiące i będzie jeszcze więcej. Nic nadzwyczajnego: strzał z wolnego, bramkarz odbija piłkę przed siebie i nieco w bok, dopada do niej inny zawodnik, dobitka, gol. Tyle, że ta akcja miała miejsce akurat w ostatniej minucie meczu Ligi Mistrzów dziewiątego marca 2004, a konsekwencje tego zdarzenia ponosimy do dzisiaj.  Nigdy się nie dowiemy co by było, gdyby każdy z trzech bohaterów tamtego zajścia zachował się ciut inaczej. Gdyby napastnik inaczej wykonał rzut wolny, gdyby bramkarz złapał piłkę, albo chociaż odbił ją inaczej, gdyby w końcu pomocnik nie stał akurat tam, gdzie stał, jakby przeczuwając, że piłka spadnie mu wprost pod nogi i jego mało efektowna dobitka odmieni losy rywalizacji. W świat poszedł obrazek szaleńczo cieszących się w narożniku piłkarzy i euforyczny rajd przy linii bocznej, a potem tryumfalne gesty ich trenera w długim płaszczu.   Bohaterowie ostatniej tego wieczora akcji, czyli  Benni McCarthy (strzał), Tim Howard (bramkarz) i Costinha (dobitka) na pewno wiedzieli, że stało się coś spektakularnego. Dzięki golowi w ostatniej minucie FC Porto sensacyjnie wyeliminowało Manchester United już w 1/8 finału Champions League. Potem wykorzystało szansę i pokonując umiarkowanie trudnych jak na tę fazę rywalizacji przeciwników (kolejno Lyon, Deportivo i Monaco), sięgnęło po najcenniejszy europejski puchar. Ale wspomniana trójka nie wiedziała pewnie, że dzięki tej akcji jakich tysiące, przede wszystkim pchnęli o lata świetlne do przodu karierę trenera José Mário dos Santosa Félixa Mourinho.   Portugalczyk jest w swym fachu wybitny i jego praca z drużyną z Estádio do Dragão prędzej czy później przełożyłaby się na angaż w jednym z topowych klubów Europy. Ale nie byłoby to już (nomen omen) wejście smoka, nie byłoby otaczającego go nimbu zwycięzcy, nie byłoby, przynajmniej nie od razu, The Special One.   Byłby trener z niebywałymi sukcesami w stosunkowo słabej lidze portugalskiej, który wygrał do tego puchar UEFA. Ale – umówmy się – ma się on tak do zwycięstwa w Lidze Mistrzów, jak Międzyzdroje do Cannes, nie ta liga.  Co było dalej? Benni McCarthy grał jeszcze w Porto, potem w Blackburn i West Ham United, by w 2011 r. podpisać kontrakt z Orlando Pirates z Johanessburga. Tim Howard stał w bramce ManU jeszcze w sezonie 2004/05, ale już w następnym roku był tylko rezerwowym i od sezonu 2006/07 do dziś jest zawodnikiem Evertonu. Costinha po występach w Porto reprezentował Dynamo Moskwa, Atletico Madryt i włoską Atalantę Bergamo. A Mourinho… sami wiecie.    Das Ende des Traumes Dawid Guszczak „W XVII wieku król ich ówczesny, Jan III Sobieski, tak oto skwitował chwalebne dla Europy zwycięstwo nad Turkami: Przyszliśmy, ujrzeliśmy, a Bóg zwyciężył. Wiktoria chwalebną dla Europy była, ale nie dla nas; na początku wieku XXI mieszka u nas fast 2 Mio. Türken. A potomkowie Sobieskiego naśmiewają się z nas w kabaretach: Um in deutscher Nationalmannschaft spielen zu können, muss man Türkisch sprechen. Wspominając tę nieszczęsną akcję nie sposób nie  wspomnieć o Franciszku Smudzie, hardym selekcjonerze, który często powtarzał staropolskie porzekadło, iż Polacy są z żelaza. I że trzeba ich uderzać młotem, aby rozgrzać. Niepotrzebnie tośmy uczynili. Po tym jak Super-Mario Götze oddał piekielnie mocny strzał w kierunku Szczęsnego. Czego się inny uczyć musi, z tym się Polak rodzi. W końcu Polska bramkarzami stoi. Dlatego następca Tomaszewskiego, Dudka i Boruca nie miał problemów ze złapaniem piłki w rękawice i mocnym, soczystym wyrzutem spod linii bramkowej uruchomił prawą flanką Piszczka, najlepszego skrzydłowego obrońcy w naszej lidze. To, czego po chwili dokonało das polnische Trio aus Dortmund, na zawsze przejdzie do historii europejskiego futbolu. Piszczek niczym Redondo z Manchesterem minął Podolskiego i natychmiast zagrał do wychodzącego na czystą pozycję niczym gąsienica z kokonu Błaszczykowskiego. Kuba przy pomocy no look pass ograł Lahma, Boatenga i samego siebie, po czym zagrał do Roberta Lewandowskiego, króla strzelców Bundesligi zakończonego gerade sezonu. Ten skopiował argentyński wyczyn Owena z 1998 roku. Przed nim potknął się Badstuber, próbując przechwycić futbolówkę. Potknął się też i Neuer – o butelkę wody, podczas próby wyciągnięcia Ball aus Netz. I cóż z tego, że Deutscher Fußball-Bund zrzesza najwięcej członków ze wszystkich organizacji sportowych na całym świecie, podczas gdy w Polsce piłkę kopie 14 razy mniej osób niż u nas. Zwycięstwo liczby nie chce, męstwa potrzebuje – mawiał polski wieszcz Jan Kochanowski. Nie była to nasza erste Niederlage gegen Polen. Aby historii ukryć błędy, okryj je płaszczem legendy. Polacy zwyciężali już DDR-owców. A to też byli Niemcy, mimo iż pod kuratelą Sowietów… Jeszcze jedno o Polakach; casus Lewandowskiego… Dariusz W. nie widział w nim przyszłości, kiedy ten Torjager grał w pruszkowskim Zniczu… Gdy Polacy będą umieć siebie samych cenić w domu, będą cenić ich i za granicą. A tak, mimo naszej porażki z gospodarzem turnieju, pomimo końca marzeń o triumfie, pomimo tragedii, jakim zapewne jest brak osiągnięcia przynajmniej finału, der Pole ist wieder ein Trunkenbold, ein Dieb und ein Katholik.” Donezk, Mi 27.06.2012, 23.00 XYZ Kicker﻿   Bramka Iniesty sung hai Akcją, która utkwiła mi w pamięci, już od dłuższego czasu, jest bramka Andresa Iniesty (Barcelona) w meczu półfinałowym Ligi Mistrzów z Chelsea w 2009. roku w Londynie na Stamford Bridge. Zaczęła się ona w 91 minucie po zamieszaniu w polu karnym Victora Valdesa. Malouda próbował dośrodkować, nie doszło to jednak do skutku, Anelka nie doszedł do piłki Alves wybił mu piłkę z pod nóg. Potem jeszcze Lampard spróbował strzału z dystansu, został zablokowany przez Inieste. Zawodnik z 8 w Barcelońskim trykocie odebrał piłkę Lampardowi, po czym pobiegł około 10 metrów. Lampard zrewanżował się i odebrał Inieście piłkę wślizgiem. Piłka została oddalona do obrony. Potem poszło podanie po ziemi w stronę Pique. Pique podawał do środka do Xaviego. Xavi wystawił piłkę na prawe skrzydło do Alvesa. Ten dośrodkował niestety Terry wybija główką. Piłkę po wybiciu głową przejmuje Kameruńczyk Eto. Podaje do Messiego. Messi wystawia piłkę przed pole karne tam stoi Iniesta i technicznym strzałem strzela w lewe okno bramki Petra Czecha. Była to bram w 92 minucie doliczonego czasu gry, na 1-1 a we wcześniejszym meczu w Barcelonie spotkanie zakończyło się bezbramkowym remisem. Dzięki golu Iniesty Barcelona znalazła się w finale Ligi Mistrzów z Manchesterem United, który wygrała. Ta akcja najbardziej utkwiła w mojej pamięci ze wszystkich. ﻿ Schody do nieba Tomasz Wącławski﻿  Moja „THE AKCJA” nie ma w sobie wiele finezji. Są to dwa gole wtłoczone do bramki trochę przez przypadek, trochę niesione niezachwianą wiarą w sukces. Strzelone przez dwóch sępów pola karnego. A choć to dwie bramki, to tworzące tak nierozerwalną „całość emocjonalną”, że po prostu rozdzielić ich nie sposób. 26 maj 1999 roku. Finał Ligi Mistrzów. Manchester United kontra Bayern Monachium.. 6. minuta. Rzut wolny dla Bayernu, bezlitosne wykorzystanie źle ustawionego muru przez Baslera i jest 0-1. Następne 85 minut właściwie nie bardzo pamiętam, bo też zbyt wiele się w nich nie działo. ManU nie potrafił stworzyć niebezpieczeństwa pod bramką przeciwnika, a Bayern z typową dla siebie, niemiecką konsekwencją rozbijał te nieporadne ataki, samemu będąc bliskim podwyższenia rezultatu. Wreszcie nastąpiła 91. minuta. MU ma rzut rożny. Do piłki podszedł Beckham, który w sposób magiczny potrafił dograć piłkę w ten decymetr sześcienny murawy, w który chce. Piłka zatoczyła łagodny łuk, a ja moją kibicowską energią próbowałem skierować ją tam, gdzie nie będzie obrońców Bayernu. Ogólny chaos, niezbyt czysty strzał Giggsa, poprawka Sheringhama. Niesamowite. Piłka w bramce. Jest 1-1. Zerwałem się z fotela i zacząłem wrzeszczeć jak opętany. Patrzyłem na smętne miny zawodników Bayernu, z których cała pewność siebie została wyssana. Patrzyłem na te same co u mnie emocje u Beckhama i spółki. Zanim na dobre udało mi się otrząsnąć, mamy kolejny rzut rożny. Ta sama strona boiska. Znów Beckham. A ja podskórnie czułem, że coś z tego może być. Zgranie piłki głową, a stojący dwa metry od bramki Solskjaer właściwie tylko nadstawia nogę i piłka ląduje pod poprzeczką. „Baby-face Killer”, który tyle razy był asem w rękawie Fergusona, znów znalazł się w idealnym miejscu w idealnym czasie. Zrobiło się 2-1, a ja straciłem głowę. Zacząłem krzyczeć i biegać po domu, ciągle nie mogąc uwierzyć w to, czego byłem świadkiem. Każdy kibic wie, że najlepiej smakuje zwycięstwo wymęczone w bólach – lepszy przykład niż to spotkanie ciężko byłoby wskazać. Strata gola w 6. minucie, a potem 5100 sekund męki. I niesamowita końcówka, będąca podróżą z „Highway to Hell” do „Stairway to Heaven”. Teraz mam już zdecydowanie mniej czasu, aby śledzić wydarzenia sportowe, tak jak kiedyś. Nabrałem też dystansu, gdy zdałem sobie sprawę, że często to kibic bardziej przejmuję się porażką niż biegający po murawie krezusi. Ale ten mecz, te kilkadziesiąt sekund dalej wywołuje u mnie ciarki na plecach. Wzruszenie. Radość. A przecież minęło już ponad 12 lat. W całej historii sportu jest jeszcze tylko jeden porównywalny dla mnie moment – podręcznikowy, oddany jakby w zwolnionym tempie rzut MJ-a w szóstym meczu Finałów NBA w 1998 roku. Inny kontynent i inna dyscyplina, ale te same emocje oraz wspomnienia, których nigdy nie zapomnę. Sport bywa magiczny.﻿ Dobra jest… Michał Zemełka﻿ 15 sekunda meczu: -  Dobra, Łysy, wiesz co masz robić. Inaczej to widowisko nie będzie miało sensu. Tylko nie podawaj Żelusiowi – on się już nastrzelał. – Spoko, zagram do Szczura. … Rety, po kiego grzyba przecięliście to podanie! Nie utrudniajcie im, chłopaki, bo nic z tego nie wyjdzie. … Dobra jest, Turek strzela. … O w mordę, co to za kapeć?! I jeszcze ten dureń stanął na linii strzału i zawadził piłkę! … Ok, spada na Żabojada, może w końcu dadzą radę. … Uff, prawie mnie w rękę trafił, ale zdążyłem cofnąć. Dobra nasza. Biali się cieszą. Bramkarz siedzi na murawie i nie może się powstrzymać. – Łysy, przestań suszyć zęby, bo się zorientują! – Sorry, zapomniałem się. – Ok, chłopaki, prawdziwa gra dopiero się zaczyna…  ﻿   Ułamek sekundy, w którym latawce mogły czuć się bezpiecznie  ﻿Jarek Barcic Rzecz będzie się miała o golu szczególnym, bo strzelonym przez największy postrach na świecie. I oczywiście nie chodzi tu o jakiś banalny bramkarski postrach, bo takich są tysiące i nawet Bułgarzy mają ze trzech, ale chodzi o postrach absolutny i wszelaki. Postrach i dla estetów i dla szklarzy. Postrach, którym dziadkowie straszyli dzieci na dobranoc, a ojcowie jego podobizną chronili plony przed natrętnym ptactwem. Niemcy to tak się go bali, że już na widok jego perfekcyjnie antyanielskiej facjaty zamykali przestrzeń powietrzną, a gdy wchodził na murawę kibice z balkonowych części stadionów byli wypraszani w trybie alarmowym. Nie robił tego na złość, po prostu nasz rodak Jacek zawsze mierzył w życiu jak najwyżej – aż do samych gwiazd. Stąd plamy na Słońcu i kratery na Marsie i Księżycu po pechowych rykoszetach. Pewnego razu jednak wydarzyła się Anomalia. To był rok 2007, ale żeby po jackowemu być w pełni ścisłym to w drugiej połowie 2007 roku na moment, na sekundę, na nanosekundę i w jednym tylko punkcie kosmosu – na Stadionie Światła w Lizbonie – miał miejsca klasyczny rewers. Białe zmieniło się w czarne, czerwone w zielone, głupie wydało się mądre, metroseksualni stali się facetami, Wisła wchodziła do Ligi Mistrzów i najważniejsze – Jacek Krzyżówek uderzył po ziemi! Fundamenty Wszechświata zadrżały! Długie dzieje, wieki albo i tysiąclecia – całe trzy sekundy wcześniej, gdy nasz postrach wszelakiej fauny skrzydlatej zaczął się do bomby przymierzać wszystko zdawało się być normalne: polska część z ośmiu milionów ludzi za bramką dała dyla, (co bardziej samarytańscy rodacy brali ze sobą po kilku Portugalczyków na barana), pozostałe 46 milionów Polaków na Stadionie Światła (w tej chwili Bezświatła, bo mamy rewers) oraz 560 milionów przed plazmami ryczała: „Nie! Kurka nie! Podaj do żabiej nędzy! ”. Ale to była jedyna rzecz, jedyny element który się nie zmienił nawet w tym magicznym momencie – Jacek oczywiście nie podał i huknął. Cała ludzkość oraz wszelkie żywe stworzenie łeb uniosło w niebo, czekając na kolejną kosmiczną eksplozję, a nóż może Jacek dziś w formie i nawet Jowisza przytakuje. Nie tym razem. Zanim bramkarz Ricardo opuścił głowę futbolówka okrążała kule ziemską czwarty raz i z prędkością światła nadciągała ciut nad Antlantykiem, nawet nie łechtając wody, bo pamiętajmy, że Jacek uderzył po ziemi, tylko i wyłącznie. Oczywiście o strzale na bramkę nie mogło być mowy. Gole strzelone poprzez trafienie w bramkę są dla lamusów. Prościzna taka jak jeść zupę za pomocą łyżki. Jacek jednak jadał zupę wykałaczką, zatem musiał być to gol przeczący logice i wszelkiemu rozumowi, choćby chłopskiemu: oddał złoty strzał pod postacią strzału fatalnego, uderzył niecelnie, ale celnie. Zdobył bramkę poprzez pudło. Całej planecie opadła kopara i zachodzili w głowę – jak wiedział? Tylko cztery miliardy Polaków w kraju plus sześć miliardów w UK dumnie klaty wypięło, choć wewnątrz byli troszkę speszeni, bo oni wiedzieli jak on naprawdę to zrobił.     GwiaKoLi 2011. Ktora notka lepsza?  Powiązane wpisy: Akcja: GwiaKoLi! Odsłona 1 Akcja: GwiaKoLi. Odsłona 3 Akcja: GwiaKoLi. Odsłona 4 Akcja: GwiaKoLi. Odsłona 5 