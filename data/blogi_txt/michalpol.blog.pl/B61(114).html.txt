Waldemar Fornalik mógłby stworzyć następującego mema: ‘Polska to kraj bramkarzy, they said. It will be fun, they said…’ Niby obsada bramki to miał być ostatni problem trapiący selekcjonera, a tymczasem sytuacja na mniej niż miesiąc przed meczem z Anglią w eliminacjach mistrzostw świata wygląda tak, że: 1. Przemysław Tytoń - numer 1 Fornalika – stracił właśnie miejsce w pierwszym składzie PSV. Ponoć dlatego, że trener Dick Advocaat nie uważa, żeby dawał z siebie 100 procent i woli stawiać na swojego ziomala, Boy’a Watermana. Na długo? Jak mi twittują znawcy tematu, w Holandii uważa się, że Tytoń nie wyzbył się traumy po urazie głowy i unika ryzykowanych interwencji. W kadrze nie odniosłem takie wrażenia, bał się co najwyżej petard, ale który bramkarz na jego miejscu w Podgoricy nie opuściłby stanowiska pracy? Nie mam pojęcia jak jest w PSV – chciałem w tym sezonie obejrzeć pierwszy mecz PSV – w Lidze Europy z Dnipro Dniepropietrowsk – ale już Polaka w bramce nie było. Waterman wpuścił dwa gole, ale w kolejnym meczu ligowym znów zagrał. Może Tytoń powinien zacząć bronić w hełmie, wówczas się od niego odczepią? 2. Wojtek Szczęsny nie broni w Arsenalu. Po części z powodu kontuzji, najpierw żeber, a potem kostki przepuścił w bramce Vito Mannone, który jak mógł wykorzystał swoją szansę – pierwszego gola w Premier League puścił dopiero w niedzielnym meczu z Manchesterem City na Etihad, co prawda po swoim błędzie, ale Arsenal sensacyjnie urwał mistrzom Anglii punkt, a i Szczęsny zawinił gola w meczu z Southampton, więc nie wiadomo jaka będzie reakcja Arsene Wengera. Tak czy siak początek sezonu nie należał do Wojtka, czy do 16 października osiągnie formę jak z meczu z Niemcami, czyli swego najwybitniejszego reprezentacyjnego występu? 3. Artur Boruc wrócił do gry! Właśnie został zawodnikiem Southampton, czyli trafił tam gdzie od dawna było jego miejsce – do najlepszej, najbardziej wymagającej i wyrównanej ligi świata. Poza tym kto bardziej pasuje do Świętych jak nie Holly Goalie   Nie mam wątpliwości, że szybko wywalczy sobie miejsce w pierwszym składzie – Kelvin Davies musi tylko dać trenerowi Nigelowi Adkinsowi powód do odpoczynku. W końcu do Celticu i Fiorentiny też przechodził jako drugi, zastępca lokalnych ikon, a poradził sobie nawet z Sebastianem Frey’em. W dodatku zna język i ma już niezłą reputację. I determinację, żeby wykorzystać szansę. Wierzę wręcz, że Southampton stanie się dla niego tym, czym Fulham dla Edwina van der Sara, który w swoim czasie trafił tam z Juventusu Turyn. czyli trampoliną do wielkiego klubu i futbolu na najwyższym poziomie. Problem w tym, że może nie zdążyć z przebiciem się do pierwszego składu Świętych do 16 października.  4. Łukasz Fabiański i Grzegorz Sandomierski są póki co zaginionymi w akcji. Wojciech Pawłoski był pewną nadzieją, ale po pierwsze nie gra w Udinese, lawirując miedzy statusem bramkarza nr 2 i 3, a poza tym po fochach w kwestii gry w reprezentacji U-21 (w której gra, w jego mniemaniu, uwłacza ﻿jego godności) powinien dostać karnego… powinien nie dostawać szansy gry w seniorskiej kadrze do momentu aż zmądrzeje, czyli baaaardzo długo. 5. Wygląda na to, że numerem 1 na Anglię będzie Tomasz Kuszczak, który gra co prawda w Championship, ale regularnie zostaje Brighton   Hove Albion, zachowuje w kolejnych meczach czyste konto (z Sheffield Wednesday i Watford) i trafia do Jedenastki Kolejki. Wygrywając na wyjeździe z Milwall jego B HA odniosło piąte zwycięstwo z rzędu i zostało sensacyjnym liderem Championship, w czym jak podkreślają wszystkie media na czele z BBC, spora zasługa Polaka. Mam nadzieję, że i w jego przypadku klubik okaże się trampoliną do walczącego o największe trofea… Byliśmy więc bramkarską potęgą, a tymczasem na naszych oczach rozegrał się dramat niczym z powieści Agaty Christie o Dziesięciu Małych Murzynkach. Został nam tylko jeden Kuszczak i módlmy się, żeby go omijały kontuzje, tfu, tfu, odpukać…   Powiązane wpisy: Vlog z mundialu. Los reportera czyli gdzie obejrzałem Niemcy – Anglia Vlog. Skoro Szczęsny tak zaczyna to gdzie skończy? Vlog. Łoże Smudy, czyli kulisy bazy repry na Euro 2012 Polscy Niemcy pod wrażeniem 