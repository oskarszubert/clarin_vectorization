Fin kilka tygodni temu rozwiązał za porozumieniem stron umowę z Ferrari, aby zrobić miejsce dla długo wyczekiwanego we Włoszech Fernando Alonso. Raikkonen zapowiedział, że w przyszłym sezonie wystartuje tylko wtedy, jeśli dostanie miejsce w zespole walczącym o zwycięstwa – pisze na Sport.pl Łukasz Cegliński. – Wybór na rok 2010 był prosty: McLaren albo nic. Kimi nie doszedł do porozumienia z zespołem, więc nie będzie jeździł w F1, przynajmniej nie w przyszłym roku – ujawnił menedżer Fina. 30-letni Raikkonen udaje się więc na roczny urlop. Czy jednak owa przerwa nie przedłuży mu się niebezpiecznie w zakończenie kariery jak w przypadku rodaka, Miki Hakkinena, którego Kimi zastąpił w 2002 roku w McLarenie? Hakkinen, dwukrotny mistrz świata (jego pierwszy triumf w 1997 roku, niesamowitą wygraną z Michaelem Schumacherem w ostatnim wyścigu sezonu – Grand Prix Japonii – oglądałem z wnętrza pit stopu McLarena na torze Suzuka wraz z małżonką Fina) rozczarowany, że w sezonach (2000 i 2001) nie był w stanie nawiązać rywalizacji z Niemcem, ogłosił roczną przerwę. W środku sezonu oznajmił jednak, że wycofuje się z rywalizacji definitywnie. I mimo kilku prób, nigdy do F1 nie wrócił. Z drugiej strony jak wielu nasyconych, spełnionych sportowców zazdrości w tym momencie Raikkonenowi! Jak wielu z nich przydałby się roczny urlop i jak zbawienny byłby dla ich karier. Podczas gdy np. wielcy reżyserzy filmowi mogą sobie zrobić rok, dwa przerwy (byle z tym nie przesadzić jak Terrence Malick), by po odpoczynku stworzyć kolejne genialne dzieło, od sportowców żąda się genialnych osiągnięć rok w rok (wynaturzenia jak kariera Michaela Jordana zdarzają się raz na dekadę). Pamiętam jak Zinedine Zidane bardzo chciał wziąć sobie roczny urlop od futbolu po Euro 2000. On, kluczowy zawodnik w kampanii o mistrzostwo świata właśnie został mistrzem Europy. I nie krył, że potrzebuje przerwy, żeby odnaleźć w sobie motywację. Nie miał jednak szans na nią, on, najlepszy piłkarz świata, nie był w stanie wyplątać się z sieci kontraktów reklamowych z dziesiątkami i swym klubem. Sezon 2000–01 okazał się dla Juventusu Turyn katastrofalny. Finalista Ligi Mistrzów odpadł z rozgrywek w rundzie grupowym. W kluczowym meczu z HSV, miotający się przez cały sezon na boisku Zidane dał się sprowokować i dostał czerwoną kartkę za… uderzenie głową Jochena Kientza. Odżył dopiero rok później, gdy już jako najdroższy piłkarz globu w barwach Realu Madryt przypieczętował kapitalnym golem zwycięstwo w finale Ligi Mistrzów z Bayerem Leverkusen, zdobywając ostatnie trofeum w karierze, którego mu brakowało w kolekcji… PS:  To wprawdzie zupełnie nie na temat, ale skoro o reżyserach była mowa… Przypadkiem znalazłem to zdjęcie. Widzieliście, że Roman Polański iwyreżyserował reklamówkę z Zidanem i upośledzonym chłopczykiem Mathieu (wszyscy na fotce), w której wielki piłkarz zachęca do wsparcia chorych na zwyrodnienie systemu obronnego organizmu?     Polska – Kanada w Bwin.com i baraże do mundialu w RPA. Zarejestruj się i zgarnij bonus!  Powiązane wpisy: Panie Waldku, pan tego nie bierze! Avram Grant. Mistrz sztuki milczenia 