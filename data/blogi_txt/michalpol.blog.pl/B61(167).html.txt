Jedną z największych dla mnie zagadek nowego sezonu było kogo nowy trener Realu Madryt, Carlo Ancelotti wstawi do bramki, mając dwóch tak świetnych fachowców jak Iker Casillas i Diego Lopez. Pierwszy to ikona klubu i reprezentacji Hiszpanii, kapitan tej ostatniej, bez niego ciężko wyobrazić sobie mistrzostwo świata i dwa Europy (mimo uznania dla Victora Valdesa i Pepe Reiny). Nie zagrał jednak w oficjalnym meczu Realu od 23 stycznia, gdy został kontuzjowany w meczu z Valencią w Pucharze Króla. Choć się wyleczył, Jose Mourinho wolał stawiać na Lopeza. Oficjalnie z powodów sportowych, które ciężko kwestionować, bo forma „Świętego Ikera” spadła do najniższego poziomu w karierze, żeby wspomnieć choćby mecz z Manchesterem City w Madrycie. Z kolei Lopez od kiedy trafił na Santiago Bernabeu z Sevilli i rozgościł się w bramce, właściwie nie dał ani jednego powodów, żeby z niej zostać wypchniętym, notując kilka wybitnych występów, właśnie w stylu Casillasa, jak choćby ten na Old Trafford. Nieoficjalnie wiadomo było, że chodzi też o nieszczelność szatni Realu, o co Mourinho nie bez racji obwiniał partnerkę Ikera, Sarę Carbonero. Niemniej wydawało mi się, że Ancelotti da jednak szansę legendzie klubu, za dawne zasługi, trochę racji nowego otwarcia. I dopiero jeśli Iker znów, jak w minionym sezonie nie będzie sobą, czyli tą skałą co przez tyle minionych lat, dokona zmiany. Tak też przypuszczał Jerzy Dudek, kiedy z nim rozmawiałem. Casillas okazał się moralnym zwycięzcą konfliktu z Jose Mourinho, czy Włoch na dzień dobry chciałby pakować się w konflikt, który rozsadził szatnię poprzednika? Mourinho tak tłumaczył czemu ceni bardziej Lopeza do Casillasa: A jednak stary włoski lis zaskoczył nas wszystkich. Nawet rywali, jak Valdes, który stwierdził, że brak Casillasa w wyjściowej jedenastce Realu kompletnie niezmiernie go zdumiał. - Podczas Pucharu Konfederacji był w bardzo dobrej formie. Podczas ostatniego zgrupowania reprezentacji rzucał się po piłkę tak niesamowicie, że wszyscy byliśmy zgodni – wrócił dawny Iker – stwierdził bramkarz Barcelony. - Zdecydowały drobne detale. Diego był bramkarzem w pierwszym meczu, ale zobaczymy, kto stanie w bramce w kolejnym spotkaniu. Casillas ma cały czas otwarte drzwi do pierwszego zespołu. Rozmawiałem z nim, to wielki profesjonalista, przyjął decyzję ze spokojem – stwierdził Ancelotti. A jednak chyba nie do końca, skoro hiszpańskie media donoszą, że rozgoryczony i rozzłoszczony decyzją trenera Casillas, odmówił rozgrzewki z Lopezem przed meczem z Betisem. Taki wrażenie można odnieść na podstawie zdjęć, które kibice zrobili na stadionie podczas rozgrzewki. Choć zwykle drugi bramkarz rozgrzewa pierwszego, tym razem Lopez ćwiczył z trzecim, młodym Tomasem Mejiasem, który na niedzielny mecz nie znalazł się nawet w osiemnastce. Schodzący do szatni Casillas, zagadnięty jak się z tym czuje, rzucił do dziennikarza ironicznie, co zarejestrowały kamery: „Chłopie, przynajmniej zagram w meczu o Trofeum Bernabeu!” – chodzi o towarzyski mecz 22 sierpnia z katarskim Al Sadd, w którego barwach występuje inny legendarny zawodnik Realu, Raul. Do czego doprowadzi ten konflikt? Czy Ancelotti będzie zmieniał bramkarzy tak często jak Alex Ferguson w ostatnich dwóch sezonach? Czy obrażony Casillas doprowadzi do transferu, czy zaalarmowani są już wszyscy szejkowie i Arsenen Wenger, który czynił już nieśmiałe podchody pod Hiszpana? Nie mam pojęcia i przyznam, że sam nie wiem co zrobiłbym w takiej sytuacji. Z jednej strony rywalizacja na tej pozycji wydaje się dobra i logiczna, z drugiej czy najlepsi bramkarze naszych czasów jak Gianluigi Buffon w Juventusie, Edwin van der Sar w Manchesterze United, Petr Cech w Chelsea, Oliver Kahn w Bayernie Monachium, Casillas jeszcze dwa sezony temu potrzebowali konkurencji, żeby utrzymywać się na światowym poziomie? Nie potrzebowali, a może wręcz jej brak działał kojąco na ich psychikę, nie spędzał snu z powiek, pozwalał koncentrować się na priorytetach? A Wy jak sądzicie? Lepiej mieć dwóch równych bramkarzy, czy jednego wielkiego z młodym padawanem, albo weteranem, który nie czyha na miejsce w składzie, ale wspiera podczas treningów jak Dudek w czasach świetności Casillasa?  Powiązane wpisy: Buffon i Casillas pozostaną najwięksi Mijatović znów zagra w Realu?! Dlaczego Casillas wygrywa z Valdesem? Smutek Realu, Ronaldo i Mourinho 