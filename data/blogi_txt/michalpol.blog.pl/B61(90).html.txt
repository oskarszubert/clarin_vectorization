Podobno sprawa jest już przesądzona i większość działaczy PZPN zagłosuje w środę za kandydaturą Waldemarem Fornalikiem na nowego selekcjonera reprezentacji Polski. Podobno na trenera Ruchu Chorzów uparł się wiceprezes PZPN ds. szkolenia Antoni Piechniczek, a jak on się uprze to nie ma zmiłuj. Piechniczek to jak wiadomo nieprzejednany wróg opcji cudzoziemskiej, wybór obcokrajowca byłby jego zdaniem policzkiem wymierzonym Polskiej Myśli Szkoleniowej, to z jej potencjału chce czerpać… Mam kłopot, ponieważ niezwykle szanuję Fornalika i jako trenera i jako uczciwego, skromnego człowieka. To naprawdę dobry trener, tylko że Ekstraklasy. Udowodnił nie tylko przez trzy ostatnie sezony w Ruchu, ale i wcześniej w Widzewie. W Polonii Warszawa nie poszedł na kompromis z prezesem Wojciechowskim, nie dał zrobić z siebie bezwolnej marionetki. Zasady okazały się dla niego ważniejsze od pieniędzy. Sukces osiągnięty w ostatnim sezonie z Ruchem (nawet jeśli uznać, że drugie miejsce w tabeli i finał Pucharu Polski to także efekt niemocy Legii, Wisły i Lecha), robi wrażenie zwłaszcza przy nikczemnym budżecie w porównaniu z rywalami i gronie zawodników, przeważnie niechcianych w innych klubach. Ale wszystko to jednocześnie budzi ogromne wątpliwości. Fornalik ani razu nie pracował w wielkim klubie, w który sukces jest obowiązkiem, a nie gwiazdką z nieba, na którą nikt specjalnie nie liczy. W którym wydane pieniądze na wzmocnienia muszą się zwrócić, a gwiazdorzy mają nieco wyższe ego niż w Ruchu. Nie zdążył jeszcze poznać gry pod prawdziwą presją – w europejskich pucharach, albo walki o Ligę Mistrzów. Znał ją Smuda, pamiętaliśmy nie tylko jego Widzew w Champions League, ale i Lecha w Lidze Europejskiej, a jednak w kluczowym momencie nie dał rady, zawiódł, pogubił się. Jak w meczach o awans do mundialu w Brazylii i to już we wrześniu sprawdzi się Fornalik? W jego przypadku nie mamy nawet cienia tamtej, smudowej nadziei. Po porostu niczego nie wiemy. Jedno wielkie ryzyko. Poza tym praca selekcjonera to nie to samo co trenera klubu Ekstraklasy. Cenię Fornalika za wiedzę taktyczną i umiejętność wpojenia jej swoim zawodnikom (Ruch zdobył w minionym sezonie 25 goli po stałych fragmentach gry), problem w tym, że piłkarzy reprezentacji dostanie przed meczami z Mołdawią, Ukrainą i Anglią na trzy dni, a nie trzy miesiące i odbędzie z nimi w sumie zaledwie kilka treningów. Czekałby go skok na baaaardzo głęboką wodę! Z Fornalikiem byłoby takie samo ryzyko, jak z wzięciem na Euro 2012 Arkadiusz Piecha albo Macieja Jankowskiego. Może wypali, a może nieznana presja go przerośnie, a wówczas… Uważam, że Fornalik byłby świetnym kandydatem na selekcjonera za parę lat, za parę klubów. Sam najwyraźniej nie czuje się gotowy, świadczy o tym szok, w jakim znalazł się po prasowych przeciekach. Zdziwiłbym się jednak, gdyby odmówił, bo któż by odmówił reprezentacji Polski na jego miejscu? Kolejna szansa może się nie powtórzyć. Wie coś o tym Henryk Kasperczak, który 10 lat temu byłby kandydatem numer 1 moim pewnie nas wszystkich, a dziś jego deklarowana gotowość tylko przeraża… Mając do wyboru Fornalika oraz Macieja Skorżę (po trzech ostatnich katastrofalnych sezonach w Wiśle i Legii), Michała Probierza czy Kasperczaka też pewnie wybrałbym tego ierwszego, tylko dlaczego u diabła tak się ograniczamy? Czemu zamykamy sobie opcję utalentowanego, doświadczonego, charyzmatycznego trenera z zagranicy? Kogoś kim był na początku Leo Beenhakker, kim na pewno byłby np. Ottmar Hitzfeld, triumfator Ligi Mistrzów z Bayernem Monachium i Borussią Dortmund. Podobno jest cień szansy, że wziąłby tę robotę. Albo ktoś młodszy, bez tak spektakularnych sukcesów, ale obyty w międzynarodowym futbolu jak Slaven Bilić (wiem, że zacznie pracę w Lokomotiv Moswka, szukam podobnego typu), to inny Jugol, który zgłębi nasze słowiańskie dusze, albo Niemiec o twardej ręce i zmyśle taktycznym, albo Holender (może Sinisa Mijalović albo Ivan Jovanović, który takich cudów potrafił dokonać z Apoelem Nikozja, także z Polakami na pokładzie, może Ralf Rangnick, może Huub Stevens. W każdym razie ktoś kto umiałby właściwie pokierować tą naprawdę zdolną grupę piłkarzy, jakiej nie mieliśmy od dawna. Nie skazujmy się znów na marginalną w Europie Polską Myśl Szkoleniową! Bo eliminacje do kolejnego mundialu skończymy we łzach… ‚Reprezentacja to świętość, trzeba ją oddać w godne ręce. W Polsce takich nie widzę’   Powiązane wpisy: Mistrz bierze urlop Dylematy Fornalika: system, kapitan, bramkarz Lewy nie powołuje do kadry Wielka różnica między Fornalikiem i Smudą 