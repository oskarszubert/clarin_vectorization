Czy też macie takie wrażenie, że za nami najlepsza runda grupowa w historii Ligi Mistrzów? Nie pamiętam, żebyśmy kiedykolwiek byli świadkami aż tylu świetnych, ciekawych, wyrównanych meczów, co teraz. I nie piszę tego porwany patriotycznym uniesieniem z powodu tak dominującej roli trzech Polaków z Borussii Dortmund. Tytuł drużynowego zachwytu rundy przyznaję mistrzom Niemiec, choć do ostatniej kolejki wahałem się czy nie zdecydować się na Szachtar Donieck, który długo był objawieniem, najpiękniej ofensywnie grającym zespołem Ligi Mistrzów, ale nadpsuł sobie wizerunek ostatnim meczem z Juventusem Turyn, w którym nie okazał podobnej determinacji co w Turynie i wszystkich poprzednich meczach. Trener Mircea Lucescu ostrzegał, że zwłaszcza jego brazylijscy gwiazdorzy myślami są już na Ipanemie i Copacabanie, gdzie lato w pełni i było to widać. Poza tym Szachtar obciąża także niesportowy wybryk z meczu z Nordsjaeland (choć karne zawieszenie Luiza Adriano uważam za przesadę, wystarczyło powszechne napiętnowanie). I Szachtar i Borussia zrobiły w tej edycji niesamowity postęp w porównaniu z ubiegłym rokiem, kiedy to nie zdołały wyjść z grupy. Na oba zespoły mało kto stawiał po losowaniu, tymczasem Borussia wygrała grupę śmierci z Realem Madryt i Manchesterem City, oraz potrafiącym urywać punkty Ajaksem, Szachtar co prawda zajął w równie silnej grupie miejsce drugie, ale okazał się lepszy niż obrońcy trofeum i mógł sobie pozwolić na porażkę w ostatniej kolejce. Postęp porównywalny, gra równie zachwycająca, równie bezkompromisowa na wyjazdach. Ale za grę do końca i wygraną z (może i nie do końca zmotywowanym City) nagrodę przyznaję mistrzom Niemiec. ﻿ Trzecie miejsce w tej kategorii dla Celticu Glasgow, za awans z trudnej grupy i niesamowite zwycięstwo z Barceloną u siebie a także skuteczną grę na Camp Nou. W obu spotkaniach z katalońskimi czarodziejami futbolu Celtowie mieli w sumie piłkę przez 18 procent czasu gry i oddali trzy strzały na bramkę, ale wszystko wpadło do siatki. Brawo!  W kategorii indywidualnego zachwytu rundy ciężko było mi podjąć decyzję, bo zachwyciło mnie kilku piłkarzy na różnych pozycjach. Wydaje mi się, że największą gwiazdą, która najbardziej wywindowała swoją cenę i łapczywość wielkich klubów na siebie był najlepszy Brazylijczyk z Szachtaru, czyli Willian. Jeśli mistrzowie Ukrainy odrzucili latem za niego ofertę Chelsea w wysokości 27 mln funtów to ile jest wart po tej rundzie? Ja do tylu nie umiem liczyć… Tuż za nim ustawiłbym Roberta Lewandowskiego, który w ubiegłym sezonie kolekcjonował gole tylko w Bundeslidze, w Lidze Mistrzów zdołał wbić zaledwie jednego. Tym razem udowodnił, że jest już klasy światowej. Strzelił kluczowe gole w wygranych meczach z Ajaksem i Realem u siebie. Błyszczał na Etihad Stadium i Santiago Bernabeu. Trzecie miejsce dla Frasera Forstera - za cuda jakich dokonywał w obu meczach z Barceloną. Za chwilę Joe Hart będzie miał prawo czuć się zagrożony, zwłaszcza, że po golu Kamila Glika na Stadionie Narodowym to już nie jest ten sam bezbłędny Joe. Wierzę, że na Celtic Park mile wpsomionaja Artura Boruca, ale jeśli nie tęsknią za jego natychmiastowym powrotem to dlatego, że tak jak Polak bronił w pamiętnych meczach z Manchesterem United i AC Milan, tak teraz błyszczy Anglik.   JEDENASTKA RUNDY (subiektywna, bo przecież nawet śledząc czasem cztery mecze na raz w studio nSport, nie zdołałem obejrzeć wszystkiego i wszystkich) Fraser Forster (Celtic) Łukasz Piszczek, Mats Hummels (obaj Borussia Dortmund), Giorgio Chielini (Juventus), Jordi Alba (Barcelona, wahałem się czy nie David Alaba z Bayernu) Arturo Vidal (Juventus), Fernandinho, Willian (Szachtar) Leo Messi (Barcelona), Zlatan Ibrahimović (PSG), Robert Lewandowski (Borussia). I jak wam się podoba? Pominąłem boleśnie kogoś? No już nie miałem gdzie wcisnąć Cristiano Ronaldo, który strzelił aż sześć goli, ale jego Real zajął drugie miejsce w grupie. Na wyróżnienie na pewno zasługują Burak z Galatasaray Stambuł (też sześć goli) i młody Isco z Malagi, Oscar z Chelsea (pięć goli w tym chyba najładniejszy w całej rundzie – z Juventusem), oraz Ormianin Henrik Mkhitarian z Szachtara, na pewno kolejne z objawień. Wiem, że Messi (pięć goli i dwie asysty) i Zlatan (dla odmiany dwa gole i aż pięć asyst, w tym cztery w jednym meczu, dzięki niemu PSG nie zawiodło jak inny na prędce sklecony za gruby hajs klub szejków – City) nie funkcjonowali w Barcy, ale nie jestem nauczycielem Guardiolą, u mnie chodziliby jak w zegarczeku, zresztą Robert by ich pogodził   Zaznaczam, że Piszczek nie znalazł się w 11 z powodów patriotycznych, rozważałem go wręcz w trójce objawień LM. Nie było lepszego na prawej pomocy i stwierdzam to jak najbardziej obiektywnie. Świetny i w defensywie – potrafił być zmorą Cristiano Ronaldo – i w ofensywie (asysty przy golach m.in. Lewandowskiego z Ajaksem, ośmieszył Michaela Essiena, który znalazł się na jego skrzydle w meczu z Realem w Dortmundzie. A kto i dlaczego zawiódł najbardziej? Oczywiście Chelsea oraz Manchester City. Tu wraz z Miszą Szadkowskim wyjaśniamy dlaczego choć The Blues to pierwszy w historii obrońca trofeum, który nie wyszedł z grupy, to jednak The Citizens skompromitowali się w większym stopniu.     Powiązane wpisy: Vlog ze stadionu Wisły: to już (prawie) Liga Mistrzów! Liga Mistrzów. Finale Großo! Rusza Liga Mistrzów! Największym faworytem… Chelsea! Liga Mistrzów: To nie są rozgrywki dla starych ludzi 