Ciężko wzbudzić mi w sobie nawet urzędowy, patriotyczny optymizm przed meczem z Rosją. Skoro biało-czerwoni nie dali rady wygrać z grającymi w dziesiątkę Grekami, na szczęśliwie dowieźli z nimi remis, to czego spodziewać się po grze przeciwko jeszcze wyżej stojącym w rankingu FIFA Rosjanom, którzy są i silniejszym kolektywem niż Grecy i jednocześnie mają w składzie znacznie więcej indywidualności. Jeszcze trudniej strzelić im gola (w eliminacjach stracili ich o jednego mniej niż nasi poprzedni rywale – zaledwie cztery), za to ich ofensywni piłkarze Arszawin, Dżagojew, Kierżakow, Żyrjanow, Szirokow potrafią się w sekundę zmienić w stado Velociraptorów, które poczuło ofiarę i błyskawicznie przeprowadzić śmiertelny atak. Nie oszukujmy się, nie ma znaczenia, że zawiedli w zachodnich klubach i wrócili do Rosji, a nasi błyszczą w Borussii. Wspomniana piątka oraz wchodzący z ławki Pawliuczenko czy Pogrebniak byliby (i zresztą byli) gwiazdami każdego klubu Bundesligi. Skąd więc czerpać optymizm? Z tego, że dach został otwarty, więc naszych nie przytka jak z Grecją, że tym razem starczy im sił może nawet na całe 90 minut? To trochę za mało, choć i tak cieszy. Wrażenia z murawy – jak możecie się przekonać na vlogu – miałem z ostatniego treningu naszych jak najlepsze… Nie będę wdawał się w analizy gry obu drużyn czy porównania formacji, bo pełno ich wszędzie, ale powiem Wam co widziałem na treningach obu drużyn, a jako jedyny z nielicznych śledziłem i jednych i drugich po pierwszych meczach na Euro. W naszych, gdy gadaliśmy z nimi po treningach na stadionie Polonii, jak cierń tkwi niepowodzenie z Grecją, wszyscy szukają przyczyn odcięcia prądu w drugiej połowie, szukają argumentów dla rezygnacji przez trenera z wprowadzenia zmian. Co prawda żaden tak tego nie ujął, ale nie mają oni poczucia, że Smuda im nie pomógł – a widziałem w mediach takie zarzuty – ale raczej, że oni dali ciała. Bo jak zauważył w TVN 24 Zbigniew Boniek, kiedy drużyna prowadzi 1:0, a rywale jeszcze tracą piłkarza, to trener ma prawo pójść sobie ze stadionu na kawę, wrócić po meczu i spytać o wynik. Piłkarze sami wiedzą, że zmarnowali już wygrany mecz i to im ciąży. A jeszcze rezerwowym dodatkowo ciąży, że trener uznał ich za zbyt słabych, żeby zdołali pomóc. Oczywiście zawodnicy recytowali nam formułki, że z Rosją damy radę tak przez 90 minut jak z Grekami przez pierwsze 20, ale trudno spodziewać się, że ogłoszą porażkę jeszcze przed meczem. Ale na treningach widziałem w nich jakąś taką niemoc, brak wiary, może nawet obawę przed silnym, rozpędzonym rywalem. Nie widziałem w ich oczach pewności, że są w stanie zgrać historyczny pojedynek. Na pewno nie sprawiali wrażenia bandy, która zaraz wpadnie na wesele i rozgoni gości na cztery wiatry… Za to właśnie takie wrażenie sprawiali na treningu Rosjanie. Byłem w Sulejówku, najbardziej uderzające na jak wielkim luzie trenowali ich zawodnicy. Podczas treningu mnóstwo było zabawy i wygłupów. W trakcie gry w dziada co chwila któryś wybuchał śmiechem, Arszawinowi, Pawliuczence czy Dżagojewowi uśmiech nie schodził z twarzy, co rusz robili kolegom dowcipy, złośliwie podając trudną piłkę, strzelając za mocno czy podstawiając nogę. Chmurną, skoncentrowaną minę zachowywał tylko holenderski trener Sbornej, Dick Advocaat. Bo jak mówili rosyjscy dziennikarze – i w tym można upatrywać się jakiegoś cienia szansy – wysoka wygrana z Włochami w ostatnim meczu przed Euro i wysoka wygrana z Czechami już na turnieju, natchnęła Rosjan pewnością siebie aż do przesady. Sam Advoicaat popełnił błąd, mówić po 3:0 z Italią, że ma drużynę na wygrane całego Euro 2012. Trener musi ich przytrzymywać na ziemi, przypomina im, że wygrali tylko jeden mecz, ale nadal każdy muszą traktować jak finał. – Pewność siebie jest wskazana, ale podparta koncentracją i szacunkiem dla rywala. Na pewno nie zlekceważą Polski, zwłaszcza, że to gospodarz. Generalnie jednak wszyscy wierzą, że są w stanie wygrać z Polską równie przekonująco co z Czechami – mówił mi rosyjski kolega. Rozum każe mi więc stawiać 0:2 dla Rosji, serce podszeptuje, że może jednak będzie 1:1. Bez względu jednak na wynik nic się nie stanie, Polacy, nic się nie stanie. Tzn. dzięki temu punkcikowi z Grecją, który tak wszystkich uwiera (że jeden a nie trzy), o wszystkim i tak zadecyduje spotkanie z czechami we Wrocławiu. I w tym też upatruję nadzieję, że nasi nadwrażliwcy rzeczywiście czują mniejsze ciśnienie niż przed meczem z Grekami. A więc – paradoksalnie – ponieważ wcale nie muszą, być może właśnie się uda. Byle tylko zagrali z taka determinacją jak gorsi piłkarsko od Chorwacji Irlandczycy czy gorsi piłkarsko od Szwecji Ukraińcy. Zwłaszcza ten wczorajszy przykład – mam nadzieję – zapadł im w pamięć i doda inspiracji. Futbol – zwłaszcza w ostatnim sezonie – był nieprzewidywalny i niewytłumaczalny do bólu. Równie więc dobrze możemy awansować do ćwierćfinału nie wygrywając w grupie ani jednego meczu i tylko po tej jedynej bramce Roberta Lewandowskiego: 2. kolejka Polska – Rosja 0-1 i Grecja – Czechy 0-0 3. kolejka Polska – Czechy 0-0 i Grecja – Rosja 0-2 Tabela 1. Rosja            9            7-1 2. Polska 2            1-2 3. Grecja            2            1-3 4. Czechy 2            1-4 Prawdopodobne? Prawdopodobne! Choć po prawdzie wolałbym zapamiętać po tym turnieju jeden taki występ biało- czerwonych jak Ukraińców ze Szwecją i nie awansować do ćwierćfinału niż awansować po wyżej wymienionym scenariuszu. Bo po co wówczas awans?  Ale na pewno po ewentualnej porażce z Rosją wstrzymam się jeszcze z potępianiem w czambuł Smudy i zarzucaniem jemu i jego piłkarzom kompromitacji, jak błyskawicznie zaczęli niektórzy eksperci (nie bez widocznej aż nazbyt satysfakcji). Rosja jest dużo silniejsza – mają prawo przegrać. ..﻿  ﻿  Powiązane wpisy: Vlog. Łoże Smudy, czyli kulisy bazy repry na Euro 2012 Polacy, odwrót spod Moskwy! Niebo – Piekło – Czyściec Szczęsny czy Tytoń na Czechy? 