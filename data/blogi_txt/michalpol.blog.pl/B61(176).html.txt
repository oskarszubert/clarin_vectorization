Reprezentacja Polski przerżnęła eliminacje do kolejnego mundialu z rzędu, potrafiąc wygrać w grupie tylko z San Marino i Mołdawią (ale z tą ostatnią tylko raz). Waldemar Fornalik odchodzi z funkcji jako najgorszy selekcjoner w XXI wieku, a i w całej historii polskiej piłki równie niski procent zwycięstw (33%) zanotował tylko Henryk Apostel. Zanim prezes PZPN wybierze mu następcę, warto przemyśleć kto powinien nim zostać, żeby nie wyśrubował nam tego niechlubnego rekordu. Kogo szukamy? Odłożyłbym na bok kwestię Polak czy cudzoziemiec, a skupił na cechach, które pozwoliłyby selekcjonerowi wydobyć znacznie więcej z tej grupy najbardziej uzdolnionych piłkarzy z jaką miał do czynienia którykolwiek z poprzedników Fornalika od czasu Antoniego Piechniczka. Szukajmy fachowca. O uznanym w świecie warsztacie. Kogoś sprawdzonego w bojach o wielką stawkę, pod wielką presją, który przez jakiś czas prowadził drużynę w którejś z czołowych lig Europy – angielskiej, hiszpańskiej, niemieckiej, włoskiej czy choćby holenderskiej lub francuskiej. A najlepiej i w Lidze Mistrzów. O wielkiej charyzmie i znanym, dobrym podejściu do piłkarzy. Mającego już do czynienia w szatni z gwiazdami, ich ego, fochami, marzeniami, aspiracjami. Dla których dzięki swoim dotychczasowym osiągnięciom i warsztatowi byłby autorytetem. Dla kogoś, kto na co dzień słucha poleceń Juergena Kloppa, Arsene Wengera czy nawet Mauricio Pochettino lub Michela Preud’homme’a kimś takim nigdy nie będzie trener Ekstraklasy. Szukajmy taktyka, umiejącego reagować z ławki na wydarzenia na boisku. Który znajdzie wreszcie ów „kamień filozoficzny” sprawiający, że Robert Lewandowski będzie w kadrze równie skuteczny jak w Borussii Dortmund. Dzięki któremu stracimy poczucie, że strzelec czterech goli Realowi Madryt i kandydat do „złotej piłki” nigdy nie zagrał w reprezentacji, a ten ktoś podobny do niego z wyglądu został wygwizdany przez własnych kibiców. Ktoś kto sukcesu osiągnął może nie w ostatnim sezonie, bo wówczas byłby poza naszym zasięgiem. Ale w niedalekiej przeszłości, i co ważniejsze wciąż jest ich głodny. Kto nie przyjedzie do Polski pouczać i odcinać kupony od dawnej sławy jak schyłkowy Leo Beenhakker czy rozsyłający CV gdy tylko gdzielowiek pojawi się wakat Sven Goran Eriksson, Lothar Matthaeus czy Javier Clemente. Ktoś jak Beenhakker z pierwszego okresu pracy, z entuzjazmem wpajający polskim piłkarzom, że talentem w niczym nie ustępują kolegom z wielkich klubów i uznanych reprezentacji. Szukajmy wreszcie kogoś, kogo nie obarczymy „budową drużyny na przyszłość”, ale na tu i teraz, na każdy kolejny mecz i eliminacje. Sprawami przyszłości niech zajmie się PZPN. Żaden z polskich trenerów tych cech nie posiada. Pozostający w kręgu zainteresowania Bońka Adam Nawałka, Dariusz Wdowczyk (kandydat najbardziej kontrowersyjny z uwagi na korupcyjną przeszłość), Maciej Skorża czy (mimo mojej wielkiej sympatii) Jan Urban nie mają ani odpowiedniego warsztatu, ani zmysłu taktycznego, ani zasług trenerskich, predestynujących do sprawowania najważniejszej funkcji w kraju. Tyle, że paru z nich mogłoby spróbować chwycić szatnię za gardło, ale to zbyt mała zmiana. Każdy z nich były zaledwie „Fornalikiem Bis”, tym sprzed debiutu, uczącym się dopiero selekcji, jakże odmiennej od pracy z piłkarzy na co dzień w klubie. Boję się, że nim się ogarną będzie właśnie po eliminacjach do Euro 2016. Boniek ma rację zastrzegając, że selekcjoner z zagranicy nie gwarantuje nam awansu. Nikt nie był by stanie dać nam gwarancji, nawet Jose Mourinho z asystentem Pepem Guardiolą. Ale polski trener gwarantuje za to, że o kolejnym turnieju będziemy mogli zapomnieć zanim zaczną się eliminacje. Mierzmy wysoko!;) Powiązane wpisy: Kto za Fornalika? Tylko cudzoziemiec! A najlepiej Bielsa:) Po Wembley: skoro selekcjonerem musi być Polak, to zostawmy Fornalika Zibi, please! Fornalik musi odejść! Ale jeszcze nie teraz 