Skoro kolejne Święta za nami, to jedziemy z tradycyjnym Gwiazdkowym Konkursem Literackim (nagrody widoczne na zdjęciu obok), w którym tym razem prosiłem o pasjonujące opisy futbolowych akcji tkwiących Wam głęboko w głowach. Oto notki pierwszych autorów – umieszczam w kolejności nadsyłania, zachowując na później jedynie opisy powtarzających się akcji (w dzisiejszej serii genialne zagranie Redondo). Bardzo mnie cieszy, że tym razem autorzy pilnowali limitu znaków (notki za długie opublikuje, ale nie będą brane pod uwagę). Uważam nieskromnie, że pomysł na AKCJĘ był świetny: aż sam się wzruszyłem albo dosłałem gęsiej skórki oglądając niektóre z nich – zwłaszcza te, które miałem przyjemność oglądać z trybun (w dzisiejszej serii np. gola Trezeguet’a w finale Euro 2000 w Rotterdamie…). Ale oczywiście za to nie będzie dodatkowych punktów w ostatecznej ocenie;) Bardzo proszę oceniajcie notki w komentarzach, dzielcie się Waszymi przeżyciami przy oglądanych akcjach. Pamiętajcie, że zdarzyło mi się już nagradzać samozwańczych recenzentów za wybitne komentarze, które dodawały konkursowi blasku i smaczku!  ﻿ Akcja Redondo Wojtek Lenard ﻿ Pamiętam jak dziś, gdy jako 10 letni wówczas chłopiec z wypiekami na twarzy oglądałem popisy Realu Madryt tuż przed erą Galaktycznych. Był 18 kwietnia 2000 roku. Teatr Marzeń. Mecz rewanżowy ćwierćfinału Ligi Mistrzów. Po bezbramkowym remisie na Santiago Bernabeu, Real Madryt przyjechał na pożarcie do jaskini lwa w Manchesterze. United byli mocni po fenomenalnym poprzednim sezonie, w którym w nieprawdopodobnych okolicznościach wygrali finał Ligi Mistrzów z Bayernem. Jednak w tym meczu to zawodnicy Królewskich postanowili zabawić się w kotka i myszkę a zwłaszcza jeden rewelacyjny Argentyńczyk. Fernando Redondo. W 52 minucie przeprowadził akcję, która 10 letniemu wówczas chłopcowi do dziś została w pamięci. Nie zdobył bramki, ale 99% tego gola należy zapisać jemu. Real prowadząc wtedy 2: 0 grał na totalnym luzie, a luz ten było widać w tej akcji. Lewą stroną pędzi Redondo naprzeciw niego Norweg Henning Berg. Drobny Argentyńczyk gorący południowiec kontra wielki zimnokrwisty Skandynaw.  Ofensywa kontra defensywa. Technika konta siła. Zimną krew zachował w tej sytuacji… Redondo. Czuł oddech Berga na plecach, gdy ten biegł obok niego. Nagle Norweg zniknął. Został tylko Redondo. Niesamowite zagranie z krzyżaka, genialna sztuczka techniczna, którą oszukał Berga z początku wydawała mi się tyleż efektowna, co nieefektywna. Piłka nieuchronnie zbliżała się ku linii końcowej i potencjalnie już wychodziła poza pole gry. Ambicja Fernando Redondo jednak nie pozwoliła opuścić jej placu boju. Dopadł do niej niczym najlepszy amerykański sprinter i podał. Podał w sposób lekki, wypieszczony, jakby od niechcenia. Futbolówka minęła całą linię obrony Manchesteru, łącznie z Raimondem van der Gouwem, bramkarzem Czerwonych Diabłów. Raul dopełnił formalności, pakując piłkę z najbliższej odległości do pustej bramki, nie mając w promieniu 5 metrów żadnego rywala obok siebie. Rywali ograł Redondo. Asysta marzeń w Teatrze Marzeń. Real tamtego wieczoru był wielki (wygrał 3: 2, a później całą edycję Champions League sezonu 1999/2000), a Fernando był bardziej galaktyczny dla mnie niż którykolwiek inny piłkarz grający w Realu. Genialna technika Argentyńczyka, swoboda ruchów, wielka inteligencja w jednej akcji sprawiła, iż na zawsze ten piłkarz będzie dla mnie jednym z wielkich, jakich piłkarska planeta wydała na świat. I pozostał wielki do końca kariery. Teatr Marzeń miał 22 aktorów tej nocy. 21 grało bardzo dobrze. 1 wybitnie.      Taniec Suareza  Robert Frąckiewicz Pojedynek dwóch najbardziej utytułowanych zespołów. Teatr marzeń. Nikt się nie spodziewał, że bohaterami na tej ziemi zostaną dwaj piłkarze grający w koszulkach z Liverbirdem na sercu.  Do 30. Minuty utrzymywał się bezbramkowy remis. Kolejny atak Liverpoolu, lecz wrzutka okazuje się za głęboka. Piłkę głową wybija jeden z zawodników Czerwonych Diabłów. Jednak w środku pola pojawia się niezawodny Jamie Carragher. Piłka, cały czas znajdująca się w powietrzu, jest już bliżej pola karnego gospodarzy. Rafael, chcąc ratować swoją drużynę, próbuje wybić piłkę, lecz traci równowagę, dzięki czemu Lucas przedłuża i piłka jest już w polu karnym Van Der Sara. Tam osomotniony Smalling musi walczyć z rosłym Kyrgiakosem, Skrtelem i Suarezem. Piłkę wyłuskuje Słowak i podaje do El Pistolero, który za chwilkę zacznie swój taniec. Na początek partnerami Luisa są Smalling i Rafael. Ten pierwszy nie ma nic do powiedzenia, gdyż znajduje się za plecami Magika. Ułamek sekundy później i Brazylijczyk zostaje w tyle. Luis postanowił zrobić slalom i najpierw założył siatkę Brazylijczykowi, później zaś odbił w lewo, by uniknąć starcia z Carrickiem . El Pistolero znalazł się tuż przed polem bramkarza. Ostatnim partnerem jest Wes Brown, który wślizgiem próbuje zabrać mu piłkę. Blokuje on pierwszą próbę zagrania piłki, lecz chwilę później ponawia swoje zagranie. Tracąc równowagę trącił jeszcze piłkę w stronę bramki Diabłów. Mija ona Van Der Sara i Evrę, a piłkę do pustej bramki kieruje Dirk Kuyt, który w tym meczu strzeli hat-tricka. Jednak to osiągnięcie blednie przy wspaniałym tańcu Urugwajczyka, który swoją akcją na stałe przypodobał się kibicom The Reds, zaś eksperci w Anglii wciąż są pod wrażeniem jego popisu. ﻿    Akcja wszechczasów? Bartosz ‘Bart’ Woszczyk Łatwiej byłoby wybrać z tego roku… ciśnie się na klawiaturę wiele fantastycznych sytuacji, ale też wiele stałych fragmentów gry, które akurat dla mnie są niesamowicie ważne. I wtedy od razu staje mi przed oczami (poza bramkami Alexa Del Piero) 93 minuta meczu Anglia – Grecja i gol Davida Beckhama, dający awans na Mistrzostwa Świata. Coś tak fenomenalnego i niemożliwego staje się faktem. Ale jednak to nie to. Postanowiłem opisać akcję z tego roku i tu zaskoczenie – nie będzie to ani Leo Messi, ani Barcelona, ani też reprezentacja Hiszpanii. Akcję konkursową sponsoruje liga brazylijska. Dokładnie mecz pomiędzy Santosem a Flamengo, rozegrany 27.07.2011. Jeszcze dokładniej reklamowany jako heroiczny i epicki bój pomiędzy wschodzącą gwiazdą Neymarem a kończącym karierę w ojczyźnie Ronaldinho. I właśnie taka zapowiedź skusiła mnie żeby obejrzeć jedyny w mijającym roku mecz Campeonato Brasileiro de Clubes da Série A. Trafiłem jak w mało co, o samym spotkaniu można by napisać wiele – od 3:0 do 4:5 dla Flamengo, ja powiem tylko, że taki mecz jest wizytówką tego co wiemy i co sobie wyobrażamy o Brazylii. A konkursową akcję i bramkę przeprowadził Neymar. Piłkarz, któremu wróży się zdobycie wszystkiego w piłce, chociaż mecze genialne często przeplata totalnie bezbarwnymi. Akcja na skrzydle, drybling, błyskawiczne zejście do środka, drybling i goooooooool!!! Łącznie ogranych sześciu przeciwników i bramka… stadiony świata? Ja wolę określenie „jak z Playstation”. Dlaczego akurat ta? Tak naprawdę bez znaczenia patrząc na końcowy wynik? Gol ze zwykłego ligowego meczu? Bo to co pokazał Neymar jest kwintesencją brazylijskiego futbolu. A tego typu zagrań od pewnego czasu wyraźnie brakuje patrząc na występy reprezentacji Samba Boys. Totalnie nieudane Mistrzostwa Świata 2010, bolesne porażki towarzyskie z Francją i Niemcami, tragicznie słaby występ na Copa America 2011, zakończony rzutami karnymi, których wykonanie przypominało… nie przypominało niczego, bo nie pamiętam gdzie bym widział taki absurd. Nawet zwycięstwo w Superclásico de las Américas 2011 nad Argentyną wyszło w nieprzekonującym stylu. Dlatego gol Neymara jest nadzieją i pozytywnym spojrzeniem w przyszłość. Oni nadal to potrafią, nadal mogą czarować i oby stało się to szybciej niż na Mistrzostwach 2014. Bo bez brazylijskiej magii piłka nie jest taka sama. ﻿    34 minuta Baltonka Najważniejszą akcję mojego życia rozpoczął John Harkes w 34 minucie meczu z USA, zaś strzałem zakończył ją dwa tygodnie później nauczyciel matematyki, Humberto Munoz Castro. Na początku badaliśmy się, gdyż my mieliśmy zbyt wiele do stracenia, a oni zbyt wiele do zyskania. Oni pozorują akcję lewą stroną, my jesteśmy czujni, My próbujemy środkiem, oni są gotowi. Dużo niecelnych przerzutów. Typowe. A potem poszła szybka kontra – długa piłka na lewo, krótki sprint skrzydłowego, mocne dośrodkowanie. Typowe. Spóźniony środkowy obrońca niefortunnie przecina centrę, gdy bramkarz przesuwał się w stronę napastnika i teraz bezradnie patrzy jak piłka koszmarnie wolno leci przez dwanaście metrów, przez całą wieczność, w przeciwległy róg bramki. Zdarza się. Każdy mógł być na moim miejscu, cały świat mi współczuje i tylko Amerykanie się cieszą. Zdarza się. Po fakcie wydaje się, że mogłem zrobić z piłką wszystko inne: przytrzymać ją ręką (i co, byłby rzut karny? Komuś sprawiłoby to różnicę?), inaczej ułożyć nogę, ba, mogłem nawet przepuścić piłkę – może napastnik zamykający akcję miałby problem z opanowaniem podania? Po fakcie zrobiłoby się wszystko inaczej. Ale rzeczy dzieją się nie „po”, ale „w trakcie”. A w trakcie noga, ciało, mundial i życie ułożyły się właśnie tak. Nie udało się wygrać, Kolumbia pakuje walizki już po drugim meczu Mistrzostw Świata ‘94. Przeżywałem tą akcję do końca dnia, przez następny mecz ze Szwajcarią, przez podróż powrotną do domu. Gdy wysiadłem z samolotu, okazało się, że cały naród także tkwi po uszy w tej przeklętej 34 minucie meczu z USA. Może słusznie? Sam nie wiem, czy na ich miejscu potrafiłbym wznieść się ponad czas i podziękować drużynie choćby za ostatni zwycięski mecz. Wtedy chyba po raz pierwszy pomyślałem, że już do końca będę żył w cieniu tego cholernego wślizgu. Wskazówka boiskowego zegara drgnęła dopiero 2 lipca 1994 roku, kiedy to w trakcie przypadkowej kłótni niepozorny konus, wspomniany na wstępie Humberto Munoz Castro, wyciągnął pistolet i Bang! Bang! zastrzelił 34 minutę, naprawdę, na zawsze i na śmierć. *** Co miał na myśli Bill Shankly mówiąc, że futbol to nie sprawa życia i śmierci, a rzecz znacznie poważniejsza? Czyżby miał to być taki zgrabny bon mocik, świetnie wyglądający w prasie, kapitalnie leżący na języku, kiedy pośród podochoconych kibiców zapewnia się o dozgonnej miłości do swojej drużyny? Malutki aperitif życia, coś jak naklejka na samochód informująca, że moim hobby jest nurkowanie? Opowiedziałbym mu o rzeczach ważnych i ważniejszych, o tym, że futbol nie powinien być jak ping-pong, siatkówka i inne rzeczy, kończące się wraz ze zdobyciem ostatniego punktu. Nazywałem się Andreas Escobar i umarłem, bo strzeliłem samobójczego gola w 34 minucie meczu między Kolumbią a USA.﻿    Szarża londyńska  Kuba Gruchalski Ile, ileż jeszcze cierpienia nas czeka? A przecież minął niecały rok od równie niesamowitej „Akcji!”. Niecały rok od tamtej chwili, zdawałoby się będącej kulminacją nieszczęścia, zenitem trwogi. Jądrem ciemności, która zawisła potem nad Drużyną, szokiem, śmiertelnym uderzeniem, nokautem. Gdy w strugach przeklętego deszczu na tej przeklętej carskiej ziemi Kapitan piłkę ustawił, zrobił od piłki kilka kroków wstecz, by chyłkiem do piłki znowu podbiec i tuż przed piłką przewrócić się. Trafić piłką w słupek i zalać się łzami – ludzkimi, bo Kapitan nie jest już herosem. Niczym uciekający w popłochu Hektor przyniósł hańbę, przyniósł Drużynie zgubę. Zawsze, w całej miłości, będziemy go nienawidzić za tamten wieczór. Pamiętamy, i wtedy bez ruchu i bez głosu siedzieliśmy, jak zresztą po niecałym roku bez ruchu i bez głosu siedzimy – i patrzyliśmy, jak teraz patrzymy. Ten rybi wzrok, to wyzucie z emocji, to poczucie bezsensu.A przecież w czasach, kiedy to ghański superatleta, niezniszczalny gladiator środka pola tworzył (wydawało się nam, że tworzył) historię, było inaczej. Wybuchło Miasto, wraz z nim my. Później, na chwilę przed *tym*, wciąż w euforii, którą zrozumieć i poczuć mogą chyba tylko fanatycy. Także my – fanatycy futbolowi, fanatycy Drużyny. Mieliśmy genialne poczucie sprawiedliwości dziejowej, szczególnie mając na względzie, co stało się w międzybramkowym antrakcie. Teraz, ledwie po osiemdziesięciu minutach, przy dobrym wzroku spojrzeć można w kierunku Rzymu i dostrzec… brak. Brak nas, brak Drużyny. Nie, nie patrzcie w stronę Rzymu! Zerknijcie w nasze twarze, w nasze umęczone rybie facjaty, wyprane z emocji innych niż tępy ból. Znany tylko fanatykom. Również i nam – fanatykom futbolowym, fanatykom Drużyny. I choć wygasa przeciągły okrzyk szczęścia transmisyjnego Poety, komentatora który zawsze jest przeciw nam, nie mamy co do tego żadnych wątpliwości, choć wygasają ostatnie powtórki, przypomnienia, które wałkować przecież będziemy już niedługo, nazajutrz albo i tego samego wieczora, nam ten obraz nie zniknie sprzed oczu:Brazylijczyk pędzący ostatkami sił, ciągnący piłkę. Kolejne jego zagranie piórem Iksińskiego pisane, bez błysku. Jednak jakimś cudem – balon ląduje u celu. Teraz Kameruńczyk. Podbiegająca do niego trójka z Drużyny, w tym Heros, Superatleta. Dlaczego, czemuś tego nie wybił, Ghańczyku? Czemu, przecież byłeś fantastyczny, przecież minęło osiemdziesiąt minut od chwili twojej największej chwały! Bądź przeklęty tyś, który musnął ledwie Ją, wyłożył pod nogi największego z tych złych, długowłosego z La Platy. Ten dogrywa kolejnemu bezimiennemu. Póki co, to Drużyna ma imię, to jej wojownicy są warci nazwiska, oni jadą do Rzymu. A jednak w ostatniej szarży Dzeus odbiera imię Ghańczykowi. Odbiera jakby od niechcenia, to ruch prawdziwych mistrzów, to ruch Achillesa i Małysza, Homera i Gruchalskiego. Od dzisiaj także Iniesty. Anders przebija wyczyn poprzednika w genialnym stylu. O upadłym gladiatorze nikt nie pamięta.﻿    Akcja życia Przemek Loter Gdy na gwiazdę roku 98 pod choinką znalazłem niebieską koszulkę piłkarską reprezentacji Francji z nazwiskiem „Zidane” na plecach miłość do piłki nożnej nieodwracalnie wkroczyła w moje życie. Ominął mnie mundial we Francji. Na kolejna wielką, piłkarska imprezę czekać przyszło mi aż 2 lata. Im bliżej Mistrzostw Europy w Belgii i Holandii tym młody Przemek bardziej zaczynał zagłębiać się w tajniki i specyfikę futbolu. Zbierałem nawet naklejki z podobiznami piłkarzy biorących udział w turnieju, nałogowo kupując kolejne paczki chipsów. Turniej był dla mnie nie zwykły. Swoja grą czarowali Portugalczycy, Francuzi i Holendrzy. Kolejne bramki zdobywał gwiazdor Jugosławii Savo Milosevic, który o tytuł króla strzelców rywalizował z napastnikiem „Oranje” Patrickiem Kluivertem. I w końcu nadszedł ten dzień. 2 lipca 2000 roku. Stadion De Kuip w Rotterdamie i mecz finałowy pomiędzy zespołami Włoch i Francji. Nigdy nie ukrywałem i ukrywać nie będę, że drużyna Francji z Zidane, Wiltordem, Henry’m, Desailly’m czy Petitem była ekipą, którą po prostu kochałem. Pamiętam jak dziś. Wieczorem wraz z moim młodszym bratem nastrajaliśmy naszego małego (ale własnego), 14-calowego Grundiga. Po długiej walce z elektronicznym potworem udało nam się. Na kolorowym, choć lekko śnieżnym ekranie ujrzeliśmy drużyny Francji i Włoch wychodzące z tunelu. Pierwsza połowa zakończyła się wynikiem 0-0. W drugiej z atakami ruszyli Włosi i po pięknym podaniu Pessotto bramkę dającą prowadzenie zdobył Gennaro Delvecchio. Straciłem nadzieję na sukces mojej ulubionej drużyny. Na zegarze wybiła 94 minuta spotkania. W Polu karnym Włochów piłkę nie udanie wybił jeden ze stoperów włoskiej drużyny, piłkę pięknym zgraniem na klatke piersiową przejął rozpędzony Sylvain Wiltord i po paru metrach zdobył bramkę na 1-1, która dała Francji dogrywkę. Dogrywka. 103 minuta meczu. Piłkę na lewej stronie boiska otrzymuje Robert Pires. Ten mija kolejno aż trzech Włochów, jest już w polu karnych, dogrywa piłkę na około 11 metr i … tam znajduję się David Trezeguet. Cudowne, genialne uderzenie piłki wolejem, a ta trafia w samo okno bramki Francesco Toldo ! Coś nie samowitego ! Nie mogłem w to uwierzyć. Złota bramka, która dała Francji tytuł Mistrza Europy, zaledwie dwa lata po zdobyciu przez nich Mistrzostwa Świata. To był gol, który zapadł w mojej pamięci na zawsze. Rudniew wciąż w pamięci Paweł Zagrobelny Przyznam, że gdy tylko przeczytałem informację na temat to od razu pomyślałem – łatwy, lekki temat. Okazało się, jednak, iż wybranie tej jedynej, najpiękniejszej wcale nie jest takie łatwe. Myślałem nad trafieniami Messiego, Ronaldo, czy Ronney’a. Ale wydały mi się one jakoś mało ważne. Oglądając je, choć zachwycałem się ich widowiskowością, wcale nie odczuwałem żadnych emocji. Pomyślałem więc o „Lewym” i jego bramkach. Niestety jednak żadna z nich nie była na tyle piękna, lub ważna bym mógł z czystym sumieniem powiedzieć „jak on to zrobił?!”. I w tym momencie przyszedł mi do głowy Rudniew (swoją drogą do dziś żałuję, że gdy widziałem go w pewnym z większym sklepów, nie będą pewien czy mam rację nie poprosiłem go o autograf) i jego bramka trzecia bramka strzelona Juve.  Przepiękne uderzenie z dystansu. Takie, które u nas, w Ekstraklasie się po prostu nie zdarzają. Z resztą tak samo jak sam Rudniew, który już teraz odstaję poziomem (pozytywnie oczywiście) od reszty naszych ligowców. Ale wracając do samego trafienia to można by się nad nim rozpływać całymi godzinami. Ktoś mógłby rzec – uderzył na aferę i dopisało mu szczęście. Ale nawet jeśli, to czy szczęście nie jest też swojego rodzaju swego rodzaju umiejętnością, czy raczej atrybutem?  Tak naprawdę piłkarz bez szczęścia wiele nie osiągnie. Spójrzmy tylko na Roberta Lewandowskiego. Gdzie byłby teraz, gdyby nie kontuzja Lucasa Barriosa? Pewnie nadal „grzałby ławę”. A kim byłby teraz Owen Hargreaves, gdyby tylko nie miał takiego pecha do kontuzji? Pewnie wciąż byłby jednym z najlepszych defensywnych pomocników w Europie. Tak czy inaczej, szczęśliwie czy po prostu genialne uderzone, trafienie było po prostu przepiękne. Wybrałem je jednak nie ze względu na  piękno i inne wrażenia estetyczne. Dla mnie ten gol był godny zapamiętania i wspominania z innego powodu. Strzeliła go polska drużyna, w końcówce meczu i do tego grając z tak renomowanym rywalem, tak wielką firmą jaką niewątpliwie jest Juventus Turyn. Może to śmieszne, lecz dla mnie od piękna bramki bardziej liczy się jej znaczenie. I żadna z bramek Ronaldo, które strzela Ossasunie, nigdy nie będzie równa bramce Iniesty z finału mistrzostw świata w RPA. I tak samo żadna z bramek Iniesty, czy Messiego dla mnie jako polskiego kibica  nie będzie piękniejsza i przede wszystkim bardziej godna zapamiętania od tego, na chwilę obecną może już historycznego, trafienia Rudniewa.﻿ Weźcie sobie poduszki chłopcy  Rafał Kulasiński Po tej akcji, nie padła bramka, gdyż piłka minęła słupek o centymetry, gdyby wpadła… gdyby babcia miała wąsy. A propos starszyzny. 1/16 finałów Mistrzostw Świata w Niemczech oglądałem z dziadkiem. Dwie nacje, usposobione ofensywnie, mające piłkarzy, którzy stanowią o siłach drużyn w najlepszych ligach na świecie, strzelając setki bramek, notując dziesiątki asyst łącznie co roku. Portugala – Holandia. 25 czerwca 2006 roku. Norymberga. Pamiętacie ten mecz? 16 żółtych kartek i 4 czerwone. Płacz Ronaldo około 30 minuty, gdy schodził z boiska z kontuzją czy barcelońska rozmowa Van Bronckhorsta z Deco na dolnej części trybun gdy oboje ujrzeli żółte kartki. To było lepsze niż bitwa pod Grunwaldem. Miałem gdzieś kto awansuje w tym meczu, jednak gdy sięgam lepiej pamięcią to mocniej kciuki trzymałem za Holendrów. Ten mecz mimo całej brutalności i nieporadności(debilizmowi?) sędziego, był dla mnie esencją walki, ofiarności i wielkich serc. Ja najbardziej zapamiętałem coś takiego. Robben podaje na prawą stronę do Van Persiego, który czeka na piłkę przy linii bocznej wcześniej gestykulując w prośbie o futbolówkę. Przyjął spokojnie lewą nogą, po czym zaczął ścinać do środka. Zamach i łup, Nuno Valente dał się nabrać, Robin wjechał dynamicznie na 7-8 metr pola karnego. Zatrzymał piłkę lewą nogą w stronę środka boiska, zrobił metr do tyłu a potem ujrzałem najpiękniejszy obrazek z tych mistrzostw. Carvalho powdoił krycie wspomagając Valente… no i panowie polecieli obaj, jakby się wcześniej umówili. Dwóch tak doświadczonych zawodników, to było niesamowite. Jeśli byłby stewardem za bramką krzyknął bym im czy przypadkiem nie zapomnieli poduszek. Najprostszy zwód świata jak pisał w biografii Wojtek Kowalczyk, a Portugalscy „chłopcy” pofrunęli jak juniorzy(w wersji dla Kowala jak Krzysiek Ratajczyk). Gdyby Van Persie uderzył wewnętrzną częścią stopy, stawiam, że na pewno by trafił. Niestety zewnętrzna część buta, nadała piłce odchodzącą od bramki rotację. Gdyby piłka leciała w bramkę to na miejscu Ricardo dałbym jej się tam ulokować, za to co działo się przez kilka sekund wstecz. Niestety. Zareagowałem podobnie jak Wesley Sneijder. On z furią zaatakował słupek, a ja komodę pod telewizorem. Zawsze doceniałem Robina, jednak nigdy nie należał do moich ulubieńców. Zawdzięczam mu jednak to, że przy tamtej akcji czas się dla mnie po prostu zatrzymał. Te kilka chwil widziałem jakby w zwolnionym tempie. Jeszcze jeden smaczek na koniec. W przypływie złości, już nie pamiętam w której minucie, Van Persie skierował do Ricardo wymowny zwrot „Fuck Portugal”, ale wszyscy wiemy kto na końcu mógł kogo Pier****ć.  (Akcja z 38:00 minuty meczu)  No i jak Wam sie podobaja te notki? GwiaKoLi 2011. Odslona 1  Powiązane wpisy: Akcja: GwiaKoLi! Odsłona 2 Akcja: GwiaKoLi. Odsłona 3 Akcja: GwiaKoLi. Odsłona 4 Akcja: GwiaKoLi. Odsłona 5 