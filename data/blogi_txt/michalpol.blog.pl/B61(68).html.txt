Ależ to był trudny werdykt do podjęcia! Kandydatów na podium było naprawdę wielu. Znów postanowiłem przyznać dwie pierwsze nagrody i już wyjaśniam, dlaczego. O sukcesie, zupełnie jak w dzisiejszym futbolu, zadecydowały drobne detale. Pamiętajcie, że nasz konkurs to konkurs LITERACKI, jury oceniało więc nie tylko spektakularność upadku i wielkość upadłego idola, ale i warsztat, pomysł na opis. Pod względem literackim wymiótł Michał Zachodny, który idealnie oddał nam stan umysłu Patryka Małeckiego, sprawa świeża, wszyscy mamy ją w pamięci. A jednak miałem opory z przyznaniem mu bezwzględnego pierwszego miejsca, bo umówmy się, że ciężko Małeckiego nazwać idolem. Owszem, jeszcze ubiegłej wiosny, jeszcze jesienią do rewanżu z Apoelem Nikozja wydawał się ważną, charyzmatyczną postacią Wisły, ale określenie idol w stosunku do niego, zgrzytało. Dlatego pierwsze miejsce postanowiłem przyznać także innej, równie świetnie napisanej notce i z bardzo ciekawym pomysłem. Jej autorem jest Baltonka, a na werdykt nie miał wpływu fakt, że obok opisanego przez nią idola siedziałem wczoraj podczas wieczoru autorskiego Andrzeja Iwana, który zaprezentował nam swą wstrząsającą biografię „Spalony” i słuchając jego żartów i opowieści, miałem notkę w pamięci. Jak zobaczycie w zamieszczonym poniżej werdykcie triumfatora poprzedniego konkursu, Piotrka Dygi, on także najwyżej ocenił właśnie te notki, a i z ezopowych fraz scv78 (gruchnięcie z samolotu po awarii spadochronu i Gonzo z Muppetów wystrzelony z armaty, przebija kopułę cyrku) wnioskuję, że i on wysoko je ceni:). Zwycięscy autorzy zamiast autobiografii Wayne Rooney’a jak planowałem otrzymują Spalonego z autografem jej bohatera (chyba, że wolą inaczej, wówczas proszę o mejla, ale wierzcie, że to odrobinę lepsza książka:), a w dodatku jeszcze jej nie ma w księgarniach). Dwa drugie miejsca (i autobiografie Rooney’a z autografem tłumacza) postanowiłem przyznać za notki o spektakularnie zmarnowanych rzutach karnych przez dwóch wieeeelkich piłkarzy. Obie świetnie napisane, nie umiałem wybrać lepszej, choć może ytseman23 w Rysie o Roberto Baggio miał ciekawszy pomysł, odliczając kroki Włocha do feralnej jedenastki. Z drugiej strony karny zmarnowany przez Kazimierza Deynę na mundialu w 1978 roku, opisany przez Mateusza Janiaka w notce Jubileusz to najsłynniejsze pudło z 11 metrów w historii polskiego futbolu. I żeby było ciekawie rozmawiałem o nim wczoraj ze Zbigniewem Bońkiem na wspomnianym wieczorze Iwana, który odegrał pewną rolę w upadku Deyny, ale nie zgadza się interpretacją zaprezentowaną przez bohatera Spalonego. A jego zdaniem słowa 22-letniego Bońka do 31-letniego Deyny, rozgrywającego 100 mecz w kadrze Kaziu, jak się boisz strzelać, to ja uderzę… mogły być zemstą za bolesne razy podczas chrztu, zgotowanego młodemu, butnemu chłopakowi przez Orły Górskiego. (…) Nie wiem czy chciał Kazka wyprowadzić z równowagi, czy faktycznie – z dobrego serca – zaofiarował pomoc i sądził, że uderzy lepiej, ale raczej zdawał sobie sprawę, że takich słów na boisku się nie wypowiada. Jeśli istnieją jakieś niepisane zasady, to jedną z nich jest: nie wywołuj niepewności u zawodnika, który szykuje się do wykonania jedenastki. Jeśli dodatkowo jesteś „kotem”, nie waż się w ten sposób odezwać do starego. 22-letni Boniek, wbijając szpilę 31-letniemu Deynie, te reguły ostentacyjnie złamał. Tak samo jak reguły życia w zespole złamał Deyna, spuszczając Bońkowi bezlitosne lanie w czasie chrztu. Nie byliśmy drużyną - pisze Iwan, dając jednocześnie odpowiedź dlaczego biało-czerwoni mimo iż mieli silniejszy skład niż w 1974 roku ponieśli klęskę. Trzecie miejsce dla Adama Kisiołka za Nagiego Króla i opis chyba największego i najbardziej bolesnego dla nas upadku. Postanowiłem też przyznać prywatne wyróżnienie Quentinowi za błyskotliwy Plan doskonały, którego jednym z bohaterów okazał się… nasz konkurs! Otóż ja też ma swój plan doskonały: od lat czytuję oba świetne blogi Quentina, piłkarski i filmowy, jego poemat o Wolskim cytowałem w Newsweeku, a nigdy go nie poznałem osobiście. Quentin wygrywa srebrną piłkę Hugo Bossa z autografem polskiej twarzy tej renomowanej firmy – Kuby Błaszczykowskiego, którą nie dalej jak wczoraj wydębiłem od kapitana naszej kadry podczas spotkania w warszawskiej Arkadii. Warunek jest taki, że Quentin musi odebrać ją osobiście w redakcji Sport.pl na Czerskiej! :p I to by było na tyle. Raz jeszcze dziękuję za wszystkie notki, dziękuję recenzentom pavlocebo i scv78, do których także wysyłam książki jak tylko dostanę mejlem adresy. A teraz kilka słów od jednego z jurorów, Piotra Dygi: Sporo było niezłych artykułów. Co najmniej trzy zasługiwały na zwycięstwo, moim zdaniem wygrywa ten, który najlepiej wpasował się w szczelinę oddzielającą efekciarstwo od efektowności. Nie sztuką jest napisać dobry tekst. Sztuką jest napisać tekst wartościowy. Notka Baltonki ma tę wielką zaletę, że nawet ktoś, kto nie zna historii bohatera, jest w stanie bez problemu zrozumieć, o co chodzi.  8,5/10 Bez trudu (Baltonka) – na początku sądziłem, że ta pierwszoosobowość zniweczy trud autora, ale nie. Tekst jest taki, jaki powinien być. Brawa za utrzymanie tego w ryzach. Widać, że autor panuje nad tym, co pisze. 8/10 Małecki (Michał Zachodny) – napisane świetnie, wciągające i ogólnie bardzo przyjemne, ale mam delikatne wrażenie, że gdzieś w połowie drogi troszkę zgubił się sens i koncept. Plan doskonały (Quentin) – ot, zagwozdka. Tekst świetny, zaskakujący, zabawny i tak dalej, ale… Ale ciut przekombinowany. Z inaczej rozłożonym ciężarem byłoby troszkę lepiej. 7,5/10 Jubileusz (Matusz Janiak) – kawał naprawdę dobrego tekstu. Ciekawe, obrazowe i tylko sporadycznie przesadzone opisy. Upadam, wciąż upadam (Damian Szot) – dobre. Dobre nawet nie tyle warsztatowo, co bardziej merytorycznie. Celna analiza. Trafne wnioski podane w znośnej formie.  Jeśli miałbym wytypować trzy najlepsze, to na drugim miejscu byłby tekst o Małeckim, a dopiero potem ten o Peszce. Ocenę reszty tekstów wrzucę w komentarzach. Wciągnąłem się w to sprawdzanie i skomentowałem każdą notkę ﻿  Powiązane wpisy: Wielki Widzew (werdykt) Pamietam jak Zidane… (werdykt) Toksyczne transfery (werdykt) BloPuLa 2011. Jest werdykt! 