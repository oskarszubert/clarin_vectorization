Na marginesie globalnej polityki: sukces Baracka Obamy w prawyborach w Iowa i duuuża możliwość, że prezydentem USA po raz pierwszy w historii zostanie murzyn przypomniały mi, że właśnie w tym roku wypada 30. rocznica pierwszego występu czarnoskórego zawodnika w barwach reprezentacji Anglii.    Viv Anderson zagrał na Wembley w listopadzie 1978 roku przeciwko Czechosłowacji, łamiąc wielkie tabu. Rasizm na angielskich stadionach był wówczas rzeczą zwyczajną (grało sporo czarnych zawodników), rzucanie bananami i wydawanie przez kibiców odgłosów małp, gdy przy piłce był ”czarnuch” nie wywołały nawet jakichś specjalnych protestów. Chuligani wydawali wręcz oficjalne gazetki i publikacje, w których opisywali dokonania i dzielili przyśpiewkami.   Powołanie Andersona wielkich protestów nie wywołało. Był wówczas u szczytu kariery. Grał na prawej obronie i był prekursorem stylu w jakim dziś gra się na tej pozycji – często zapuszczał się po skrzydle do ataqku i zdobywał sporo goli. Rok po powołaniu do kadry przez trenera Rona Greenwooda zdobył z Nottingham Forest Puchar Europy, by w następnym sezonie (1980) obronić trofeum. Później występował m.in. w Arsenalu i Manchester United, gdzie zdążył być mentorem Ryana Giggsa (również mającego w rodzinie czarnoskórych przodków, o czym nie wszyscy wiedzą).   Przy okazji ciekawa informacja: od 1872 roku do nieszczęsnego listopadowego meczu z Chorwacją na Wembley, w reprezentacji Anglii wystąpiło 56 – jak to stwierdził jeden z niezapomnianych komentatorów – ”ciemnoskórnych” zawodników. Jako ostatni zadebiutował Ashley Young. Nie wielka to liczba, zważywszy, że wszystkich razem wystąpiło w barwach „Trzech lwów” 1153 piłkarzy.  Wyjaśnia ją nieco artykuł z „Guardian” z 2004, w którym nie ujawniony z nazwiska były trener reprezentacji Anglii ujawnił, że pewnego dnia wezwano go przed oblicze najważniejszych działaczy Angielskiej Federacji (FA), a ci zarzucili mu, że powołuje zbyt wielu zawodników o czarnym kolorze skóry i musi się to zmienić. Wiele wskazywało, że informatorem był Graham Taylor, prowadzący kadrę w latach 1990-93, który zresztą od początków kariery trenerskiej w klubach w latach 70. stawiał na murzyńskich graczy.      Mało brakowało a tym pierwszym stałby się w latach 20. ubiegłego wieku Jack Leslie. Urodzony w Londynie napastnik występował w Plymouth Argyle, dla którego w latach 1921-1935 zdobył 134 gole. Pewnego dnia jego trener klubowy, Bob Jack poinformował go, że z siedziby Angielskiej Federacji przyszło powołanie do kadry. Jak wspominał Leslie w wywiadzie w 1978 z okazji występu Andresona, kiedy następnego dnia sprawdził w gazetach skład, nie było go wśród powołanych. Kilka dniu później otrzymał list od FA. Działacze tłumaczyli, że nie zdawali sobie sprawy, iż Leslie jest ”a man of colour” (jakie ładne sformułowanie.   Niektórzy uznają, że pierwszym kolorowym w barwach Anglii był Hong Y Frank Soo. Ten urodzony w Buxton (hrabstwo Derbyshire) w 1914 roku Chińczyk, świetny napastnik miał jednak pecha, że wszystkie jego dziewięć występów przypadły w czasach II Wojny Światowej. Nie grano wówczas oficjalnych meczów.    Palma pierwszeństwa jest więc w rękach Andersona. Który zresztą uważa, że rasizm w futbolu (acz może nie w reprezentacji Anglii) wraca jak za dawnych czasów. A szczególnie wymownym tego dowodem jest brak czarnoskórych trenerów na ławkach czołowych klubów Premier League czy choćby Championship.    Faktycznie murzyńskich trenerów w futbolu nie ma wielu. Bez przesady jednak z tym rasizmem. Np. lada moment gdzieś wypłynie Paul Ince (spekuluje się o Derby czy Wigan) i to nie jako listek figowy rasizmu w Premiership, ale bo sprawdził się w Macclesfield Town. Wierzę też, że w europejskim futbolu na najwyższym poziomie spokojnie sprawdzili by sie w roli trenerów tacy np. Marcel Desailly czy George Weah. Ale pierwszy zdaje się chce poprowadzić Ghanę na mistrzostwach świata w Afryce w 2010, a drugi postawił na politykę.     Powiązane wpisy: Men of colour 2 Blue is the colour! Wojtek, tylko nie za  daleko od bramki! 