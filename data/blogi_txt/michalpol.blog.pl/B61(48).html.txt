Święta za pasem, czas na kolejną, trzecią już edycję Gwiazdkowego Konkursu Literackiego! Prezenty dla Was piętrzą mi się na biurku, zastanawiałem się jakie by tu wymyślić zadanie, żebyście mogli je zdobyć. Na Gwiazdkę 2010 prosiłem o opis najważniejszego dla Was meczu mijającego roku, takiego, który Wami wstrząsnął. Jak może pamiętacie wygrało wówczas dwóch autorów o skrajnym podejściu do zadania, scv78 i Michał Trela (tu znajdziecie ich zwycięskie notki). Teraz nie chcę całego meczu, ale jedną akcję. THE AKCJĘ! Opiszcie te jedną akcję z meczu, która siedzi Wam w pamięci, którą wyrecytowalibyście wyrwani ze snu w środku nocy, gdyby ktoś kazał Wam opisać najpiękniejszą futbolową akcję jaką kiedykolwiek widzieliście, na żywo czy w telewizorze. Akcja, której wspomnienie nadal powoduje ciary na plecach i rozszerzenie źrenic. Niech to będzie akcja, po której padł niesamowity gol, albo gol, który zmienił historię futbolu, albo też akt pomroczności jasnej, która dopadła piłkarza niczym Zinedine Zidane’a w finale mistrzostw świata 2006, albo parada bramkarska, która nie miała prawa się udać, a jednak! Wybór należy do Was, byle krwiście, byle porywająco, byle z wstępem co był przed, i co było po… Postanowiłem nie ograniczać konkursu tylko do mijającego roku, bo ileż było w nim akcji do zapamiętania? Może gol Patryka Małeckiego w pierwszym meczu z Apoelem Nikozja, po którym i mnie na trybunie przy Rejmonta wydawało się, że Wisła jest tak blisko Ligi Mistrzów? Może gol Karima Benzemy w 21. sekundzie niedawnego El Clasico, po którym wydawało się, że Real Jose Mourinho po raz pierwszy przełamie ligową dominację Barcelony? A może gol Cristiano Ronaldo, który dał „królewskim” tak wyczekiwane trofeum – Puchar Króla, puchar „ich” króla – jak podkreślał Gerard Pique. A może któryś z niezliczonych goli Leo Messiego? Albo Roberta Lewandowskiego w barwach Borussii Dortmund czy reprezentacji Polski? Jeśli jednak ktoś chce nam przypomnieć „rękę Boga” Diego Mardaony, gola Andresa Iniesty z finału ostatniego mundialu czy też bramkę Jana Domarskiego na Wembley w 1973 to proszę bardzo, byle z pomysłem. Kto wie, czy ja sam nie opisałbym gola Ryana Giggsa, którego Walijczyk strzelił Arsenalowi w powtórzonym półfinale Pucharu Anglii na Villa Park, dlatego że bramka ta mówi o moim ulubionym piłkarzu wszystko. On sam – który wcale nie tego gola uważa za najładniejszego w karierze – tak opisał go w swojej autobiografii, którą niedawno przetłumaczyłem, a która będzie jedną z nagród w konkursie: (…) czuliśmy się mocno przyparci plecami do ściany. Było 1:1, Roy Keane wyleciał z boiska z czerwoną kartką, Peter Schmeichel ledwo się pozbierał po urazie, a ja wszedłem z ławki za Jespera Blomqvista. Boss powiedział mi, żebym grał na lewej stronie, ale biegł do ataku kiedy tylko nadarzy się okazja. Zacząłem kiepsko, tracąc piłkę za każdym z trzech razy, kiedy ją dostałem i czułem, że ten mecz skończy się dla nas koszmarem. Postanowiłem więc, że następnym razem kiedy znajdę się w posiadaniu piłki zamiast podawać, będę dryblował. Vieira wyglądał już na zmęczonego, a ja, czając się w środku pola, dostrzegłem, że przygotowuje się przerzucenia piłki na drugą stronę boiska. Licząc na przerwanie podania, podkradłem się do przodu i przechwyciłem piłkę. Pognałem z nią do przodu, czasami trącając lekko piłkę, a czasami pozwalając jej toczyć się, a samemu balansując ciałem. Wydawało mi się, że okiwałem każdego, kto wyrósł przede mną. Nagle spostrzegłem, że jestem w polu karnym, gdzie już nikt nie może mnie dotknąć. Do tego momentu nie zdawałem sobie sprawy w jakim miejscu boiska jestem, bo w całości koncentrowałem się na piłce. Wówczas wkręciłem się między Martina Keown’a a Lee Nixona i kiedy nadbiegał Tony Adams by mnie powstrzymać, uderzyłem piłkę z największą siłą jaką miałem. Kąt był ostry, a ja mocno pochylony, czułem więc, że nie wymierzę dokładnie, nie miałem też równowagi, żeby uderzyć wewnętrzną stroną stopy. Toteż nie mogłem uwierzyć własnym oczom, że piłka jednak zatrzepotała w siatce.  Na gola zareagowałem sprintem wzdłuż linii bocznej bez koszulki, ale w szatni byłem już bardzo spokojny, bo pięć minut przed końcem meczu Dixon przejechał mi się po Achillesiea. Od razu wiedziałem, że będzie problem, dokuśtykałem do końca meczu, a potem pauzowałem przez sześć kolejnych spotkań, w tym to wyjazdowe z Juventusem Turyn. Tak więc euforię z gola szybko przykryło rozczarowanie z powodu nieuchronnie nadciągającej nieobecności. Często jestem pytany, czy od początku rajdu wiedziałem co robię i szczerze odpowiadam, że „tak”. Chciałem po prostu pobiec z piłką jak najdalej się da i zobaczyć co z tego wyniknie. Byłem zachwycony kiedy później obejrzałem powtórkę bramki – byłem pewien, że przejąłem piłkę ze 30 metrów od bramki, a okazało się, że w głębi naszej połowy. Ten gol wziął się właściwie z niczego, ale był dla nas wielką ulgą. Zwycięstwo pozwoliło nam uwierzyć, że jesteśmy w stanie zdobyć wszystko. I tak właśnie zrobiliśmy…     A właśnie: link do akcji mile widziany, acz nie konieczny i nie będzie miał wpływu na ocenę. Jury tradycyjnie dobiorę ze zwycięzców poprzednich konkursów, choć jeśli chcą wystartować i przysłać notkę to nie ma sprawy, nie muszą jurorować. Sprawa, która zawsze wraca to limit znaków (ze spacjami!): nieprzekraczalne 3 000 (trzy tysiące) znaków. Tym razem NIE DOPUSZCZĘ tekstów dłuższych nawet o mały haczyk! Nagrody trzymam w ręku na zdjęciu: oprócz autobiografii Giggsa z dedykacją tłumacza;) zwycięzca otrzyma biografię Leo Messiego, a autorzy notek, które zajmą kolejne miejsca – pojedyncze książki. Deadline na przysyłanie notek (na mojego mejla michal.pol@agora.pl z dopiskiem GwiaKoLi): do pierwszej gwiazdki 24 grudnia (czyli do 16.00). A już teraz w ramach rozgrzewki konkurs pt: „Kto to powiedział?” Oto fragment autobiografii pewnego baaardzo znanego piłkarza, którą aktualnie tłumaczę (nie zdradzę w jakim języku, a znam ich kilka), a która okazała się o wiele ciekawsza niż się spodziewałem. Młody chłopiec, błyskawicznie wchodzący w świat wielkiego futbolu… Do wygrania zestaw bramkarski (bluza + spodenki) reprezentacji Zjednoczonych Emiratów Arabskich (sponsorem jest nasz człowiek w Azjatyckiej Federacji Piłkarskiej, były skaut piłkarski i prawnik sportowy, Tomek Pasieczny). Kto pierwszy ten lepszy… (…) Któregoś razu po powrocie z wakacji zastaliśmy w mieszkaniu prawdziwy potop. Pękła rura i woda zniszczyła nam całą podłogę i sufit. Mama spojrzała w górę i stwierdziła z przekonaniem, że kształt zacieku na suficie ułożył się w znak… krzyża. Zdaje się, że uznała to za rodzaj cudu, podobnie jak te katolickie dzieci, które „dojrzały” twarz Jezusa albo Matki Boskiej w rzepie lub kromce chleba. Od razu pobiegła do naszego księdza i zaciągnęła go do domu, żeby zobaczył cud na własne oczy. Ale on na szczęście był realistą, więc spojrzał w górę i stwierdził: „to tylko zaciek, pani X…” (…) W szkole najlepszy byłem z religii. W ocenie opisowej na koniec trzeciej klasy czytam: „potrafi przywołać opowieści z życia Jezusa z wielką dokładnością i detalami. Bierze aktywny udział w dyskusjach i jest pomocny dla innych”. Och, cały ja. Chociaż uczęszczałem do szkoły katolickiej, rzadko chodziliśmy całą rodziną na niedzielną mszę, raczej tylko w specjalne okazje. Oczywiście, wierzyłem w Jezusa, rysowałem obrazki z jego życia w szkole i modliłem się do niego niemal co wieczór. Ale głównie były to modlitwy o zwycięstwo mojej ukochanej drużyny w sobotnim meczu…   Powiązane wpisy: Akcja: GwiaKoLi! Odsłona 2 Akcja: GwiaKoLi. Odsłona 3 Akcja: GwiaKoLi. Odsłona 4 Akcja: GwiaKoLi. Odsłona 5 