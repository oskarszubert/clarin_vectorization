… i oto przerżnęliśmy kolejne eliminacje do mundialu. Marne pocieszenie, że kończymy je w lepszym stylu niż te przed czterema laty. Wówczas skompromitowaliśmy się w Mariborze przegrywając ze Słowenią 0:3, a trener Leo Beenhakker, który o swojej dymisji dowiedział się od dziennikarzy, zostawiał wypaloną drużynę i nie wiele nadziei, że będzie lepiej. Dziś choć w eliminacjach do mundialu w Brazylii zdołaliśmy pokonać tylko San Marino i raz Mołdawię, Waldemar Fornalik tylko niewiele przesadzi, powtarzając po Franciszku Smudzie, że „zostawia następcy gotową drużynę”. Właśnie przez brak drużyny nie wygraliśmy kluczowych meczów u siebie z Anglią, Ukrainą i Czarnogórą. Następca dostanie jednak do dyspozycji grupę najlepszych, najzdolniejszych i grających w najlepszych klubach piłkarzy ze wszystkich swoich poprzedników w XXI wieku. To samo mówiliśmy przed rozpoczęciem Euro 2012, a przecież od tego czasu trójka z Borussii Dortmund zagrała w finale Ligi Mistrzów, Robert Lewandowski wbił cztery gole Realowi Madryt i jest jednym z kandydatów do Złotej Piłki, Artur Boruc najlepszym bramkarzem Premier League patrząc na statystyki od początku sezonu, a przecież Wojtek Szczęsny gra w drużynie lidera, z większym lub mniejszym szczęściem w swoich klubach błyszczą Piotr Zieliński, Kamil Glik, kapitan Torino, Waldemar Sobota, Bartek Pawłowski czy Mateusz Klich. Nawet z problemami w defensywie, a zwłaszcza z feralną lewą stroną (gdzie jak jeden się nie poślizgnie i przewróci, to drugi pozwoli ograć nawet Mołdawiańcom i Sanmarińcom, a trzeci nie sięgnie piłki w kluczowym momencie eliminacji). Uważam, że trener z lepszym warsztatem, a zwłaszcza wiedzą taktyczną, większym doświadczeniem w futbolu międzynarodowym (Lidze Mistrzów czy reprezentacyjnym) i większą charyzmą zdołałby wycisnąć z tej grupy piłkarzy znacznie, znacznie więcej. Podobnie jak wczesny Beenhakker w eliminacjach do Euro 2008, choć potencjał tamtych piłkarzy był znacznie mniejszy. Nie widzę kandydata obdarzonego tymi cechami wśród polskich trenerów. Jan Urban, Adam Nawałka, Maciej Skorża, Dariusz Wdowczyk – te nazwiska najczęściej padają na dziennikarskiej giełdzie. Choć dla niektórych z nich mam spory szacunek, a wobec przynajmniej jednego czuję sporą sympatię, żadnemu nie życzę tej niewdzięcznej funkcji. Niech chcę ich w tej chwili rozbierać na czynniki pierwsze, rozliczać z sukcesów i wpadek, obawiam się jednak, że każdy skończy dokładnie tak jak Smuda czy Waldemar Fornalik, bo każdy z nich nie prezentuje osławionego internatonal level. Nie Polak – nie dlatego, że nie. Tylko dlatego, że nadzieję na wykrzesanie potencjału z naszych piłkarzy, znalezienia kamienia filozoficznego, czyli pomysłu by Lewy dawał kadrze tyle ile Borussii, podobnie jak Kuba i Piszczek, da wyłącznie doświadczony, charyzmatyczny, trener z zagranicy. Nie da gwarancji na sukces, czyli awans do euro 2016 z czwartego koszyka, ale każdy z Polaków gwarantuje, że się nie uda. Nie udało się najlepszemu polskiemu trenerowi ostatnich lat wyjść ze słabej grupy na Euro 2012, wrócił do słabej Ekstraklasy i z najsłabszą Wisłą od lat znów rozdaje karty (jako jedyny wciąż nie przegrał meczu). I w sumie na liście najlepszych polskich trenerów wciąż powinien być pierwszy, bo czym niby przewyższają go Urban, Nawałka, Skorża czy Wdowczyk? To nie przypadek, że przez 17 lat żaden polski klub nie przebił się do Ligi Mistrzów, choć udaje się to trenerem białoruski, słowackim, czeskim, węgierskim, fińskim i słoweńskim z ich klubikami. A jak tylko wyściubimy nos na europejskie salony, to po nim dostajemy od szóstej drużyny cypryjskiej jak ostatnio Legia. Kto miałby być owym wymarzonym cudzoziemcem, owym nowym Beenhakkerem? Sprawa otwarta, szukajmy, pytajmy, namawiajmy. Czy lepszy byłby ktoś z Bałkanów, Serb, Chorwat, który zrozumie polską duszę, dokładając do niej taktykę i serce do walki czy jakiś twardy, świetnie zorganizowany Niemiec czy Holender? To sprawa otwarta. Oczywiście mam swego wymarzonego kandydata, choć nie mam pojęcia czy chciałby i czy stać nas na niego. To Marcelo Bielsa, trener wybitny, doświadczony (olimpijskie złoto z reprezentacją Argentyny i rewelacyjny występ z Chile na mundialu w RPA, mający za sobą gorycz porażki z Albiceleste na mundialu w 2002 roku). Przede wszystkim trener o unikalnej filozofii gry i podejściu do pracy, którymi zafascynował Pepa Guardiolę, stając się dla Katalończyka mentorem. Bielsistą jest też obecny trener Barcelony, Tata Martino. Trener o wielkiej charyzmie, wizji, świetnym podejściu do zawodników, umiejący narzucić piłkarzom taktyczną dyscyplinę. Stawiający na ofensywną grę, a przecież ofensywnych piłkarzy mamy wybitnych! Wręcz skoro nie mamy dobrych obrońców i każdy jest w stanie strzelić nam po trzy bramki, to chociaż my strzelajmy cztery;) No i jeśli zdecydowałby się objąć Polskę, to na pewno nie wyłącznie dla kasy (coś tam trzeba by mu jednak zapłacić) i na pewno nie po to, by odcinać kupony na emeryturze, czego obawia się prezes Zbigniew Boniek i tzw. Polska Myśl Szkoleniowa. Warto powalczyć o Bielsę. Może okaże się tym, kim przynajmniej w pierwszych latach pracy okazał się dla siatkarzy jego rodak Raul Lozano. Może szanse są minimalne, ale mierzmy wysoko, jak najwyżej. Potrzebny nam najlepszy selekcjoner na jakiego nas stać. A Bielsa – bo przyda się tej naszej reprze odrobina (?) szaleństwa;)   Powiązane wpisy: Lewandowski wywiera presję na Fornalika Dylematy Fornalika: system, kapitan, bramkarz Fornalik musi odejść! Ale jeszcze nie teraz Tylko on mógł zdobyć Złotą Piłkę 