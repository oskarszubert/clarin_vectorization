Po meczu Austria – Niemcy w Wiedniu z dużą przyjemnością poinformowałem Mirosława Klose i Łukasza Podolskiego, że reprezentacja Polski pokonała na Cyprze Czechów. Z przyjemnością, bo wynik ten naprawdę zadziwił i ucieszył obu „polskich” Niemców.   - Nooo! Sam widzisz! Brawo, brawo – zakrzyknął Klose, który właśnie opowiadał, że oglądał mecze Polaków w eliminacjach Euro 2008 i był pod dużym wrażeniem. – Macie bardzo dobrą drużynę. O wiele silniejszą niż dwa lata temu na mundialu w Niemczech. Już wtedy ciężko przyszło nam was pokonać, ciekawe jak będzie teraz? Życzę Polsce jak najlepiej. Żeby tym razem wyszła z grupy razem z Niemcami – powiedział. Zamieniliśmy tylko dwa zdania. Klose nigdy nie jest rozmowny po meczach. Już parę razy zdarzyło mi się usłyszeć twarde: „Nein” na prośbę o rozmowę. Co innego Podolski. Ten zawsze chętnie pogada. Nawet po porażkach. A tu był w świetnym humorze. Wprawdzie wszedł z ławki (nie gra przecież w Bayernie) i grał nie w ulubionym ataku ale na lewym skrzydle. Ale trafił na najlepszy okres gry Niemców, a po jego dośrodkowaniu Mario Gomez ustalił wynik meczu na 3:0.   I jak zwykle ma mnóstwo ciepłych słów dla Polski i Polaków. – 2:0 z Czechami? Dobrze, dobrze, dobrze! Bardzo się cieszę z każdego sukcesu polskich piłkarzy. Bardzo się ucieszyłem, że awansowaliście do Euro i że znów gramy razem. No i obyśmy razem awansowali z grupy. Skoro daliście radę pokonać Czechów to jest na to duża szansa. Życzę tego Polsce z całego serca – powiedział.   A menedżer reprezentacji Niemiec Oliver Bierhoff (tu już bez polskich korzeni, niestety) długo się dopytywał czy przypadkiem nie podałem wyniku w złą stronę. – 2:0? Nie 0:2? Czyli wygrali Polacy? Świetny rezultat, gratulacje. Oznacza, że nasza grupa jest dużo silniejsza niż wszyscy orzekli po losowaniu. I że trzeba być maksymalnie przygotowanym do Euro od pierwszego meczu. Nie będzie czasu na wejście w turniej. Nie będzie wolno „przespać” ani jednego spotkania, bo nie będzie na kim odrobić strat – powiedział. No, ale żaden z nas nie znał wówczas wyniku meczu Chorwatów z Holendrami;-)         Powiązane wpisy: … a na końcu wygrają Niemcy? Hiszpania – Niemcy. Live   Vlog from Durban Trzech bramkarzy fajtłapów w meczu Niemcy – Anglia 10 małych murzynków, czyli gdzie ci polscy bramkarze? 