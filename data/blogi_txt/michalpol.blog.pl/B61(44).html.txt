Ej no, dwie Złote Piłki, dwa triumfy w Lidze Mistrzów i nawet jednej notki w BloPuLa? Kochani, jury Blogowego Pucharu Lata edycja 2011 za najlepszą notkę uznało ‚Cieślika’ bensbensa! Sądząc po komentarzach nikt pewnie nie jest zaskoczony. A jednak jury (w połowie anonimowe, dwaj jawni członkowie to gospodarz bloga i Scovron, którego podsumowanie przeczytacie poniżej) wcale nie było jednomyślne. Do ścisłego finału zakwalifikowaliśmy siedem notek: oprócz Cieślika także (w kolejności opublikowania): Hiszpańskiego pracusia Macieja Kocha (także za merytoryczną dyskusję jaką wywołała w komentarzach), Genialnego egoistę Damiana Michalaka, Nie groźnego już Ivana Tomka Merchuta „el_cabeso”, 1 (o Zidanie) grmliego, Huragan Malina Michała Treli i Roberto Carlosa pipesa_pipesa. Jeden z jurorów zastanawiał się czyby Cieślika z racji jego literackiej wyjątkowości, nie oddzielić od reszty i nie uhonorować osobno, ponieważ notka ta pod każdym względem odcinała się od reszty. Nie tylko od notek ‚wykipedystycznych’ ale i tych najlepszych, z pomysłem i pasją. Trochę to wyszło tak – argumentował – jakby Mozart przyszedł ze swoim utworem, napisanym na konkurs jazzowy, samym swoim wejściem pozostawiając bez szans świetnych skądinąd jazzmanów. Nie mogłem się jednak zgodzić na takie wygibasy. Musimy się trzymać z góry ustalonych zasad: jest konkurs, jest najlepsza notka, a więc jest zwycięzca i nasze serdeczne gratulacje! Wyjątkowość notki postanowiłem docenić zaś dodatkową nagrodą (o ile autor zechce ją przyjąć) i oddać mu łamy swojego bloga na jeden dzień (np. 12 sierpnia). Niech napisze jedną notkę albo i dziesięć, ku naszemu zachwytowi.  Człowiek się stara, strzela po 40 goli w sezonie, a w BloPuLa jedna antynotka? Drugą i trzecią nagrodę postanowiliśmy przyznać autorom, którzy nie tylko napisali świetne do czytania historie, ale jeszcze w uroczy sposób przekonali nas, że rzeczywiście piszą o swoich idolach i pozwolili nam rozumieć dlaczego. Mowa o Huraganie Malinie i Roberto Carlosie. Obie są na równym poziomie, ale że trzeba należycie obsadzić podium, postanowiliśmy wywyższyć Brazylijczyka kosztem młodego Polaka, po pierwsze dlatego, że i my mamy wspomnienia z wf-ów, a po drugie o Malinie w przeciwieństwie do RC jeszcze niejedna notka powstanie (kiepskie argumenty, ale nie było wyjścia). Tak naprawdę obu notkom przyznalibyśmy drugie miejsce, a trzecie – także dwóm – Genialnemu egoiście Damiana i Ivanowi Niegroźnemu „el_cabeso”. Obie są bardzo ciekawe i świetne warsztatowo, może nawet lepsze od wyżej wymienionych. Z wszystkich notek jakie nadeszły, te właśnie moglibyśmy spokojnie wydrukować w Gazecie, bo są kompetentne pod względem informacyjnym. BloPuLa nie wygrywają tylko dlatego, że jury zdecydowało się nagrodzić osobisty stosunek autorów do piłkarzy.  Deszcz na głowę i jeszcze żadnej notki w BloPuLa! A o Carragherze to napisali… Generalnie poziom konkursu uważam za najwyższy z organizowanych dotąd na Polsporcie. Fajnie było czytać te notki pisane z pasją. Niedoskonałość niektórych raczej mnie wzruszała niż irytowała, bo wiedziałem, że jeśli pojawia się w nich zbyt dużo niepotrzebnych szczegółów czy pompy to tylko i wyłącznie z uwielbienia dla delikwenta. Tyle przewodniczący w imieniu jury, a teraz własny werdykt i podsumowanie przedstawi recenzenckie odkrycie BloPuLa, czyli SCV78:   miejsce 3) Huragan Malina Michała Treli Jednym z trendów wiodących w BloPuLi 2011 okazała się taktyka na „Wybiorę sobie gościa co to go ludzie ledwo kojarzą, a ja napisze że to mój ulubieniec i … nie wiem co z tego wyniknie, ale na wszelki wypadek mnie podziwiajcie”. Ci, którzy poszli tą drogą, zasługują na podziw i szacunek, gdyż ścieżka którą obrali jest kręta, wyboista i istnieje ryzyko, że kumple z podwórka jak się dowiedzą, to z takiego wyboru będą się śmiali jeszcze latami. W sympatię autora do Maliny się po prostu wierzy. Wierzy się też w samego Malinę – w jego talent, skromność i nieśmiałość. Ba, wręcz ma się pewność, że w tej całej malinowej skromności, autor zapewne odbił mu dziewczynę, sprzedał zepsuty samochód z trzykroć przekręconym licznikiem i jeszcze wysłał po piwo, zaś ta notka to płynący z wyrzutów sumienia rodzaj swoistego zaduśćuczynienia dla piłkarza Podbeskidzia.  Mówisz, że ile dokładnie notek przyszło o Zlatanie? miejsce 2) Roberto Carlos pipesa_pipesa Ocena tekstów w tego typu konkursie przypomina mi grzybobranie. polega to to głównie na łażeniu po lesie, w którym jest pełno irytujących muszek, pajęczyn, co chwila wchodzi się w odchody dzika czy innego żubra, kleszczy masa,  po lewej ryzyko pożarów, po prawej bagno, a jeśli nie, to bagno dookoła – jednym słowem człowiek musi przeżyć masę ekstremalnie niebezpiecznych przygód, ażeby zebrać tych parę grzybków. Dopiero później, gdy rozkoszujemy się smakiem dwóch grzybków w barszczu, to mamy skłonność do niepamięci o śmiertelnych zagrożeniach, które w lesie czekały na nas w ilościach hurtowych. Pośród masy notek sprawdzających się do słów „Urodził się …, kupił go … za …, gdzie strzelił … goli”, lub „miał na imię … (… … … w przypadku gwiazd brazylijskich), choć i tak każdy na niego mówił … (… … … w przypadku zawodników Liverpoolu) i gdyby nie kontuzje, to byście zobaczyli”, szczególnie podobały mi się te, w których autorzy znaleźli pomysł na to, jak opowiadając o kimś, opowiedzieć o sobie. Tych notek było niedużo, kilka raptem, a wśród nich drugim miejscem wyróżnić chciałbym właśnie pipesa. Jeśli ktoś przynajmniej raz w życiu skończył 30 lat, to będzie wiedział dlaczego. Jesli ktoś nie skończył – to do imprezowania, nieodpowiedzialnych miłości i zdobywania bagażu życiowych doświadczeń marsz, porozmawiamy kiedy indziej, smarkacze!   Eto’o grał w Barcy ﻿lepiej ode mnie? O nim też nie napisali w BloPuLa… miejsce1) Cieślik bensbensa Czy gdyby autor przytoczył, ile bramek pan Gerard strzelił w trakcie swojej kariery, to byłaby lepsza notka? Czy gdyby przekonywał, dlaczego Cieslika należy wielbić, to czy byłaby to lepsza notka? Czy gdyby w sposób jasny i wyraźny podał, w jakim klubie grał, lub jakie się nim interesowały – to czy byłoby lepiej? Jesli ktoś ma w sobie odrobinę pokory, to przeczta tekst raz jeszcze i dojdzie do własnych wniosków. Jeśli nie – to służę ściągawką: nie byłaby, gdyż wartość tekstu osoba mądra zmierzy intymnością zjawisk o których opowiada, a nie wyciągiem tabel statystycznych, lub (w lepszym wypadku) fajerwerkami stylistycznymi (jako że domniemywam, iż jesteście grupą której nie chciało się wyciągać własnych wniosków, to dodam) bałwany! Wielkość tej notki nie wypływa tylko z intymności opisanych emocji, ale i z … egzotyki. Minęło kilkadziesiąt lat, a czyta się o tamtych czasach jakby dotyczyły innych krajów, leżących za siedmioma górami, za siedmioma morzami. Michał spytał mnie, czy to czasem nie ja wysłałem notki pod pseudonimem bensbensa – i był to drugi najmilszy komplement jaki usłyszałem w tym roku, zaraz po „synek urodził się zdrowy, 4,5 kg”.  Nie no, ani jednej notki o Schweinim w BloPuLa? To o kim oni pisali?   Podsumowanie konkursu: Bawiłem się świetnie, choć poziom był moim zdaniem bardzo nijaki. Sporo notek rzetelnie powtarzających fakty powszechnie znane, acz bez grama pomysłu. Sporo notek bazujących na jakimś pomyśle, który to pomysł okazał się jedynym atutem tekstu, gdyż autor zapewne natychmiast po wymyśleniu pomysłu popadał w samozadowolenie skutkujące skokiem melatoniny, hamującej rozsądne rozwinięcie pomysłu. Kilka notek bardzo dobrych, parę notek beznadziejnych, jedna świetna. Wszystkim chcącym wziąc udział w kolejnych edycjach Polsportowych konkursów chciałbym powiedzieć, że pisanie tekstów nie polega na przekazaniu jak największego ładunku wiedzy w jak najkrótszym czasie. Zwróćcie raz jeszcze uwagę na notkę zwycięzcy (nie znam typów pozostałych jurorów, ale nie wierzę, żeby werdykt był inny): laik nie dowie się z niej, w jakim klubie bohater tekstu grał! Oprócz wiedzy potrzebny jest pomysł. Bardziej niż sprawność warsztatowa – przy całym szacunku pipesa, uważam, że było kilka zreczniej napisanyc tekstów, które on pobił bardzo osobistym wydźwiękiem swojej notki. Co do moich ocen, zdaniem niektórych zbyt ostrych: ostra ocena jest wynikiem mojego apriorycznego szacunku dla piszących. Jesli ktoś chce publikować na otwartym forum swój tekst, to zasługuje na szczerość, nawet jeśli ubrana jest w kostium ironii. Mniej uwłaczające jest porównanie jakiegoś tekstu do zapomnianego filmu pornograficznego produkcji niemieckiej, niż potraktowanie autora w sposób „Bardzo dobry tekst jak na amatora”, ”wiesz całkiem sporo o piłce, zwłaszcza że jesteś kobietą”, czy „taki mały a już tak dzielnie składa słówka!”. Acz jeśli ktoś czuje się urażony, to … no cóż, słyszałem że prozac pomaga. Łączę wyraz szacunku,  Scovron  ﻿Ps: zwycięzców proszę o meile z adresem. Autobiografie Xaviego Barca moim życiem wyślę sam, natomiast w kwestii koszulek Football Revolution skontaktujuę Was z firmą. Do następnego konkursu!﻿ ﻿  Wielkie brawa dla uczestników BloPuLa! Aż by się chciało wziąć Was wszystkich do City! Powiązane wpisy: BloPuLa 2011. Zaczynamy! BloPuLa 2011. Odsłona 7 (przedostatnia) BloPuLa 2011. Odsłona 2 BloPuLa 2011. Odsona 5 