Ciężka, duszna atmosfera towarzyszyła nam podczas ostatniego treningu reprezentacji Polski na Stadionie Narodowym przed meczem otwarcia Euro 2012 z Grecją. Ciężka nie dlatego, żebyśmy my dziennikarze spoglądający z wysokości 10 piętra na rozgrzewkę piłkarzy Franciszka Smudy nie wierzyli w nich i trenera. Wręcz przeciwnie, większa wiara w wygraną w meczu otwarcia towarzyszyła nam chyba tylko przed meczem z Ekwadorem na mundialu w Niemczech w 2006. Ale tym razem towarzyszy nam też świadomość, że mamy najsilniejszą jedenastkę w XXI wieku, piłkarzy odgrywających kluczową rolę w swoich zachodnich klubach jak Robert Lewandowski - piłkarze sezonu Bundesligi, Kuba Błaszczykowski, najlepszy prawy obrońca Bundesligi i na Euro 2012, Łukasz Piszczek, Wojtek Szczęsny, który w barwach Arsenalu rozegrał wszystkie mecze w sezonie Premier League pierwszy raz od czasu Davida Seamana. Jest drużyna, jest siła fizyczna, dzięki współpracy amerykańskich specjalistów fitness i siła psychiczna, dzięki wsparciu psychologa, którego potrzebę Smuda przez lata wyśmiewał, ale ponieważ chciał mieć świadomość, że nie zaniedbał żadnego szczegółu, złamał się i dziś psycholog mówił nam, że pracuje od rana do nocy, bo chłopaki go potrzebują. Ciężka atmosfera na treningu wzięła się nie z przeczuć i nastrojów przed meczem otwarcia, ale z… pogody i zamkniętego dachu. Termometr w moim HTC One X wskazywał 25 stopni C, na zewnątrz kropił deszczyk, zamknięty dach sprawił, że we wnętrzu Narodowego zrobiło się parno i duszno. Niestety UEFA już poinformowała, że wszystkie pięć spotkań Euro 2012 w Warszawie odbędzie się przy zasuniętym dachu. Prognozy mówią, że podczas meczu Polska – Grecja, będzie ciepło i może padać, a nawet przejść burza. Nie jest to dobra wiadomość. Reprezentacja Polski chyba nigdy nie grała na zamkniętym stadionie, który w takiej sytuacji zmienia się trochę w halę sportową. Nawet akustyka przy odbiciu piłek jest inna, a i w stojącym powietrzu lecą one zapewne inaczej. Wesley Sneijder w RPA tłumaczył mi po meczu z Danią, że wszystko ma znaczenie, i na dużej wysokości w Johannesburgu przy nieco bardziej rozrzedzonym powietrzu niż podczas przygotowań Holandii do mundialu, jego podania straciły na celności, piłka nawet inaczej odbija się od murawy. Może choć dla naszego trio z Borussii Dortmund, które pewnie parę razy zagrało na zasznurowanym Arena AufSchalke w Gelsenkirchen, nie będzie to nowość. Nas pot oblepił po paru minutach stania na trybunie i patrzenia. Oby śródziemnomorskie warunki niczym ze stadionu Apoelu w Nikozji nie sprzyjały bardziej naszym greckim rywalom…       ﻿  Powiązane wpisy: Historyczny Mazurek na Narodowym! Inspiracja dla Franza Smudy Niesamowity stadion Polonii Moja flaga zostaje na maszcie! 