Oto przed Wami GwiaKoLi 2011 odsłona numer trzy. Jak wiecie, powstrzymuję się od wszelkich komentarzy i ocen, czekając z tym do końca konkursu. Dziś ograniczę się tylko do stwierdzenia, że wiele konkursowych notek chętnie posłałbym bohaterom przedstawianych akcji, ku ich uciesze i radości, a nie robię tego jedynie z powodu bariery językowej i trudów z dotarciem do największych gwiazd futbolu (a też i z innych, smutnych powodów o czym i dziś się przekonacie). Wszelako mogę zadeklarować, że bohaterowi publikowanego dziś 13-zgłoskowca z całą pewnością wręczę wydruk z poematem na cześć jego gola, a jak się uda to może i nagram reakcję. Aha, dziś tradycyjnie jak w każdej z tegorocznych odsłon GwiaKoLi znalazł się opis gola Andresa Iniesty w półfinale Ligi Mistrzów z Chelsea (w sumie mogłem zrobić całą jedną odsłonę poświęconą tej niesamowitej bramce). Nie chciałbym jednak, żeby fakt, iż tak wielu osobom właśnie ta bramka zapadła w pamięć, rzutował na Waszą ocenę notek, podejście do tematu, emocje i spostrzeżenia autorów są przecież za każdym razem inne. ﻿ Nie ma niezastąpionych Kuba Pawłowski Ćwierćfinał Champions League. Legenda Arenalu Patrick Vieira wraca na Highbury i staje do walki przeciwko byłym klubowym kolegom, wśród których znajduje się niezwykle utalentowany 18-letni Cesc Fabregas. Zaczyna się pojedynek, na który czekałem od losowania par ćwierćfinałowych – chwili, w której pojawiły się pierwsze emocje i im bliżej było pierwszego gwizdka arbitra, tym bardziej się nasilały. Wracał wspaniały piłkarz, którego zawsze podziwiałem i który na zawsze został w moim sercu. Cechował się niesamowitą wolą walki i właśnie to sprawiało, że był tak wyjątkowy. Zawsze dawał z siebie wszystko od pierwszej do ostatniej minuty. Walczył o każdą piłkę, nigdy nie odpuszczał, nie bał się ryzyka. Odchodził ktoś naprawdę wielki i nie mogłem uwierzyć, że już nigdy go nie zobaczę w moim ukochanym klubie. Ale czy odejście było właściwym krokiem? Czy jest ktoś w stanie go zastąpić? Na te pytania długo szukałem odpowiedzi. Wiedziałem, że nie poznam ich od razu, że nastąpi to dopiero jak sezon rozkręci się na dobre i na tę chwilę czekałem. Zostaje niewiele czasu do końca pierwszej połowy. Vieira traci piłkę w okolicach linii środkowej boiska. Odbiera mu nią kapitalnym wślizgiem Robert Pires. Przebiega z nią kilkanaście metrów i pojawiają mi się w głowie pytania – komu poda? Jakie rozwiązanie wybierze? A wiem, że potrafi prawie zawsze wybrać to najlepsze. Wiem, że w nawet niezwykle trudnej sytuacji potrafi podać do najlepiej ustawionego kolegi z zespołu. Wiem o tym, bo nie raz to udowadniał. Wybiera Thierry’ego Henry’ego i posyła mu świetną piłkę. Najlepszy strzelec Kanonierów w historii przyjmuje futbolówkę, odwraca się tyłem do bramki strzeżonej przez Buffona, następnie robi obrót o 360 stopni. Przez ułamek sekundy albo nawet krócej mam przed oczami podanie do wbiegającego Piresa i kolejną fantastyczną dwójkową akcję dwóch Francuzów. Naprawdę mam przeczucie, że może ta akcja zakończyć się golem, mimo że trwa zaledwie kilka sekund. Henry pokazuje swój geniusz, kapitalnie podaje do wbiegającego kolegi i pada gol dający Kanonierom prowadzenie. Szaleję z radości, a serducho bije tak mocno, że nie da się tego opisać. Jednak strzelcem nie jest doświadczony Pires. Idealnie w tempo do zagrania Henry’ego wbiegł nastoletni Fabregas. Mimo tak młodego wieku rozgrywał drugi bardzo dobry sezon i ta akcja tylko potwierdziła jego wartość. Przyjął piłkę, uwolnił się od Thurama i strzelił z linii pola karnego między nogami interweniującego Francuza. Precyzyjnym strzałem po ziemi pokonał bezradnego Buffona. Ten mecz i ta akcja okazały się oczekiwaną przeze mnie chwilą, która dała ostateczne odpowiedzi na moje pytania. Vieira nie był już tym samym piłkarzem, co w Arsenalu. Nie tylko w tym meczu, ale przez cały sezon. Jego odejście i strata, po której zaczęła się bramkowa akcja Kanonierów, okazały się doskonałymi prezentami dla młodego Katalończyka. Oba wykorzystał.   Natenczas Wolski Quentin Natenczas Wolski dostrzegł piłkę całkiem bliskoLecącą przed nim krągłą, nabłyszczaną, śliskąCo kozioł robiąc jeden na gładkiej murawieTu przed nim się zjawiła tuż przy nodze prawie.Zasunął wpół powieki, wciągnął w głąb pół brzuchaZupełnie się wyłączył, nikogo nie słuchałI przyjął: piłka w górę lekkim leci łukiem,By spaść znów na murawę z niesłyszalnym stukiem.Zamarli wnet obrońcy trójmiejskiej drużynyWidząc próbkę techniki z najwyższej wyżyny. Młodzieniec cały kunszt swój, którym w szkółce słynąłMiał zamiar tu pokazać, a że się rozwinął,To wkrótce stadion cały już na nogach stoi –Kibic Legii się cieszy, a Lechii się boi.Bo w ruchach pomocnika potencjał był wielkiI widać, że się składa żwawo do angielki.Stał przed nim tylko jeden przeciwny obrońca,Co walczyć – Wolski wiedział – już będzie do końca. I zaczął, przez chwil kilka wszystkim się zdawało,Że Wolski się pogubił lecz tak się nie stało. Podbił piłkę angielką, a piłka leciałaTam, gdzie noga Wolskiego dokładnie zechciała.Skręcając chyżo w lewo przed obrońcy wzrokiem,Którym był Chorwat Vućko. Łypał tylko okiem.Próbował coś zaradzić lecz szybkość WolskiegoSprawiła, że nadziei nie było dla niego. I minął, przez chwil kilka wszystkim się zdawało,Że Wolski się pogubił lecz tak się nie stało.Posłuszny jego nodze kulisty płat skóryBył tam, gdzie powinien po koźle do góry. Znów kozioł, Wolski blisko do piłki się skradaGotowy, by za chwilę nowy kurs jej nadać.I składa się do strzału, bić chce z półwolejaSzczególnie, że dla piłki prosta jest aleja. I strzelił, przez chwil kilka wszystkim się zdawało,Że Wolski się pogubił lecz tak się nie stało.Kierunek, który nadał był tak doskonały,Że wkrótce eksplodował Legii stadion cały.Zanim golkiper upadł piłka od poprzeczkiWpadła w ramiona bramki jak swojej mateczki. Wolski z uśmiechem dumy bijącej z obliczaZerwał się biegnąc w prawo wprost na Radovića.Ten rzucił się na szyję i zdusił do dołuZa chwilę przy nich byli koledzy z zespołu.A z trybuny zagrzmiało tysiące oklasków,Tysiące powinszowań i wiwatnych wrzasków. Uciszały się z wolna, bo gol jak marzeniePadł kilka sekund temu na Pepsi Arenie.Nie tylko w oczach fanów to niedowierzanieKwitło na widok tego, co Wolski był w stanie.Do przeciwległej bramki, wierzcie moim słowom,Wracał zdumiony Kuciak potrząsając głową. Minęło sekund kilka, przebrzmiały wiwatyGrę Lechia znów wznowiła – dostawała baty.Mecz skończył się wynikiem trójeczka do jaja,A o akcji Wolskiego jeszcze dziś się baja.Wystarczy klików kilka, by móc na jutubieSobie ją pooglądać – jest w wyników czubie.Powstał także poemat na cześć tego golaNapisany na konkurs u Michała Pola. ﻿   Ostatnia akcja pavlocebo Wchodzę do wanny wypełnionej wodą… Szczypie jak cholera. W popękanych pęcherzach na stopach pojawiły się kolejne pęcherze, które też popękały. Z pościeranych kolan spływają krople nie do końca jeszcze zaschniętej krwi. Dobrze, że wtedy rzuciłem się na parkiet, obroniłem stuprocentową okazję. Sprawdzam paznokcie. Wszystkie całe, tym razem żadnego nie złamałem. Śródstopie prawej nogi trochę boli, to efekt zderzenia z poniedziałkowego grania. I tak dobrze, że nie odnowił mi się uraz w stawie Lisfranca. Ponad rok trwała rehabilitacja. Stawy skokowe wytrzymały, już dawno nie miałem żadnych skręceń, zwichnięć. Na podudziu widzę kilka siniaków, w większości starych. Stawy kolanowe w porządku, zawsze miałem je mocne. Ech… jak sobie pomyślę, że Daniel zerwał sobie dzisiaj więzadła w kolanie, przechodzi mnie dreszcz… Swoją drogą, nawet grając większość meczu w osłabieniu, daliśmy radę go wygrać, coś nieprawdopodobnego. Zanurzam się w wodzie… Nie rozumiem tego. „Sport to zdrowie” brzmi jak wyświechtany frazes, szatański chichot. A jednak wracamy, chcemy znów grać. A przecież może zdarzyć się coś jeszcze gorszego… Wynurzam się i biorę głęboki oddech… Za każdym razem gdy przypomnę sobie tę akcję łzy cisną mi się do oczu. Inaczej przeżywamy śmierć kogoś bliskiego, gdy mamy czas by się z nią oswoić. Na odejście Miklosa Fehera nie zdążył przygotować się nikt. Do pewnego momentu był to mecz jakich tysiące. Benfika prowadziła na wyjeździe z Vitorią Guimares 1:0, doliczony czas gry. O tym, że Feher za opóźnienie wznowienia gry dostał żółtą kartkę, dowiaduję się później z prasy. To, co stało się po ukaraniu piłkarza Benfiki widziałem setki razy na ekranie monitora. Wyglądał jakby się uśmiechał. Przed chwilą Fernando Aquiar strzelił zwycięską jak się wydawało bramkę. Feher poprawił włosy, dotknął twarzy, pochylił się i osunął się bezwładnie na murawę. Wypuszczam wodę z wanny… Później był już tylko dramat, dorośli faceci płaczący jak dzieci, niektórzy padają na kolana i chowają głowę w dłoniach. Próbują cofnąć czas, zakląć rzeczywistość. Jezu… aż mam dreszcze. Biorę lodowaty prysznic… Kończy się życie jednego człowieka, my żyjemy. Futbol trwa. A my, często pomimo bólu, cierpienia, wracamy, by zjednoczeni w drużynie, patrząc przeciwnikom w oczy, dawać z siebie wszystko i przeżywać tę euforię osiągania celu – wygrania meczu. Wycieram mokre ciało ręcznikiem… Dopiero teraz zauważam, że boli mnie nos, jest trochę siny. To pewnie efekt uderzenia łokciem od jednego z kolegów. Już nie mogę się doczekać kolejnego meczu, a to dopiero po Świętach… To jest nasze życie i nasza śmierć… Feher zmarł w tragicznych okolicznościach, na oczach kolegów z drużyny, tysięcy ludzi przed telewizorami. Ale wszyscy umrzemy i każdy z nas będzie miał swoją ostatnią akcję… ﻿   Pięknie jest widzieć Niemców na kolanach pivkasylvek Oglądając, podziwiając aktualną grę Niemców i niemieckich piłkarzy, wróciłem do zalążka renesansu w grze naszych zachodnich sąsiadów. Przełomem w grze pokolenia XXI wieku były Mistrzostwa Świata w Niemczech, gdy to niemiecka potęga zaczęła grać pięknie i skutecznie. Jednakże wędrując po szczeblach drabinki turniejowej przyszedł czas na półfinał, w którym to Niemcy zostali zmiecieni w przekroju dwóch minut przez Włochów. A kropkę nad „i” w tymże starciu postawił Del Piero po niesamowitej drużynowej akcji. Mamy 28 min dogrywki w tym spotkaniu. Utrzymuje się bezbramkowy remis. Rzut rożny dla Italii. Piłka wrzucona w pole karne, w zamieszaniu Pirlo odgrywa do Grosso i GOOOOOOOOOOOOL!!!!!. Włosi prowadzą, kibice na stadionie ubrani w biało-czarne koszulki wstają z miejsc i nie dowierzają własnym oczom. Ich ukochana reprezentacja przegrywa. Ale piłkarze Niemiec nie mają  zamiaru się poddać. Zostało jeszcze kilkadziesiąt sekund.  Akcja „Czarnych Orłów” lewym skrzydłem. Podanie do Odonkora, ten długo się nie namyśla i centruję w pole karne. Futbolówka wędruje w stronę Klosego, lecz snajpera Niemiec ubiega Canavarro i zdecydowanie wybija piłkę głową.  Tam przed polem karnym zbiera ją Podolski, ale błąd techniczny w wykonaniu Poldiego. Piłka odskakuje niemieckiemu Polakowi, a za nią wyrusza Canavarro i odgrywa ją do Tottiego. Napędza się ta groźna kontra. Gladiator Totti długim podaniem wypuszcza  piłkę do Gilardino. Ten niczym lew pognał za zdobyczą i ją dopadł. Ma przed sobą jednego rywala i bramkę Lehmanna. Gilardino ścina do prawej nogi i odgrywa za siebie piętą do Del Piero, który ni skąd ni zowąd  pojawia się za plecami kolegami. Del Piero ma przed sobą już tylko bramkę,  Del Piero postanawia zaryzykować, strzela technicznie i trafia w samo okienko bramki Lehmanna. GOOOOOOOOOOOOLL !!!!!!. Włosi prowadzą 2-0. Niemieccy kibice płaczą, niemieccy piłkarze w szoku. Stoją i nie wiedzą co się dzieje. Pustka w głowie, cisza na 80% trybun, tylko w kącie Włoscy fani padają sobie w ramiona i cieszą się jak po wygranej w Lotto. Tak, Niemcy za burtą turnieju. Włosi w finale. Niesamowite dwie minuty zmieniły na zawsze światową pikę. Auf Wiedersehen Niemcy.﻿﻿    Blady cudotwórca Filip Jaśkiewicz Sektor A, rząd 10, miejsce 17, najlepsze siedziska, wokół mnie najwięksi fanatycy. Czego chcieć więcej? Aha, moja ukochana drużyna przegrywa. Co więcej, to jest kryzys. Dawno nie widziałem Barcelony tak grającej, albo raczej to londyńczycy są tacy dobrzy. Hiddink nieźle to obmyślił. Puta Chelsea, karamba. Jeszcze chwila, a 500€ pójdzie do piachu. Jakie 500, a zakwaterowanie, przelot, tyle to dałem za sam bilet. Będę musiał wziąć nadgodziny. Co ja powiem rodzinie, lecę 1000 kilometrów, żeby zobaczyć Tiki Takę, a na razie jestem świadkiem angielskiej kopaniny. Mówisz im, że będziesz częścią historii, że będą z ciebie dumni. Twoja kobieta uświadamia cię że, jeśli wrócisz po przegranej, to nie pójdzie z tobą więcej do łóżka. Rodzinę jeszcze przetrzymasz , ale bez kobiety długo nie zajedziesz. Taka jest prawda, a niestety prawda w tym momencie jest czarna. Nastolatki płaczą wokół mnie, facet trzyma pistolet pod gardłem. Karamba, Iniesta obudź się , jeśli nie ty, to kto. Koleś się zastrzeli, jak nie przejdziemy. - Panie, nie rób sobie żartów, odłóż tego gnata. W ogóle to jak cię z nim wpuścili? -Nie mogę, Barca to więcej niż klub, to moja miłość. Z nią się ożeniłem.Za nią oddam swe życie. Koleś ma mocno poprzewracane w głowie, no ale jak ktoś kiedyś powiedział : ’’Piłka nożna to kwestia życia i śmierci, nie to coś znacznie więcej’’. Jak widać to jego motto. Xavi przejmuje w środku, ma dużo miejsca . Dla niego to za dużo, oj będzie z tego coś dobrego. Ostatnia akcja. Na prawą stronę, melduje się tam Dani . Chelsea skupiła się w swoim polu karnym. Chłopie wrzucaj, póki masz czas. Sammi przyjmij to, karamba odskoczyła mu. Momencik, Essien nie trafia w piłkę, Messi przejmuje, podanie. Iniesta nabiega, Iniesta stoi, Iniesta strzela, Iniesta GOL. Piłka z gracją wpadła do siatki, wierzcie mi, że odgłos uderzenia było słychać w każdym kącie stadionu. Była to ta niezręczna chwila, kiedy wszystko zamiera i każdy czeka , co się wydarzy. Kibice szaleją, komentatorzy w raju. Chelsea adios, Barcelona Roma. Kibice przekraczają wszelkie rekordy, głośność przekracza 10000000 decybeli. Tylko jakoś tak cicho w sektorze niebieskich. Facet za mną odłożył pistolet. Guardiola szaleje, Pinto przebiegł chyba 100 metrów poniżej 8 sekund, żeby wyściskać Andresa. Nie wiem, ile trwały te pieszczoty, ale jeszcze chwila i musieliby wzywać karetkę. Powód- brak wystarczającej ilości tlenu. Nie wiem jak bawili się nasi zawodnicy ale, jak to powiedział jakiś polski szczypiornista : ,, Na pewno będzie alkohol’’. Katalonia dziś nie zaśnie, będzie fiesta, tańce. A przed snem wszyscy podziękują Bogu, że Blady Cudotwórca był dzisiaj w naszych szeregach .    Kto, jak nie Rooney?! Janusz Wilczek Była 78 minuta, wynik 1:1, kibice z niecierpliwością czekali na kolejne bramki. Atmosfera na trybunach gorąca, dla nich liczyła się tylko ta jedna wymarzona bramka. Akcję rozpoczyna Berbatov podając do Giggsa, ten strąca ją by oddać rozpędzającemu się graczowi z „9″ na plecach ten pięknie podaje do Rooneya, temu nieco piłka odskoczyła. Futbolówka dostaje sie pod nogi Scholesa, który w pięknym stylu zagrywa do rozciągniętego Luisa Naniego. Boczny Czerwonych Diabłów wewnętrzną częścią stopy letko wrzuca piłkę w pole karne, gdzie znajdowali się napastnicy Manchesteru United. Posłana przez Naniego piłka ociera się o Zabaletę i szybuje dalej. W ułamkach sekund wybija się do niej Rooney i bardzo efektowną przewrotką strzela w samo okienko bramkarza The cityzens. Gool 2:1. Kibice Man Utd oszaleli, na cały stadion rozniosły się w tym momencie dwa najważniejsze słowa: Wayne Rooney!!! Wayne Rooney!!!. Ja szalałem razem z nimi, dusza była na stadione zwanym „Teatrem marzeń”, a ciało znajdowało się tu, w moim domu. Z każdą chwilą serce waliło mi mocniej. Cieszyłem się, choćby to ja strzeliłem tą bramkę. Tego szczęścia nie da się dobrze opisać. Gdy usłyszałem potrójny gwizdek, poczułem smak wygranej. Ta bramka Rooneya została wytypowana do najlepszej bramki roku FIFA. Wayne trafiając piłką do siatki dał mi szczęście. Bramka ta miała wielkie znaczenie dla zespołu tak, jak i dla mnie, ponieważ jestem kibicem Manchesteru United. A ten utalentowany piłkarz jakim jest Wayne Rooney jest moim idolem i jestem jego zwolennikiem.    Gol, który zaprzeczył prawom fizyki Maciej Rybarczyk   Chciałbym przedstawić Wam bramkę strzeloną z rzutu wolnego przez Roberto Carlosa w 21min meczu Francja – Brazylia w 1997r. którą widział chyba każdy sympatyk piłki nożnej.  Brazylijczycy rozpoczynają atak pozycyjny na połowie przeciwnika. Szybko wymienione cztery podania podania z pierwszej piłki przez graczy Canarinhos. FAUL! Trójkolorowi najwidoczniej mieli dosyć tej zabawy na własnym przedpolu. Laurent Blanc brutalnym wślizgiem w tył nóg powalił Dunge i powinien być szczęśliwy, że sędzia tym razem był dla niego pobłażliwy. Do bramki przeszło 30m, do wykonania tego rzutu wolnego podchodzi oczywiście Roberto Carlos. Chyba będziemy mieli próbę strzału na bramkę Fabiena Bartheza! Brazylijczyk ustawia sobie piłkę i bierze przeszło 10m rozbieg, podbiega do piłki. GOOOOOL!!! Niesamowite!!! Piłka uderzona lewą nogą przez Carlosa ominęła czteroosobowy mur Francuski starannie ustawiony przez bramkarza na prawej stronie płyty boiska i gdy wszyscy na stadionie myśleli, że piłka wyląduje kilkanaście metrów koło bramki ta w niesamowity sposób zmieniła swoją trajektorię lotu i wpadła tuż przy słupku bramki strzeżonej przez Bartheza. Proszę państwa fizycy mają kolejną zagadkę do rozwiązania, sądzę że na dobrych kilka lat. Francuzi wyglądają jakby nie wiedzieli co się stało, a golkiper nawet nie drgnął przy tym strzale. Chyba tak samo jak my wszyscy zadają sami sobie pytanie „Jak to się mogło stać?!”. Myślę, że sam strzelec tej przecudownej bramki mógłby mieć problem z odpowiedzią na to pytanie. Euforia na stadionie, w takich momentach nie ważne jest kto jakiej reprezentacji kibicuje przy takich bramkach wszyscy chcielibyśmy oddać pokłon temu zawodnikowi dzięki, któremu będziemy mieli co opowiadać znajomym przez najbliższe lata. Tym trafieniem Roberto Carlos zapewnił sobie przejście do historii piłki nożnej jako jedyny piłkarz, który przeczy prawom fizyki. Być może proszę o zbyt wiele, ale chciałbym oglądać więcej takich bramek bo to dzięki nim football staje się tak pięknym sportem.  No i która notka najlepsza tym razem?  GwiaKoLi 2011. Odsłona 3  Powiązane wpisy: Akcja: GwiaKoLi! Odsłona 1 Akcja: GwiaKoLi! Odsłona 2 Akcja: GwiaKoLi. Odsłona 4 Akcja: GwiaKoLi. Odsłona 5 