Pamiętacie to lekkie uczucie zawodu, gdy okazało się, że oficjalna piłka Euro 2012 ma wprawdzie na sobie barwy narodowe Polski i Ukrainy, ale jej nazywa – Tango 12 – średnio odwołuje się do naszej historii czy tradycji? Nie będą mieli tego problemu organizatorzy przyszłorocznego mundialu. Odsłonięta właśnie w Rio de Janeiro oficjalna piłka mistrzostw świata w 2014 roku nie może być już bardziej brazylijska. Już sama nazwa – Brazuca, którą w plebiscycie poparło ponad milion fanów (78 proc. głosujących) – to określenie dumnego Brazylijczyka, zadowolonego ze swego stylu życia. Ciężko mi znaleźć polski odpowiednik, ponieważ my rzadko bywamy z siebie dumni, ale byłaby to dokładne przeciwieństwo naszego „Polaczka”. Brazuca – najbardziej chyba kolorowa ze wszystkich 12 piłek jakie Adidas przygotowuje na mistrzostwa świata od tych w Meksyku 1970 roku – oddaje koloryt i skrajności największego kraju Ameryki Południowej, różnobarwne wstęgi wiją się na piłce niczym Amazonka, a gwizdki symbolizują nie tylko te z flagi narodowej ale i pięć tytułów mistrza świata zdobytych przez piłkarzy Canarinhos. Bo też dziś w Brazylii wszystko ma inspirować zawodników Luisa Felipe Scolariego do wygrania mundialu. Nie spotkaliśmy tu ani jednego tubylca, który twierdziłby, że to nie gospodarze zdobędą Puchar Świata. Spory dotyczą jedynie tego, kogo zwyciężą w finale 13 lipca 2014 na słynnej Maracanie. Jedni chcieliby, żeby w symboliczny sposób odebrać tytuł ustępującemu mistrzowi świata, zwłaszcza, że Brazylia pokonała Hiszpanię dopiero co w finale Pucharu Konfederacji. Innym marzy się Urugwaj, co pozwoliłoby zapomnieć o „maracanazie”, czyli haniebnej porażce w finale mundialu w 1950 na tym właśnie stadionie, która do dziś siedzi wszystkim zadrą w sercach. Jeszcze inni w pokonanych w finale najchętniej widzieliby Argentynę z „tym ich całym Messim, który jest dobry, nie przeczę, ale nasz Neymar…!” Na Maracanie w szatni gospodarzy w szafkach wciąż wiszą koszulki drużyny, która w finale Pucharu Konfederacji rozbiła Hiszpanię 3:0. Zwiedzający – głównie brazylijskie dzieciaki, bo wycieczki szkolne bez przerwy zjeżdżają tu z całego kraju – oglądają je najpierw w nabożnym milczeniu (co ciekawe najchętniej fotografują się przy koszulce wcale nie Neymara, ale Freda – napastnika Fluminense, zdobywcy dwóch goli przeciwko Hiszpanii i Srebrnego Buta za pieć bramek na Pucharze Konfederacji). By po chwili, po wysłuchaniu z głośników hymnu Brazylii z szalonym entuzjazmem tańczyć po całym pomieszczeniu, wykrzykując „Brasil! Brasil” i nazwiska swoich ulubieńców, jakby finał właśnie się skończył, a marzenie narodu spełniło. Czy piłkarzom pomoże im w tym najbardziej przetestowana piłka w historii Adidasa, nad którą prace trwały dwa i pół roku w 10 krajach? Którą w tajemnicy i pod innymi barwami rozegrano Puchar Konfederacji i kilka meczów towarzyskich? Gwiazda reprezentacji Brazylii i Barcelony, Dani Alves buńczucznie zapowiada, że „zdobycie mistrzostwa świata tak świetną piłką będzie prawdziwą zabawą”. Lepiej, żeby miał rację, bo jak mówią brazylijscy dziennikarze każdy inny wynik zostanie uznany za klęskę, która może zaszkodzić organizacji igrzysk w Rio w 2016 roku. Już dziś ilość pieniędzy jakie pochłaniają przygotowania do obu imprez wygania ludzi w gorących protestach na ulice, by władze nie zapomniały o edukacji czy opiece społecznej. No dobrze, ja Brazukę mam już w rękach od wczoraj, kolej na Was. Jedna sztuka jest do wygrania w konkursie na blogu (już tradycyjnie, bo rozdawałem i Jabulani i Tango 12 i piłki Ligi Mistrzów). A dodam, że być może będę w stanie wziąć dla zwycięzcy piłki dodatkową nagrodę w postaci podpisu jakiejś gwiazdy futbolu (obecnego lub minionej) przy okazji losowania grup MŚ. Nie obiecuję tego wszakże ponieważ sytuacja jest dynamiczna: miałem pogadać z Fredem, pogadałem z Cafu, miałem z Zinedine Zidanem, a trafił się Clarence Seedorf (tys piknie). Co trzeba zrobić, żeby wygrać Brazukę? A napisać w komentarza krótkie opowiadanko (u mnie zawsze konkursy literackie) – niech to będzie jakaś niesamowita akcja, która została Wam w pamięci, gol, parada, faul, niewykorzystana sytuacja, zagranie. Byle z wykorzystaniem następujących zwrotów: „Brazylijczyk” oraz „… i wtedy nagle piłka…” Oczywiście w dowolnej konfiguracji i deklinacji;) Do dzieła! Brazuca czeka. A ja czekam na wpisy do… wylosowania pierwszej drużyny z koszyka, czyli do 6 grudnia (13 czasu brazylijskiego). Brazuca jeszcze w rękach autora bloga, ale już wkrótce szczęśliwego internauty;)  Powiązane wpisy: Astiz chce grać dla Polski. A czy Polska chce Astiza? Sunderland chce Beenhakkera? A czego chce Leo? Polska może wygrać Euro 2012? Vlog z mundialu: Kto chce bilet na mecz otwarcia? 