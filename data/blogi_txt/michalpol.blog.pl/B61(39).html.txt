Czytając zapowiedzi finału w prasie światowej, a zwłaszcza tej z obu zaangażowanych krajów można się albo wzruszyć. „O tym marzyli jako dzieciaki” – pisze na pierwszej stronie „Marca”, publikując zdjęcia podstawowzch yawodnikw repreyentacji Hiszpanii w wieku małoletnim i obecnym. Kiedy wejdą do szatni na Soccer City, kiedy będą się przebierać na swój najważniejszy mecz w życiu, kiedy będą o krok od przejścia do historii, poczują, że już za chwilę spełni się ich dziecięce marzenie, zrozumieją, że to o czym marzyli kiedy zaczynali kopać piłkę, jest tak bliskie – czytamy w edytorialu. Choć w tym samym tekście wypowiedź Alvaro Arbeloi, który zapewnia, że każdy marzył wówczas, żeby zostać zawodowym piłkarzem, ale nikomu nawet nie przyszło do głowy, by marzyć o mistrzostwie świata. To marzenie towarzyszy im dopiero od zwycięskiego finału 2008, kiedy wreszcie przełamali odwieczną klątwę „gramy pięknie jak nigdy, przegrywamy jak zawsze”.  Gdzieindziej spory: kto tak naprawdę jest autorem tego sukcesu, który za chwilę nadejdzie (oprócz Vicente del Bosque i Berta van Marwijka). Czy nie Johan Cruyff, który jednych i drugich nauczył jak grać w piłkę pięknie i skutecznie, od lat szara eminencja Barcelony, bez której wychowanków (Xavi, Iniesta, Puyol, Pique, Fabregas, Reina, Valdes, Pedro, Busquets) nie byłoby sukcesu na Euro 2008 ani na mundialu? Ktoś inny wymienia Luisa van Gaala, człowieka, który z juniorskiej do dorosłej piłki wprowadził Xaviego, Inestę, Valdesa, Puyola, a z Holendrów van Bommela i Robbena i miał na nich wielki wpływ. Jeszcze inny Rafę Beniteza, który na różnym etapie kariery sprowadził do klubu a z siedmiu uczestników finału, a dwóch osobiście wychował w czasach pracy z juniorami Realu. Z powodu liczby wychowanków i ważnych piłkarzy toczy się również spór czy to bardziej mistrzostwa Barcy czy Realu. Iker Casillas zaznaczył na ostatniej konferencji przed meczem, że drużyna del Bosque nie kopiuje stylu Barcy, ale gra w swoim, wypracowanym jeszcze przed Euro 2008. A czy jeśli jednak wygra Holandia, kibice Realu nadal będą sobie rościć prawo do odrobiny sławy, wskazując na Robbena, Sneijdera, Huntelaara (i będącego już na wylocie z Bernabeu, van der Vaarta)? Czytając zapowiedzi finału w prasie światowej można też utonąć w statystyce, która dziś jest w stanie obliczyć i podsumować wszystko. Chcecie wiedzieć który piłkarz z finalistów był faulowany na mundialu najczęściej? Tu zaskoczenie: wcale nie David Villa, Xavi czy Iniesta, wcale nie Sneijder czy Robben, jak to ma miejsce w Lidze Mistrzów, ale… van Bommel (sfaulowano go aż 20 razy)! Czyli ten, którego podejrzewaliśmy, że to on właśnie fauluje najwięcej. Kto więc wśród finalistów jest tym największym brutalem? Tu już wielkiego zaskoczenia nie ma: Sergio Ramos. Czy ich drogi z van Bommelem się przetną? Kto wygra finał? Rozum podpowiada, że Hiszpania, która na każdej pozycji ma prawdziwą gwiazdę światowego futbolu, gra drużynowo, pragmatycznie, nawet jeśli nie tak skutecznie jak na Euro 2008 czy w eliminacjach, wystarcza jej 1:0. Holandia ma kilku geniuszy futbolu i wreszcie w finale mundialu nie trafia na gospodarza, które to przekleństwo na mundialu w 1974 i 1978 wytykał ostatnio Cruyff. Myślę sobie jednak, że „Pomarańczowi”  nie mieliby nic przeciwko, żeby ich dzisiejszym rywalem była Bafana Bafana   I że niestety w ich przypadku przysłowie „do trzech razy sztuka”, nie zadziała. Ale zobaczymy…     Powiązane wpisy: Piłowanie na ostatnią chwilę Sneijder właśnie został Piłkarzem Roku! No to Hiszpania mistrzem świata! Święty Iker, najlepszy bramkarz mundialu 