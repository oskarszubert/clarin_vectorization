Z terrorystami nie powinno się nigdy negocjować. Wiedzą to rządy wszystkich państw i konsekwentnie stosują tę zasadę. Ani ulegać im w jakikolwiek sposób. Odwołując start Rajdu Dakar cały Świat Zachodni właśnie pokazał, że boi się terrorystów, uznaje ich siłę i nie jest w stanie się przed nimi zabezpieczyć. Mało tego, zachęcił ich do uderzania w imprezy sportowe.   Uniemożliwienie startu jubileuszowej edycji Rajdu Dakar to osiągnięcie wielkie i symboliczne. W 30-letniej historii imrezy nigdy jej nie odwołano, ani nie przerwano w trakcie nie kończąc. Nawet w 1986 roku kiedy w wypadku lotniczym na pustyni zginął jego twórca i pomysłodawca Thierry Sabine. Cały świat usłyszy więc za chwilę o sukcesie komórki owej algierskiej Al Kaidy, jeśli to ona właśnie stoi za morderstwem francuskich turystów w Mauretanii. Kto wie czy za jakiś czas nie usłyszymy gratulacji od samego Osamy. Gdybym był terrorystą dowolnej komórki, idąc za tym sukcesem natychmiast zacząłbym planować jak zablokować Euro 2008, realną czy wymyśloną akcją. Niby Austria i Szwajcaria to nie Mauretania, a jednak pod wieloma względami w Afryce łatwiej byłoby wojsku, zwłaszcza francuskiemu zablokować jakąkolwiek akcję.   Oczywiście nie mam informacji, jakie miało francuskie MSZ, a to do niego należał decydujący głos w sprawie odwołania Rajdu Dakar. Może nie zdaję sobie sprawy z ogromu zagrożenia. Ale uczestniczyłem w Rajdzie Dakar – Kair w 2000 roku. To była też prestiżowa, bo milenijna edycja. Dotarliśmy właśnie do stolicy Nigru, Niamej gdy organizatorzy usłyszeli od francuskiego MSZ o planowanej akcji terrorystów na pustyni Tenere. Podobno byli w posiadaniu rakiet typu stinger, gotowi strącać samoloty, którymi się poruszaliśmy. Organizatorzy uznali, że nie pozwolą terrorystom wygrać. Pieniądze nie grały roli. Sprowadzili cztery największe samoloty transportowe świata – antonowy 72. Te utworzyły most powietrzny i w tydzień przeniosły 147 motocykli, 115 samochodów i 26 ciężarówek do Libii. W tym czasie nasze miasteczko namiotowe na jednym z pasów startowych w Niamej otoczyło pół armii Nigru. Po przerwie Rajd spokojnie ruszył dalej i dotarł na metę pod Piramidami w Egipcie.   Skoro terroryści grożą w Mauretanii, trzeba było z niej zrezygnować, a za to odbyć kilka odcinków specjalnych więcej w Maroku, bezpiecznym i świetnie znanym organizatorom, gdzie góry Atlasu są przeorane śladami motorów i terenówek. Pomijam już fakt, że start w Rajdzie Dakar jest dobrowolny, a każdy z zawodników wielokrotnie ryzykuje śmiercią podczas każdego z etapów. Wszystko byłoby lepsze niż odwołanie Rajdu i triumf terrorystów.            Powiązane wpisy: Triumf piłkarza nad Wag’sem 