Pamiętam jak podczas Euro 2012 przed meczem z Czechami zastanawialiśmy się wspólnie na blogu, czy w decydującym o awansie z grupy spotkaniu powinien wystąpić bohater meczu z Grecją, Przemysław Tytoń czy wracający po zawieszeniu za czerwoną kartkę nominalny nr 1 reprezentacji (wg słów Franciszka Smudy) Wojciech Szczęsny. Mamy nowego selekcjonera i inne rozgrywki, ale dylemat z bramkarzami wrócił. Na kogo stawiać w kluczowym meczu eliminacji z Anglikami, na nie grającego od miesiąca w PSV Eindhoven Tytonia, ale za to zagranego z obrońcami, czy na Tomasza Kuszczka błyszczącego w barwach Brighton   Hove, które gra co prawda w Championship, ale dzięki Polakowi ma w niej najlepszą defensywę (straciło tylko sześć goli – a np. lider Cardiff City już 11)? Sam do końca nie wiem, bo za jednym i drugim znajdą się argumenty za i przeciw. Chyba jednak Kuszczak. Nie dlatego, żebym uważał, że Tytoń od ostatniego meczu z Mołdawią, przez ten miesiąc niegrania w PSV stał się gorszym bramkarzem. To zbyt krótki okres, poza tym na pewno ma cos do udowodnienia. Nie wierze też w słuszność zarzutów, że po urazie głowy nie angażuje się na 100 procent. W kadrze tego widać nie było, nie zawiódł nas ani razu, pozostali kadrowicze podkreślają, że Przemek za ich plecami dodaje im pewności siebie (niektórzy nieoficjalnie dodają, że większej niż Wojtek Szczęsny). Trudno jednak stwierdzić, że jest zgrany z Marcinem Wasilewskim i Kamilem Glikiem jak Victor Valdes z Carlesem Puyolem i Gerardem Pique, bo przecież zagrali wspólnie dwa mecze i trochę potrenowali. To tylko dwa mecze więcej niż Kuszczak, który ostatnio zagrał w kadrze w nieszczęsnym meczu z Hiszpanią tuż przed rozpoczęciem mistrzostw świata w 2010 roku. Kuszczaka co prawda w akcji nie widziałem, ale opieram się na recenzjach angielskich kolegów, którzy chwalą go pod niebiosa, podobnie jak trener Gustavo Poyet, przemawiają za nim tez statystyki. Gra i jest w gazie, a już w meczu z Anglią na pewno będzie miał mnóstwo do udowodnienia całemu światu. To jest dla niego szansa, żeby zmyć z siebie frustrację pomijania w Manchesterze United i reprezentacji Polski, w której przez lata przegrywał walkę z Arturem Borucem, Łukaszem Fabiańskim, a wreszcie Szczęsnym. Oprócz determinacji, żeby coś udowodnić Anglikom, na pewno przyda się ich znajomość z Premier League. No i poza tym wierzę, że akurat rosły, świetnie zbudowany i nawykły do przepychanek w angielskich polach karnych Kuszczak poradzi sobie z ich twardymi obrońcami jak mu wbiegną przy rzucie rożnym lub wolnym. Nie będzie bał się wejść ostro w Joleona Lescotta ani zderzyć z Philem Jagielką, czy kogo tam wystawi Roy Hodgson. Kuszczak z Anglikami będzie jak lew wypuszczony na arenę z ciemnicy pod długich dniach głodówki i złośliwego dźgania włócznią. Rozszarpie każdego, kto waży się wbiec mu w pole bramkowe. I zdaje się, że właśnie kogoś takiego będziemy potrzebować na gwałt w meczu z takim rywalem. Twardzieli z cojones do ziemi, którzy jak trzeba to zanurkują po piłkę między nogi rywali i pochwycą ją w zęby!  Kto powinien bronic z Anglią? Powiązane wpisy: Brawo Kuszczak! Kuszczak zrzucił kajdany Almunia otworzy Anglię na świat? 10 małych murzynków, czyli gdzie ci polscy bramkarze? 