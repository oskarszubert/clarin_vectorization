Nie ma jak radosne wieści w Święta. Jak informują niemieckie media Sławomir Peszko wdał się w niedzielę nad ranem w awanturę z taksówkarzem, która zakończyła się interwencją policji i odwiezieniem pomocnika FC Koeln do izby wytrzeźwień. Klub zawiesił Polaka w prawach zawodnika, nie wiadomo na jak długo. Trener Stale Solbakken i dyrektor generalny Claus Horstmann odbyli już rozmowę Polakiem, informując go, że na pewno nie zagra w najbliższym meczu z Mainz oraz, że czeka go wysoka grzywna. Co prawda lepsi piłkarze mieli po pijaku scysje z taksówkarzami, Jack Wilshere z Arsenalu i nadzieja Anglii, opluł taksówkarza, bo ten uznał, że zawodnik jest zbyt pijany, by go zabrać w kurs. Niestety dla Peszki nie jest to pierwsza alkoholowa wpadka w karierze. We wrześniu 2010 roku on i Maciej Iwański mieli pecha po libacji w hotelu na zgrupowaniu kadry natknąć się nad ranem na asystenta Franciszka Smudy, za co zostali wyrzuceni z reprezentacji. Smuda grzmiał wówczas, że u niego wykroczenie przeciwko dyscyplinie można popełnić tylko pierwszy i ostatni raz i zapowiadał, że obaj nie zagrają już w kadrze, dopóki on będzie jej trenerem. Dotrzymał słowa tylko w przypadku Iwańskiego. Peszkę przygarnął z powrotem już w marcu 2011 roku. - Ze mną jak z księdzem, który daje większą i mniejszą pokutę. Peszko otrzymał odpowiednią, wyraził skruchę i przyznał, że popełnił błąd. Obiecał, że więcej go nie powtórzy. Gdyby stało się inaczej, to byłby koniec nie tylko w moim zespole, ale i u przyszłych selekcjonerów - tłumaczył Smuda. Niezmiernie jestem ciekawy, jak zachowa się teraz. Peszko moim zdaniem miał u niego pewne miejsce w kadrze na Euro 2012, choć pewnie nie w pierwszym składzie. Myślę, że chciałby wybaczyć mu i tę wpadkę, oczywiście po kolejnej skrusze i obietnicach, że już nigdy, przenigdy lub w myśl zasady, że co nie jest (w kadrze), nie pisze się w rejestr. Bardzo utrudniłoby mu to jednak opór wobec nawoływań o odpuszczenie Arturowi Borucowi i Michałowi Żewłakowowi tych paru kielonków winka na pokładzie samolotu z USA. Żaden z nich wówczas nawet nie otarł się o izbę wytrzeźwień. W tym kontekście bohaterska postawa Boruca na San Siro w wygranym meczu z AC Milan i postawa Peszki w kolońskiej taksówce musiały poważnie zepsuć selekcjonerowi Wielkanoc. Obawiam się, że nie będzie miał wyjścia i Peszkin tym incydentem i głupotą, że jeśli już musi się napić się po kiepskim meczu, to po cichu, w domowym zaciszu zamiast z przytupem melanżówać na mieście – pogrzebał szanse na występ na Euro 2012. Ciekaw jest czy ktoś wykorzysta tę smutną historię w KONKURSIE LITERACKIM na opisanie ‘Upadku Idola’, który właśnie ogłosiłem na blogu. Przypominam: 3000 znaków (ze spacjami!) o tym jak idol spada z hukiem z piedestału (na boisku lub poza nim, w taksówce też). Jak Wayne Rooney (nagrody to jego autobiografie), który jednak zawsze potrafił się wspiąć z powrotem, co udowadnia nam w tym sezonie (właśnie wyczytałem, że pobił rekord 29 meczów bez czerwonej kartki!) i za chwilę podaruje MU kolejne mistrzostwo Anglii. Czekam na mejle do przyszłej środy do pierwszego gwizdka meczu Borussia Dortmund – Bayern Monachium, z udziałem chłopaków, z których na szczęście możemy być tylko dumni. Powiązane wpisy: Komisarz Smuda na tropie Smuda chciałby zostać. Zostanie? Wielka różnica między Fornalikiem i Smudą Smuda! Co? Żewłakow! 