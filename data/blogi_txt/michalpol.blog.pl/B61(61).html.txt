Jak Wam się pewnie obiło o uszy, rząd pod egidą Minister Sprawiedliwości, Jarosława Gowina planuje przeforsować ustawę otwierając szereg zawodów, do których dostęp jest obwarowany dla przeciętnego Polaka, koniecznością zdobywania licznych certyfikatów, odbywania aplikacji, kończenia kursów, zdawania egzaminów itd. Już w kwietniu Sejm może przegłosować tzw. deregulację 49 zawodów: skrócone zostaną aplikacje adwokackie i radcowskie, ułatwiony będzie dostęp do zawodu notariusza, komornika, doradcy zawodowego, pilota wycieczek, syndyka, geodety, zarządcy nieruchomości, pracownika agencji ochroniarskich, spawacza w zakładach górniczych i detektywa (a to Rutkowski się ucieszy). Pod względem liczby zamkniętych zawodów Polska zajmuje niechlubne pierwsze miejsce w Europie – aż 380 podlega korporacyjnej regulacji. Ministerstwo sprawiedliwości uwolnić aż 230 z nich. Zdaniem ministra Gowina, istniejący system pogłębia zjawisko bezrobocia wśród młodych ludzi. Jego zdaniem, zbadanie przydatności kandydata do pracy powinno leżeć w gestii zatrudniającej go firmy. – Niech decydują klienci. Wszędzie na świecie, gdzie jest większa konkurencja, podaż usług, obniżają się ceny i rośnie jakość. We Francji, w Niemczech jest dwuipółkrotnie mniej zawodów regulowanych. Czy ktokolwiek uważa, że jakość usług jest u nas dwuipółkrotnie wyższa? – pyta minister. Trudno nie zgodzić się z ministrem, że deregulacja otworzy rynek pracy i odbędzie się w większości z korzyścią dla klientów. Oczywiście protestują przedstawiciele wszystkich zawodów, do których dostęp będzie łatwiejszy, a przez to spadną ich stawki. Np. taksówkarze ostrzegają, że będą nas wozić niedzielni kierowcy bez znajomości topografii miasta – zapominając chyba po powszechnym dostępie do GPS’ów – i zapowiadają blokadę Warszawy w pierwszym dniu Euro 2012. Prawnicy – których liczba w Polsce na tysiąc mieszkańców jest najmniejsza w UE i jak wiadomo, panuje tam gigantyczny nepotyzm, podnoszą larum, że nieudolne doradztwo niewykwalifikowanych adwokatów, radców czy notariuszy może się skończyć dla niejednego z nas katastrofą. Być może mają po części rację, umówmy się jednak, że póki co, Polacy mają wyjątkowo trudny i drogi dostęp do opieki prawnej. Nie mam pojęcia jak jest w przypadku górniczych spawaczy, czy każdy tam z dnia na dzień może przyjść i spawać, wiem za to do jakich kuriozalnych sytuacji dochodzi  w przypadku przewodników miejskich: słyszałem o profesorze UJ, który dostał mandat od straży miejskiej, bo śmiał oprowadzać po Wawelu kolegów profesorów z zagranicznej uczelni bez wymaganego certyfikatu. Generalnie też jestem za tym, żeby o fachowości decydował Rynek. Sam jestem beneficjentem otwartości mojego zawodu: nie kończyłem dziennikarstwa, wszystkiego nauczyłem się w codziennej praktyce i od kolegów. Okazało się, że pisze w miarę dobrze – choć z błędami ortograficznymi – bez żadnych szkoleń i przygotowań trafiłem na wizję i jakoś się trzymam. Czy jednak deregulacji powinien podlegać i zawód trenera sportowego? Ustawa Gowina przewiduje, że trenerem nie będzie już potrzebna czasochłonna ścieżka: instruktor, trener I klasy, II klasy i klasy mistrzowskiej. Wystarczy skończone 18 lat, zdana matura i świadectwo niekaralności (jak rozumiem przede wszystkim za ustawianie meczy). Przyznam, że jestem tu rozdarty. Z jednej strony nie rozumiem, dlaczego właściciel klubu nie może powierzyć drużyny, komu chce? I nie mam tu na myśli teściowej (a choćby i nawet – jego pieniądze, jego sprawa), ale byłych wybitnych reprezentantów Polski jak Piotr Świerczewski czy Tomasz Hajto, którzy lata grali za granicą, szkoleni byli przez takich fachowców jak Jupp Heynckes czy Huub Stevens, a na kursach w Polsce puszczają im w ramach nauce ich mecze z ich udziałem! Ktoś taki zasługuje przynajmniej na szybką ścieżkę, jeden egzamin i koniec. Jako właściciel klubu mam prawo bardziej zaufać komuś tak doświadczonemu, mogącemu być autorytetem dla zawodników, bo może bardziej potrzebują psychologa niż trenera, niż kogoś ze stosem certyfikatów. Jeśli się skompromituje, jak Zbigniew Boniek w roli chwilowego selekcjonera, drugi raz roboty nie dostanie, ani z przyzwoitości o nią nie poprosi. Ale może też pójść drogą Lauernta Blanca, który nie kończąc francuskiej AWF, za zasługi na boisko został trenerem Bordeaux i już w pierwszym sezonie został Trenerem Roku, po dwóch objął reprezentację. W Polsce musiałby zatrudnić jako trenera Andrzeja Pyrdoła i zgrywać menedżera drużyny. Śmieszą demagogiczne pytania niektórych przedstawicieli PZPN, czy powierzyłbym stery w samolocie pilotowi bez certyfikatu, bo zawodnik z kilkunastoletnim stażem to nie pasażer, ‘wylatał’ mnóstwo godzin z różnymi trenerami.  Z drugiej strony mamy sport młodzieżowy i rzeszę trenerów dziecięcych. Którzy są wg mnie tym, kim nauczyciele w szkole. Pewnie, że nie chciałbym, żeby moje dzieci uczył polskiego, matematyki czy historii ktoś bez studiów, bez przygotowania pedagogicznego i dydaktycznego, choć oczywiście zawsze może trafić jakiś geniusz. Taki trener-amator bez przygotowania może zepsuć dziecko: zajechać je fizycznie, doprowadzić do kontuzji czy poprzez stosowanie presji zniechęcić do uprawiania sportu. Albo po prostu z powodu mikrej wiedzy nieumiejętnie wykorzystać talent malucha. Niestety nie mam przekonania. że protestujące przeciwko ministerialnym propozycjom związki sportowe robią to bardziej troski o dzieci, niż o los działaczy, którzy zaludniając setki komisji nadal chcą weryfikować kto się nadaje, a kto nie. W tym jednak przypadku boję się zdawania wyłącznie na weryfikacje rynku. Czyli kogo – zagonionych rodziców, którzy po sposobie treningów spostrzegą, że trener to partacz, nieudacznik? Kluby? Pół biedy, jeśli to klub miejski, mający w regionie konkurencję? A jeśli jedyny dostępny w okolicy UKS, który z radością zatrudni mniej wykwalifikowanych, ale przez to tańszych trenerów? Ale może ustawa i jej konsekwencje przewietrzą stosunki w środowisku piłkarskim (bo umówmy się, że tu prędzej nastąpi boom trenerów bez doświadczenia niż w przypadku strzelectwa czy gimnastyki akrobatycznej, której przedstawiciele też z lekiem witają deregulację) i spowodują większą konkurencję na rynku. Przypominają mi się słowa Radosława Mozyrko, menedżera Akademii Młodzieżowej Znicza Pruszków, który został trenerem młodzieży w Manchesterze United, że w Polsce młody trener bez układów skazany jest na niebyt i łatwiej mu zrobić karierę za granicą, niż tutaj…﻿ Polski trener Man Utd: bez układów łatwiej zrobić karierę za granicą, niż w Polsce   Ciekaw jestem Waszego zdania, zaszkodzi nam czy pomoże otwarcie zawodu trenera?  Powiązane wpisy: Polski trener Man Utd chce zastąpić Engela Trener zrezygnował. Ale nie ten co trzeba Dziś trener musi być magikiem! 