Mam nadzieję, że to wyłącznie przewrażliwienie posłanki PiS, Anny Sobeckiej i niezrozumienie regulaminu użytkowania stadionów na Euro 2012, wydanego przez PZPN, każe jej protestować przeciwko dyskryminacji katolików przy okazji mistrzostw Europy. Niepokój posłanki wzbudziła lista przedmiotów, których zabrania się wnosić na mecze. Obok broni palnej oraz ostrej, narkotyków, materiałów pirotechnicznych, zwierząt, kominiarek, kasków, parasoli, laserów, którymi publika lubi smagać piłkarzy po oczach, wuwuzeli (kto nie był zmuszony słuchać ich wycia co mecz, a także o każdej porze dnia i nocy na mundialu w RPA ten nie zrozumie co to za koszmar) znalazł się tam również zakaz wnoszenia „materiałów rasistowskich, ksenofobicznych, politycznych, religijnych i propagandowych”. Posłanka Sobcka alarmuje, że materiały religijne obejmują… krzyżyki i medaliki – tak przynajmniej powiedziała w rozmowie z tvn24.pl. - Zakaz obejmie wprawdzie symbole i innych religii, ale media podają wyraźnie, że chodzi tutaj o krzyżyki i medaliki. Więc wygląda to na katolicyzm, który jest pod dużym obstrzałem. Jeżeli zabrania się noszenia symboli katolickich, to jest to sprzeczne z konstytucją i jest to brzydka dyskryminacja.  Interpretacja, że może chodzić o krzyżyki i medaliki, a nie o proporce, banery z hasłami wywyższającymi jedną religię nad drugą, slogany religijno-polityczne, np. walczące o miejsce na multipleksie cyfrowym dla Telewizji Trwam, wydaje mi się piramidalną bzdurą. Wyobrażacie sobie, że ochroniarze przy wejściu na stadion sprawdzaliby, co kto ma zawieszone na szyi i albo cofali do domu, ewentualnie pozwalali oddać medalik do depozytu? Żyjemy, co prawda w kraju wielu absurdów, ale tego nie wymyśliłyby nawet najtęższe umysły z PZPN. A zdolne one były nawet do zniknięcia orzełka z reprezentacyjnych koszulek! Wśród symboli zakazujących wnoszenia m. in. różnego rodzaju broni czy butelek znajduje się również przekreślona kartka i wyjaśnienie: „Materiały rasistowskie, ksenofobiczne, polityczne, religijne i propagandowe”. Jako poseł na Sejm RP stanowczo protestuje i żądam podjęcia jak najszybszych działań zmierzających do zmiany tego regulaminu!” - żąda posłanka Sobecka w liście do minister sportu, Anny Muchy i interpelacji do marszałek Sejmu Ewy Kopacz. Trudno się nie roześmiać, czytając jak posłanka domaga się zgody na materiały rasistowskie, ksenofobiczne, polityczne, religijne i propagandowe. Gdyby jednak wieszczony przez nią najczarniejszy scenariusz miał się spełnić i na stadiony nie chciano wpuszczać ludzi z krzyżykiem na szyi, gotów jestem iść z posłanką w marszach protestu gdziekolwiek będzie trzeba!  Wuwuzele tak, wypaczenia nie! Poza tym czy w konsekwencji zabronimy też Anglikom wnosić na stadiony ich flagi z krzyżem św. Jerzego?﻿ Z OSTATNIEJ CHWILI: Właśnie dostałem sms od osoby, która twierdzi, że widziała uzasadnienie zakazu wchodzenia na mecz z krzyżykiem lub medalikiem. PZPN jest ponoć motywowany troską o kibiców, którzy w nerwach mogliby… połknąć medalik lub krzyżyki i doznać zadławienia! Jestem pewien na 99 procent, że mnie podpuszcza. Plizz, niech to będzie prawda, że mnie wkręca…﻿  Powiązane wpisy: Bafana Bafana, wuwuzele i my Mecz z Portugalią ustawiony? Będzie 3:0?! Puchy na meczu repry i Zagrajmy z Irlandią! 