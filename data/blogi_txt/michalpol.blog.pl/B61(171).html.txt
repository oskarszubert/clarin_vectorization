Jak nauczał Ryszard Ochódzki nie jest dobrze, gdy plusy przesłaniają nam minusy. W meczu z Czarnogórą na Stadionie Narodowym plusów było sporo. Robert Lewandowski po raz pierwszy od meczu otwarcia Euro 2012 znów był napastnikiem z Borussii Dortmund, i nawet jeśli swoją kontrowersyjną cieszynkę zaadresował do niewłaściwych kibiców (to nie oni gwizdali na niego w Gdańsku, dawno nie było tak dobrej atmosfery na trybunach jak w piątek) to sobie na nią zasłużył. Okazał się wręcz kimś lepszym niż w Bundeslidze, bo tam strzela gole, na które pracują jego koledzy,z Czarnogórą poradził sobie bez nich, z małą pomocą rywali. Kolejny świetny mecz w kadrze zagrali młodzi Piotr Zieliński i Mateusz Klich. Pierwszy sprawił, że nikt nie tęskni już za Ludo Obraniakiem, drugi świetnie uzupełnia się z Grzegorzem Krychowiakiem, harował i w defensywie i pomagał z przodu, grożąc bramce rywali. A nie było to pewne po udanym spotkaniu z Danią, tylko towarzyskim. Szkoda tylko, że sił starczyło im tylko na pierwszą połowę. Znów klasą dla siebie był Kuba Błaszczykowski. Dobrze, że trener Waldemar Fornalik nie bał się zagrać ofensywnie, nie wystawił dwóch, czy nawet trzech – jak poprzednik – defensywnych pomocników. Okej, to był jeden z lepszych meczów kadry od bardzo dawna. Długimi momentami przyjemnie było patrzeć. Tylko co z tego? Największym minusem, kładącym cień na wszystkich plusikach to wynik meczu przesądzający, że definitywnie straciliśmy szanse na mundial w Brazylii. To spotkanie trzeba było wygrać i można było wygrać. Patrząc na Czarnogórę bez swych największych gwiazd Vucinica, Jovetica, Savica (to jakby Polska jechała do Podgoricy bez Lewego, Kuby i Piszczka), ledwo odróżniałem ją od przeciętnej, siermiężnej Mołdawii. A jednak nie daliśmy rady. Jak możemy pchać się na mundial, skoro nie potrafiliśmy wygrać u siebie z żadnym z trzech głównych rywali: Anglią, Ukrainą i Czarnogórą. Dwa punkty w trzech meczach? Za słaby jestem z matematyki by wyliczać jakie szanse mamy na drugie miejsce i udział w barażach. Jako humanista rachunku prawdopodobieństwa nie miałem w ogóle, ale rzut oka na kalendarz zakładający konieczność zwycięstwa z Anglią na Wembley już cztery dni po zwycięstwie w Charkowie z Ukrainą właściwie przesądza wszystko. Z taką defensywą jaką dysponujemy aż boję się pomyśleć co się tam wydarzy, skoro rywale będą walczyli nie tylko o punkty, ale i ilość goli, bo na końcu może ona przesądzić. Czego zresztą szukalibyśmy w barażach z potencjalnymi takimi rywalami jak Francja, Szwecja, Chorwacja czy nawet Rumunia, skoro ostatniego silnego rywala w meczu o punkty pokonaliśmy w epoce wczesnego Leo Beenhakkera? Czego zamierzamy dokonać tracąc bramki w taki sposób jak z Czarnogórą – po wyrzucie z autu – czy tak jak Mołdawią lub Danią? Z selekcjonerem, którego zmiany zamiast pomóc zaszkodzą drużynie i samym zawodnikom jak w przypadku Adriana Mierzejewskiego i Pawła Wszołka, który od niemal roku nie zagrał dobrego meczu? Już nie wiadomo co gorsze, smudowy brak zmian, czy zmiany nietrafione Fornalika? Dobrze, że kontuzji nie doznał Lewy, bo wszedłby Paweł Brożek, co byłoby ewenementem na skalę europejską, by piłkarz nie grający od trzech lat ratował mundialowe aspiracje 40-milionowego narodu. Nie zwalam całej winy na Fornalika, choć można mieć wiele zastrzeżeń i do jego zdolności motywowania zawodników, taktyki nie umiejącej wydobyć z Lewandowskiego tego najlepsze i selekcji (zwłaszcza na mecz z Ukrainą, ale i w meczu z Czarnogórą można by się zastanawiać czy Artur Jędrzejczyk nie wypadłby lepiej na środku obrony, a na prawej np. Piotr Celeban, gdyby został wcześniej porządnie sprawdzony). Będę się upierał, że dobry trener z Zagranicy, jakiś Beenhakker-bis wycisnął by z tych piłkarzy o wiele więcej. A przynajmniej zdołał wygrać w tych eliminacjach nie tylko z Mołdawią (raz!) i dwa razy (oby!) z San Marino. Armenia potrafi wygrywać z Dania i Czechami Mam nadzieję, że prezes Zbigniew Boniek już szuka i ma w notesie short-listę potencjalnych następców Fornalika. Może nawet z niektórymi rozmawiał. I że w eliminacjach do Euro 2016 Polskę poprowadzi ktoś dający większe nadzieje na awans z grupy, z trzeciego, lub niestety nawet czwartego koszyka. Kogoś kto zbuduje DRUŻYNĘ. Z solidnym, oczywistym kręgosłupem. Nie na przyszłość – to ulubione stwierdzenie Fornalika – tylko na tu i teraz, zwłaszcza skoro owa przyszłość nie obejmuje mistrzostw świata w Brazylii. Fornalik musi odejść. Tyle, że nie teraz, bo nie ma sensu działać w emocjach i rozpaczliwe szukać następcy, którego rzucimy na tak wzburzoną wodę jaka czeka Polaków w Charkowie i na Wembley. Ale już wkrótce!  Powiązane wpisy: Fornalik musi odejść? Lewandowski musi odejść! Po Wembley: skoro selekcjonerem musi być Polak, to zostawmy Fornalika Bakero musi odejść 