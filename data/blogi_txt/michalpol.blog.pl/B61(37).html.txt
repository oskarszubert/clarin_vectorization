Prawdą jest bowiem, że w klubie Valdes w obu ostatnich sezonach spisywał się o wiele lepiej od swego konkurenta z Realu Madryt. To właśnie bramkarz Barcelony zgarnął Trofeo Zamora, dla bramkarza, który puści najmniej goli w sezonie i teraz i przed rokiem. W 2009 roku Barca strciła 31 goli w 35 meczach (średnia – 0.89 gola na mecz). W bieżącym zaledwie 24 bramki w aż 38 meczach (0.63 – co jest najlepszym wynikiem od 17 lat, kiedy to Francisco Lianes w barwach Deportivo la Coruna w 38 meczach dał się pokonać tylko 18 razy! ). Tymczasem Casillas w dwóch ostatnich latach wyraźnie spuścił z tonu. I nie chodzi mi o 52 stracone gole w poprzednim sezonie, o brak trofeów, regularne odpadanie Realu Madryt w 1/8 Ligi Mistrzów, bo przecież zależy od postawy kolegów. Ale o to, że obok genialnych parad (jak ta z meczu z FC Sevilla poprzedniej jesieni, gdzie obronił strzał Diego Perottiego, którego nie miał prawa obronić), zdarzają mu się momenty zaćmienia, których nigdy nie miał, zdarzały się za to właśnie Valdesowi – pisałem przed mundialem. Wydawało mi się, że Valdes tym bardziej zasługuje na przełamanie hierarchii i grę na mundialu, że skoro trzon kadry stanowią jego koledzy z Barcelony, będzie się lepiej rozumiał z Puyolem, Pique, Busquetsem, jeszcze lepiej i celniej będzie podawał do Xaviego i Iniesty, bo na pamięć wie gdzie oni w danym momencie będą. Dużo lepiej niż Casillas, który nie współpracuje z nimi na co dzień. Nie żebym odwoływał pochwały dla Valdesa, ale dziś po tym co Iker pokazał na turnieju widzę mądrość Vicente del Bosque. Trener Hiszpanów nie chciał dokonywać rewolucji w składzie, ryzykować fermentu w szatni jaki mógł się roznieść po przełamaniu hierarchii, zwłaszcza, że posadzenie Casillasa na ławce wiązałoby się z koniecznością wyznaczenia nowego kapitana. Nie chciał dawać mediom powodów do szukania dziury w całym, podpytywania kto jak bardzo jest rozczarowany, co zgubiło Francuzów,  Anglików i innych. W swoim stylu zachował spokój i niczym dobry lekarz postanowił, że po pierwsze nie wolno szkodzić. Ale też miał ten komfort posiadania trzech doskonałych bramkarzy. Wiem, że nominowanie go na najlepszego bramkarza turnieju przed finałem niesie pewne ryzyko. Że trzeba z tym uważać, bo finał może jeszcze wszystko odwrócić, o czym przekonaliśmy się na mundialu w Japonii i Korei, gdzie Oliver Kahn otrzymał  tytuł Najlepszego Zawodnika (!) Turnieju przed meczem z Brazylią, w nim zaś podarował bramkę Ronaldo, a rywalom złoto. Ale po tym co już mi tu pokazał  Casillas, wiem, że tak się nie stanie. Jest perfekcyjny jak robot. Przy  golu Szwajcarów nie miał szans. Wygrał za to Hiszpanom kluczowe dla wyjścia z grupy i nietrafienia na Brazylię spotkanie z Chile, był pewny  jak skała w 1/8 finału z Portugalią, w ćwierćfinale z Paragwajem w  kluczowym momencie obronił rzut karny, miał i inne świetne interwencje,  bezbłędny w półfinale z Niemcami. Tak się składa, że doskonale wiem co musi czuć tak wielki, tak utytułowany i ambitny piłkarz jak Valdes, któremu tylko z ławki dane jest patrzeć jak jego drużyna po raz kolejny do finału wielkiej imprezy, a jego koledzy do historii. Skąd wiem? Bo po meczu z Niemcami w Durbanie zagadnąłem o to Pepe Reinę, nie gorszego bramkarza niż Casillas i Valdes, który w mix zonie zatrzymał się przy nas, zagranicznych dziennikarzach. Oto co powiedział: - Wierzcie mi, to cholernie ciężkie. Wygrywamy kolejne ważne, za chwilę zagramy w upragnionym finale, a ja nie mogę pomóc. Wiedzieć, że nie masz szans na grę to szczególnie trudne dla kogoś, kto jak ja, ma gorącą krew, a futbol to jego pasja. Ale przecież nie wbiegnę samowolnie na boisko. Muszę respektować zasady. Tłumaczę sobie, że cała 23- osobowa kadra to równie ważni piłkarze, ale grać może tylko jedenastu plus trzech rezerwowych. Reszta może więc robić tylko jedno – najlepiej jak umiemy wspierać tych co grają. Bo bez względu na to kto akurat jest na boisku, mamy tu jeden cel: zdobyć mistrzostwo świata! – przyznał bramkarz Liverpoolu.  Trzymajcie się, chłopaki! Powiązane wpisy: Iker, Karim i inni… I jak Iker… Najlepszy transfer lata Dylematy Fornalika: system, kapitan, bramkarz 