Co za mecz, prawdziwy roller-coaster! Chyba najlepszy mecz otwarcia jakiegokolwiek turnieju jakie widziałem na żywo (sorry, ale Polska – Argentyna w 1974 nie pamiętam). W pierwszej połowie dominacja pełna Polaków, mnóstwo okazji do zdobycia gola i wreszcie Robert Lewandowski sprawia, że wraz z całym stadionem i całą Polską znaleźliśmy się Niebie. Piękny dortmundzki gol z podania Kuby Błaszczykowskiego. Do tego jeszcze życzliwy nam sędzia wyrzuca z boiska nieszczęsnego Greka, co oznacza, że rywale całą drugą połowę będą grali w dziesiątkę. Kolega z Times’a już złośliwie twittował, że Polska jak Korea na mundialu w 2002 roku. - Marzyłem o takiej sytuacji! - cisnęły się na usta w przerwie słowa Zdzisia Kręciny. Tymczasem w drugich 45. minutach nie oddaliśmy jednego celnego strzału i szczęśliwie dowieźliśmy do końca remis! Jak to możliwe? Jak mogliśmy nie wygrać?! Najpierw nieporozumienie Wojtka Szczęsnego w polu karnym z Marcinem Wasilewskim i wyrównanie Greków. Po meczu Wojtek powiedział mi, że piłka leciała na krótki słupek, grecki napastnik wszedł przed Wasyla, miałem wrażenie, że muszę wyjść i go wyprzedzić. Piłka mogła spaść do mnie, do Wasyla, a spadła do Greka. Takie typowe zamieszanie w polu karnym. Już wówczas spadaliśmy z Nieba na ziemię, ale kiedy chwilę później Szczęsny sfaulował w polu karnym strzelca gola, Dimitrosa Salpingidisa, znaleźliśmy się wszyscy w Piekle. Na chwilę, kiedy Przemysław Tytoń wyczuł Karagounisa i rzucił się we właściwy róg, w Piekle został samotnie Szczęsny, a my wszyscy trafiliśmy do Czyśćca tęsknoty za utraconą grą z pierwszej połowy i pewnym już niemal zwycięstwem. Co ciekawe, Tytoń odrzucił miano bohatera. Powiedział nam w strefie mieszanej, że cała drużyna przyczyniła się do zdobycia tego punkciku. – Wolałbym nie obronić tego karnego, bylebyśmy tylko wygrali. Nie ma poczucia, że uratowałem Wojtkowi tyłek, broniąc karnego, bo on nie grał sam. Jesteśmy razem w tej drużynie i wspólnie walczymy o jeden cel, nie ważne kto akurat gra. Szkoda, że nie wygraliśmy, ale musimy szanować ten jeden punkt. Jest jak jest – powiedział. Z kolei Wojtek stwierdził, że bardzo chciałby po zawieszeniu jak najszybciej wrócić do bramki, ale życzy Przemkowi w meczu z Rosją równie kapitalnego występu jak z Grecją, co jego powrót do bramki wykluczy. Co się stało w drugiej połowie?!  Polacy uwierzyli, że zwycięstwo mają na talerzy, że słaby rywal przed przerwą, w dziesiątkę będzie jeszcze słabszy? Wyszli z szatni rozprężeni i zbyt pewni siebie? Tomasz Rząsa przekonywał, że w szatni wszyscy sobie powiedzieli, że mecz zaczyna się od początku, ale w ich grze widać było zupełnie co innego. W dodatku świetnych zmian dokonał Fernando Santos, który wprowadził Salpingidisa, który strzelił dwa gole (jednego na szczęście dla nas po wychwyconym przez bocznego sędziego minimalnym spalonym) i wypracował karnego. Smuda żadnych zmian nie dokonał w wyjątkiem zdjęcia Rybusa by mógł wejść Tytoń. A przecież obroniony karny to idealny moment, by ktoś świeży, pełen energii porwał zmęczonych kolegów do boju. Czemu nie wszedł dynamiczny, umiejący narobić wiatru Kamil Grosicki (za Eugena Polańskiego), a kreatywny i umiejący rozegrać piłkę Rafał Wolski za bezproduktywnego w ostatnich 20 minutach Ludo Obraniaka? Nie wpuścił ich Smuda, bo nie wierzył, że mogą coś zmienić? Bał się, że będzie gorzej, nie dość, że nie wygrywamy, to jeszcze utrzymamy remisu? Co za wotum nieufności dla całej ławki rezerwowych. Chyba, że Smuda uwierzył w tym ferworze, że zmiany niewykorzystane w meczu z Grecją, przechodzą na mecz z Rosją? Przypomniał mi się przegrany na mundialu w Niemczech mecz z Ekwadorem, w którym Paweł Janas zaczął wprowadzać zmiany w 78. minucie. Smuda nie zrobił ich wcale. Powiedział po meczu, że piłkarze byli pod presją, i niektórzy chyba się spalili. Dlaczego więc nie wymienił spalonych? Ciężko być optymistą przed meczem z tak rozpędzoną Rosją…  ﻿  Powiązane wpisy: Piekło skreślonych, raj zostawionych Vlog. Łoże Smudy, czyli kulisy bazy repry na Euro 2012 Szczęsny czy Tytoń na Czechy? Nic się nie stanie, Polacy… 