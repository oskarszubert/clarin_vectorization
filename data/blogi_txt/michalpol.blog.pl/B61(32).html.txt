Odwróciłem się i zobaczyłem Rafała obsypanego kawałkami szkła. Ktoś wyrywał mu z rąk laptopa. Jakieś inne ręce sięgały po mój plecaczek, w którym miałem pieniądze, karty, netbooka… I wtedy zrobiłem to wszystko, przed czym przestrzegały policyjne ulotki, rozdawane przyjeżdżającym do RPA i rady naszego konsula. Nie oddałem wszystkiego co mam, nie posłuchałem krzyków, żeby zostać w samochodzie, wyleciało mi z głowy, że trzeba unikać ich spojrzeń (nie zarejestrowałem też czy któryś ma tatuaż, co obowiązkowo radzi zrobić policja). Wyskoczyłem z samochodu – nie od razu, bo zapomniałem odpiąć pas – i stanąłem z nimi twarzą w twarz. Coś krzyczeli, nie jestem w stanie stwierdzić co, czymś wymachiwali ale nie jestem pewien czy mieli broń. Nagle mignęło mi, że kierowca samochodu stojącego obok nas przeciąga dłonią po szyi, w geście podrzynania gardła. Wszystkie samochody stojące w korku trąbiły na alarm. To mnie osadziło na miejscu. Nie wiedziałem już po co wyskoczyłem i co chcę zrobić. Potem pamiętam tylko ich plecy, jak wbiegali pod górkę z laptopem Rafała w rękach… Ruszyliśmy, żeby jak szybciej schronić się w biurze prasowym. Gorączkowo myślałem do kogo zadzwonić, żeby zablokować wszystkie karty. Na szczęście Bartek, który siedział obok mnie, spojrzał w lusterko. – Hej, twój plecak leży na jezdni! – zawołał i rzucił się po niego do tyłu. W centrum prasowym na Ellis Park, z którego pierwszego dnia ochroniarz nie chciał nas wypuścić jeśli nie parkujemy gdzieś blisko, bo „to zła dzielnica, dużo tu złych ludzi” bardzo się sprawą przejęto. W pewnym momencie otaczała nas ponad 10 policjantów. – Niestety tak bywa, kiedy dojrzą w wozie coś cennego. Trzeba uważać na sprzedawców flag i pamiątek na skrzyżowaniach. Broni nie użyli, bo wyciągają ją, kiedy ktoś się im stawia albo wyciąga własną – powiedział nam kapitan Jeppe Saps, który zajął się naszą sprawą… A byliśmy w tak świetnym nastroju. Właśnie na farmie krokodyli nagraliśmy fajny materiał o brzydkiej ale groźnej jak gady Brazylii. A wcześniej  zajechaliśmy na stację benzynową, na której parę dni temu zatankowaliśmy i niechcący odjechaliśmy nie płacąc (Bartek myślał, że ja zapłaciłem, a ja, że Bartek). Kiedy zwróciliśmy kasę, nalewacz benzyny dziękował nam, mówiąc, że potrącono mu kasę z pensji i dostał ostrzeżenie. Jeszcze jedno i straciłby pracę. Cieszyliśmy się, że może Polska zyskała w RPA jednego fana… Siedzimy teraz w biurze. Rafał kończy swój opis zdarzenia, ja swój. Bartek, który wykazał się największą siłą spokoju czyta „Najpiękniejszą dziewczynę w mieście” Charlesa Bukowskiego. Pora się zbierać do domu.  Powiązane wpisy: Ten transfer Barcy przyćmił wszystkie! Vlog z mundialu: finałowe upokorzenie Mundial w RPA: pierwsze wrażenia 