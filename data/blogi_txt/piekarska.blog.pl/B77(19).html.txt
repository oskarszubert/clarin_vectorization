Przepracowanie i przemęczenie to dobry czas na powrót do lektur z dzieciństwa. I tak… w podróż na spotkania autorskie oprócz ostatniej książki Olgi Tokarczuk i „Duśki” autorstwa Hanny Karolak zabrałam Hannę Ożogowską. Oczywiście „Głowę na tranzystorach” i „Za minutę pierwsza miłość”. Teoretycznie obie pozycje znam na pamięć, ale… przecież zawsze w każdej z książek zwrócę uwagę coś innego. Tym razem zainteresowały mnie wszystkie wątki poboczne. Te, w których Ożogowska przemycała drobne prawdy o życiu. Dlatego zwróciłam uwagę, że Nemek Batorowicz nie ma pełnej rodziny. W „Za minutę pierwsza miłość” jego mama drugi raz się rozwodzi, a stara Bigoszewska oburza się, że Marcin o rozwodach gada przy niej, jego matce, jak gdyby nigdy nic. Nemek swoją domową sytuację bardzo przezywa. Jest małomówny i pewnie dlatego, że czuje się samotny, bo mama skupia się na nowym mężu. Może dlatego tak dobrze się uczy? Nemek najpierw miał jechać z mamą do Bułgarii, a potem… chcieli jechać znajomi jej męża i dla Nemka nie było miejsca w samochodzie. Trafił do Zielonego Siodła. Gdy mama wraca i przywozi mu żółwia, on opowiada kolegom, że podobno wieźli dwa, tylko jeden uciekł i dodaje, że „pewnie nieprawda”. Marcin pyta, jak może mówić, że nieprawda, skoro to mama mu mówi. Nemek dodaje, że już w nic nie wierzy… Żółw zresztą szybko mu zdycha. Niby wypełniał przy nim wszystkie obowiązki, ale nie bardzo miał do niego serce. Zwróciłam uwagę na wątek o Brunie, który krzyczy na babkę… To właściwie pół strony w książce. Mama Marcina opowiada, że sąsiadka sama chowa wnuka, którego podrzuciła jej na wychowanie córka. Wnuk już wyrósł, jest studentem i ciągle krzyczy na babkę, która sobie dla niego flaki wypruwa. Że sąsiedzi próbowali interweniować, ale teraz babka i Bruno się obrazili i nikomu nawet dzień dobry nie mówią. Zwróciłam uwagę na wątek Basińskiego, którego rodzice budują domek w Wilanowie i on co niedziele jeździ nosić cegły i pracować na budowie. Oj, na dziwne rzeczy zwraca się uwagę w młodzieżowych książkach, gdy się je czyta, kiedy się jest dorosłym. Ciekawe na co dorośli zwracają uwagę w moich książkach? Wczoraj w Elblągu jedna nauczycielka mnie spytała, jak się czuje jako autor, który jest w kanonie. Przyznam, że nijak, bo to w ogóle nie wpływa na moje życie. To nawet trochę zabawne, gdy czytelnicy więcej wiedzą o moich książkach niż ja sama. W Elblągu w lekturze mają i „Klasę pani Czajki” i „Tropicieli” i „Dziką”… Nauczycielki same powiedziały, że zaczytują się, bo można z każdej książki wyciągnąć setki tematów do lekcji. I pomyśleć, że kiedyś przed laty, mama znajomego wyciągnęła ode mnie moją książkę, zażyczyła sobie autograf, a gdy po miesiącu spytałam, czy przeczytała powiedziała, że nie, bo to nie na jej wiek… Ja tam lubię czytać książki dla młodzieży. Zawsze znajdę w nich coś dla siebie. A Ożogowska, do której teraz wróciłam… że też na liście andersenowskiej IBBY znalazło się tylko „Ucho od śledzia”. Przecież te inne też są takie piękne! I ten język! I te ortograficzne podpowiedzi. Twarz piszemy przez rz, bo się wymienia na morda! A skoro już jestem przy mordzie to… W Ryjewie nikt nie wiedział gdzie leśniczówka, bo powinnam była pytać o pensjonat… Co kraj, to obyczaj! Powiązane notki: Drobny kawałek pisarki Czytanie książek napisanych przez ludzi, których się dobrze zna to... Wyznania gorszycielki Tytuł zapożyczyłam oczywiście od Ireny Krzywickiej. Ona gorszyła jednak czymś... Nikt nie jest prorokiem między swymi Choć to francuskie powiedzenie brzmi „nikt nie jest prorokiem we... Odejdzie do lamusa? Od  od dłuższego czasu wiele mówi się o e-bookach, czyli... Opisy, opisy Z dnia na dzień coraz więcej w sieci wzmianek o... 