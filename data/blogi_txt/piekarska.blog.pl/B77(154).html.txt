Czy zdążyłam wczoraj na I Warszawski Salon książki? Owszem, choć wpadłam tam dosłownie na minutę przed 17-tą. Jak było? Pusto. Warszawiacy, mimo reklam, jeszcze się o tej imprezie nie dowiedzieli. Młodzieży nie było wcale. Tylko jeden nastolatek z ojcem szukali lektur do III klasy gimnazjum. Potrzebny był im… „Pan Tadeusz”. Cóż… moja mama mówiła, że w każdym szanującym się domu jest jeden egzemplarz. Gdy pytałam ją, dlaczego więc co roku drukują nowe, odpowiadała z wiarą, że pewnie te stare od czytania się niszczą. Hmm… Mój ulubiony egzemplarz owszem, jest dość zniszczony. Mała książeczka w brązowej okładce była przez dziadka Julka Steca zabierana do kościoła. Dzięki swoim wymiarom mógł bezkarnie siedzieć w pierwszym rzędzie i ją czytać, a wszyscy podziwiali, że taki religijny. Komu bowiem do głowy by przyszło, że to nie modlitewnik a Mickiewicz (wszak też na M.) Jednak nie planuję kupna nowego „Pana Tadeusza”. Mam jeszcze inne wydania, a poza tym lubię zniszczone. Ma duszę! I Warszawski Salon Książki był senny. Gdyby nie kawa przyniesiona mi przez Natalkę pewnie bym przysnęła. Ale… cóż… i tak obudziłby mnie cios w głowę Agaty Passent. Jak to? Ano całkiem zwyczajnie! Zrobiło się jakieś zamieszanie, kto coś potrącił i… Agata Passent… spadła na mnie z półki. Trzy egzemplarze „Stacji Warszawa” (nota bene super książka ze wspaniałymi fotografiami) – jej wspólnego dzieła z Wojtkiem Wieteską – tak mi przywaliły w łeb, że ujrzałam kółeczko gwiazd i pomyślałam: „Jestem w Unii”. I tylko szkoda, że w tej unii książka nie jest zbytnio w cenie. Powiązane notki: Na ostatnią chwilę, czyli zapraszam na I Warszawski Salon Książki W czwartek zadzwoniła Natalia z Wydawnictwa Nowy Świat, które wydaje... Detektyw Warszawski Już mogę uchylić rąbka tajemnicy, czyli napisać słówko o swoim... Od osy przez akt zgonu i pieski aż po przaśną kanapkę Znajomi twierdzą, że pewne rzeczy przydarzają się tylko mnie. Coś... Czy jest coś za darmo?  Czyli refleksja po 53. Międzynarodowych Targach Książki Mój tata mówił, że za darmo można w życiu dostać... 53. Międzynarodowe Targi Książki w Warszawie Zapraszam do Pałacu Kultury i Nauki na 53. Międzynarodowe Targi... 