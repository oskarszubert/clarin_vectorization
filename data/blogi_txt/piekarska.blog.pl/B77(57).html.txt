Słabo, słabo, słabiutko… tyle mam do powiedzenia po dzisiejszym nagraniu trzeciego odcinka „Detektywa warszawskiego. Drugi odcinek emisję miał wczoraj, bo program nadawany jest raz na dwa tygodnie w piątki o 19.05 i był poświęcony fikcyjnym bohaterom upamiętnionym w Warszawie stąd jego tytuł: „Fikcyjni bohaterowie w Stolicy.” Z wiedzą na temat, kto to był Roch Kowalski, Jan Onufry Zagłoba, a nawet Stanisław Wokulski czy Ignacy Rzecki nie było zbyt dobrze. Choć kilka osób, którym te nazwiska coś mówiły się znalazło, ale pytałam w okolicach Uniwersytetu. Dziś nagrywałam trzeci odcinek, który nosi tytuł: „Patroni Stolicy”. Aż się chce zawołać: „O Matko Boska, z którego bądź kościoła módl się za nami!” Zamiast „Od powietrza, głodu, ognia i wojny… chroń nas…” Dialog wyglądał mniej więcej tak i w tej formie na stronie programu znajdzie się zapowiedź trzeciego odcinka: - Przepraszam, kto jest patronem Warszawy? - Syrenka. - I modli się pani do Syrenki? - A… nie… - A do kogo modlą się Warszawiacy, by chronił od powietrza, głodu, ognia i wojny? - Nie mam pojęcia! - Patronem Warszawy? Może Zygmunt trzeci Waza? - I modli się pan do Króla Zygmunta? - Eee tam! Do króla to nie! - Tyle lat mieszkam w Warszawie, właściwie od urodzenia, ale nie wiem. - Ja nawet książki historyczne czytam i nic mi do głowy nie przychodzi… - A jak idzie pan Świętojańską, za katedrą… - To Jezuici tam są. - I kościół pod jakim jest wezwaniem? - Nie mam pojęcia… Może pani mi powie? - Matki Bożej Łaskawej patronki Warszawy. - No to ja pierwszy raz słyszę! Ale Matka Boża Łaskawa to oczywiście nie jedyna patronka. Najbardziej podobało mi się to, że zaczepiałam ludzi przed kościołem św. Anny. Nikt nie wiedział, a tam… na ścianie świątyni znajduje się tablica, na której jak wół napisane jest, że tu był kaznodzieją bł. Władysław z Gielniowa. Patron Warszawy, Polski i Księstwa Litewskiego. Pomijam już innych świętych, bo o tych to nikt kompletnie nie słyszał, ale cóż… Niewielu wie, kto to w ogóle jest patron i jakie jest jego zadanie. Choć i tak jest pewien postęp. Gdy w marcu 2007 roku robiłam dla „Telewizyjnego Kuriera Warszawskiego” krótki materiał o patronach odpowiedzi ludzi były takie: Hanna Gromkiewicz-Waltz! (Zwracam uwagę na przekręcenie nazwiska na ‘Gromkiewicz”. To nie jest moja literówka). Padał też Piłsudski i to raz z imieniem… Stanisław. Teraz podawali tylko postaci ze staromiejskich legend i pomników. Brakowało… Bazyliszka.  Powiązane notki: Detektyw Warszawski Już mogę uchylić rąbka tajemnicy, czyli napisać słówko o swoim... Zdjęłam obrączkę Tak się składa, że od bardzo wielu lat 1 sierpnia... Warto było czekać rok na takie nagranie To powiedział wczoraj dźwiękowiec, gdy wyszliśmy z domu pewnego 94-letniego... Warszawa i ja, czyli łokcie przyszłości To tytuł starej piosenki zespołu „Partia”, a ja dziś nucę... Zacznijmy od Orgelbranda Tak, jak historia literatury nie zaczyna się od Harry’ego Pottera,... 