Nie wiem, czy to było niechcący, czy zamierzone, ale gdy wczoraj poszłam do Muzeum Historycznego m.st. Warszawy na pokaz prasowy filmu „Oni szli szarymi szeregami” w reżyserii Mariusza Malca, to pół projekcji zepsuła mi warcząca za ścianą wiertarka. Kilka osób wychodziło z sali, by wiertarkę, a raczej jej operatora uspokoić, a na próżno. Warkot trochę zepsuł mi więc odbiór filmu, Na szczęście (lub niestety) nie na tyle, by nie wzruszyć się sto razy i nie zmoczyć połowy opakowania chusteczek, bo oczy w mokrym miejscu i wzruszanie się na filmach to moja specjalność. Film to 84 minuty opowieści o szarych szeregach. Mówią prawdziwi harcerze. Teraz trochę, bo o siedemdziesiąt lat z hakiem, starsi. Opowiadają swoje przeżycia, opowiadają jak odbierali te historie, o których rozpisywała się konspiracyjna prasa, czy uwiecznił w swojej książce „Kamienie na szaniec” Aleksander Kamiński. W filmie, który jest mieszaniną dokumentu i fabuły zrekonstruowano pewne historie. Między innymi zdjęcie tablicy z niemieckimi napisami z pomnika Kopernika przez Alka Dawidowskiego, niemieckich flag sprzed Zachęty przez Janka Bytnara Rudego, odbicie więźniów z pociągu na stacji w Celestynowie czy śmierć w akcji pod Sieczychami Tadeusza Zawadzkiego „Zośki”. Na marginesie dodam, że rolę „Zośki” zagrał zresztą Lesław Żurek. Film będzie miał swoją oficjalną premierę w najbliższą sobotę podczas obchodów 77 rocznicy Akcji pod Arsenałem. I tylko mam nadzieję, że w Kinie Wisła, do którego zjadą harcerze, kombatanci i przedstawiciele władz miasta, nie będzie warczała żadna wiertarka. Ona nie tylko zakłóca odbiór, jest też dla mnie jakimś dowodem braku szacunku dla twórców filmu, jego bohaterów i samego widza. I tylko jedno mnie jeszcze zaniepokoiło. Podczas emisji materiału o filmie okazało się, że nie wszyscy w redakcji wiedzieli kto to Jan Bytnar, Aleksy Dawidowski i Tadeusz Zawadzki… Smutno mi się zrobiło, bo mnie ich „przygodami” karmiono całe dzieciństwo i to nie tylko w domu. Także w szkole. A podobno to był głęboki i komunistyczny PRL.  Powiązane notki: Nuda w polskim filmie? „A w filmie polskim proszę pana to jest tak: nuda…... Kamyk przegrywa z komercją Pojechałam wczoraj z kamerą na 43 Rajd Arsenał i towarzyszącą... Mamma Mia! Czas przemija! Dawno tak nie zaniemówiłam jak po filmie „Mamma Mia”. Dlaczego?... Zacznijmy od Orgelbranda Tak, jak historia literatury nie zaczyna się od Harry’ego Pottera,... Jak tu żyć bez Jego esemesów? Od kilku dni wiedziałam, że jest w szpitalu. Dwa razy... 