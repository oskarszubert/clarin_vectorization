Saska Kępa zawsze wydawała mi się magiczna i tajemnicza. O tym, że stoi tu nasz dom po prababci wiedziałam od dawna. Jednak w dzieciństwie nigdy tu nie przyjeżdżałam. W domu mieszkali lokatorzy, więc ojciec nawet nie chciał mi powiedzieć gdzie to jest. Po co? I tak tam nie wejdę. Miałam piętnaście lat, gdy pierwszy raz z Żoliborza wybrałam się na Saską Kępę i w myślach napisałam pierwszą powieść, której akcja dzieła się właśnie tu. Oczywiście jak na egzaltowaną nastolatkę przystało, powieść była o nieszczęśliwej miłości. Akcja działa się na ulicy Francuskiej i koniecznie w maju. Nie wiem, czy wtedy przeczuwałam, że gdy dorosnę kilka powieści z Saską Kępą w tle napiszę już nie w myślach, ale na papierze. Rodzice w domu po prababci zamieszkali już po przemianach ustrojowych. Ja dziesięć lat później, po ich śmierci. I tak od 1989-go roku wędrując uliczkami Saskiej Kępy wymyślam historie, które mogą się tu zdarzyć. Głęboko wierzę, że one dzieją się, a ja ich się tylko domyślam. Tu wymyśliłam „Klasę pani Czajki”, w której prawdziwość czytelnicy uwierzyli do tego stopnia, że zdarzyło się, iż jeden przyjechał aż z Zielonej Góry by przejść Kępę śladami bohaterów tej książki. Tu wymyśliłam „Tropicieli” i „Dziką”, bo tylko tu dobre miesza się ze złem. Chciałam też zerwać z tradycją peerelowskiego kryminału, w którym przestępcy mieszkali na Kępie. Ci „moi” tu tylko przyjeżdżają. Na Kępie wysoka kultura obcuje z trochę knajackimi klimatami. Pamiętam późny wieczór, gdy dziesięć lat temu poszłam do sklepu na rogu Francuskiej i Obrońców. Rodzice mówili na niego „U Pakulskich”, bo podobno przed wojną prowadzili go Pakulscy. Tego wieczora w sklepie klient i sprzedawca rozmawiali po francusku. A przed sklepem chwiejąca się na nogach kobieta schrypniętym głosem, czystą podwórkową łaciną wołała psy. Ot kontrast! A to jest to, co uwielbiam. Tych kontrastów jest tu więcej. Gdy kilka lat temu kręciłam film o Kępie poprosiłam o wypowiedź starych mieszkańców, którzy są tu z dziada pradziada, jak mój stryjeczno-cioteczny dziadek Bogdan Szenk. On opowiadał o holenderskich rodach zakładających Kępę, z których i ja w jakiejś części się wywodzę. Pytałam też przypadkowe osoby siedzące w kawiarnianych ogródkach przy Francuskiej. Wśród nich był pan w rozchełstanej koszuli, którego znałam z widzenia. „Okej brachu, ale postaw piwo i pokaż cycki” – usłyszałam. Piwo postawiłam, na drugą prośbę pozostałam głucha. Film powstał, a nim barwna opowieść o przepływaniu po pijaku Wisły wpław. Obserwując Kępę przez dwadzieścia lat zauważyłam, że ona się i zmienia i nie zmienia. Brak mi plotkarki nazwanej przez mamę „Kapeluszową” od prowadzonego na Walecznych sklepu z kapeluszami. Została po niej tylko odrapana budka. Brak mi wyfiokowanej staruszki z psem, która codziennie przechodziła pod moim domem i krzywiła się, gdy jej eleganckiego psa wąchał kundel, a już najbardziej gorszyła, gdy ów elegancki pies wąchał kundla. Zawsze wtedy mówiła „fuj!”. A jednak Kępa jawi mi się wciąż taka sama. Jak wtedy, gdy jako piętnastolatka wymyśliłam swoją pierwszą saskokępską historię. Powyższy tekst został opublikowany w najnowszym numerze Miesięcznika Stolica (maj 2009), którego tematem przewodnim jest Praga Południe. Powiązane notki: Moja choroba moja wina Kajam się. Jestem chora, a lekarz mi nie przysługuje i... Święto końca świata Od kilku lat Na Saskiej Kępie odbywa się jej święto.... Moja druga twarz, czyli jeszcze słówko o targach Okulary noszę od trzeciego roku życia. To wtedy stwierdzono u... Moja telewizja Przyznam, że od miesięcy walczę ze sobą. Rozsądek podpowiada iść... Jeszcze Polska, czy już Matrix?, czyli moja Mama i Ruskie Moja Matka tak nie lubiła Ruskich, że czasem śmialiśmy się... 