Od kilku lat do mojej skrzynki mailowej trafiają niechciane listy o silnym politycznym tonie i niezdrowych emocjach, pisane przez wyznawców różnych, ale za każdym razem w swoim mniemaniu jedynych słusznych spiskowych teorii dziejów współczesnej Polski. Przychodzą one z różnych kont i od różnych nadawców. Cierpliwie je kasuję, definiuję, jako spam, a one niestety po jakimś czasie znów wyskakują mi z kosza na śmieci niczym królik z kapelusza. I tak np. wbrew mojej woli kilka razy wpisywano mnie na jakąś antysemicką listę dyskusyjną, która zionęła takim jadem, że aż się wstydziłam, że widzę to w swojej poczcie. Wykreślałam się z tej listy kilka razy – bez rezultatu. Definiowałam, jako Spam – na próżno. Ostatnie wypisanie z listy nastąpiło po tym, kiedy przeczytałam, że z tym samym problemem walczy również pewna osoba publiczna (duchowny działacz społeczno-polityczny), która zdecydowała się poprosić o pomoc prawników. Może to sprawiło, że po ostatnim wypisaniu się już nikt mnie tam z powrotem nie wpisuje i już nie muszę czytać o „żydokomunie” itd. Wczoraj po raz enty dostałam list zatytułowany SBeckie metody z zawartym przerobionym złośliwie nazwiskiem pewnego polityka. Dostałam to 4 razy w ciągu jednego dnia! Chyba za szybko podjęłam decyzję o wysłaniu prośby o wykreślenie mnie z tej listy, że jestem na niej wbrew swojej woli, że proszę nie traktować personalnie i się na mnie nie gniewać itd. naprawdę niepotrzebnie pisałam grzeczny list. Trzeba było spokojnie umieszczać te śmieci w spamie, bo odpowiedź przyszła taka, że dowiedziałam się, że chce żyć w nieświadomości i łykać „pake” michnikowską. (Nie wiem, czy chodzi o papkę czy pałkę i spytać się boję). Okazało się też, że te listy to były „artykóły”,którymi chciano poszerzyć moje „choryzonty”, bo jestem osobą„zangazowana w krzewienie propagandy naogol lewackokomuszej z racji swojego pochodzenia i zangazowania sie postprlowskich mediach propagowanie np takiego lachudry Owsiaka kolesia Kwasniewskiego ktor do spolki z postPRLowska banda okrada Polakow pod pretekstem pomocydziecieom jest to ewenement na skale swiatowa niby legalnego mega przekretu wraz z wielka demoralizacja mlodziezy do tego ta cala banda jest pod ochrona prawa rzadzacej POwskiej mafi.” Od dawna wołam: „niech żyje możliwość definiowania niechcianej poczty, jako spamu!”. Teraz wołam jeszcze głośniej i publicznie wyznaję: nigdy przenigdy nie będę autorów żadnych niechcianych maili prosić, by ich do mnie nie pisali. Będę je po prostu wyrzucać do kosza, spamu i gdzie się da, jak reklamy burdeli zza szyby mojego auta. Zwłaszcza, że nienawidzę SBeckich metod, a walczenie z nimi takimi samymi SBeckimi metodami, czyli zmuszaniem do czytania czegoś, jak niegdyś zmuszano do czytania dzieł Lenina, uważam za jeden z największych absurdów naszej polskiej rzeczywistości początków XXI wieku.  Powiązane notki: W moim KF’ie… Nucę dziś starą piosenkę grupy Daab „W moim ogrodzie” zmieniając... Idioci w sieci „Nie wiedziałem, że na świecie jest tylu idiotów dopóki nie... Trzy irytujące rzeczy Są trzy rzeczy, które mnie ostatnio zirytowały. Kolejność podawania przypadkowa,... Black is black, czyli z Nowym Rokiem „Black is black” śpiewali kiedyś panowie z zespołu Los Bravos, a... W zawieszeniu W zawieszeniu Po ostatnim moim wpisie zawrzało w mojej poczcie.... 