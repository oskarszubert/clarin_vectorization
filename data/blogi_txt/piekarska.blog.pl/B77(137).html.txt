Jest taki typ ludzi, którzy chcą mieć wszystko natychmiast. Z reguły mają lat naście, góra dwadzieścia kilka, ale bywają i starsi. Bo tylko niektórzy z wiekiem uczą się cierpliwości. Czy ja mam jej więcej niż inni, czy to kwestia wkutego mi w głowę przez mamę zdania, że „człowiek do wszystkiego w życiu zdąży”? Nie wiem. W każdym razie nie muszę wszystkiego mieć natychmiast. Na pewne rzeczy czekałam latami i się doczekałam. Na inne cały czas czekam. I wiem, że się doczekam. Mam czas. Gdy zakładałam bloga nie myślałam, czy będzie popularny, ile osób go będzie czytać itd. Myślałam o tym, by pisać i robić to regularnie. Nie wysyłałam do znajomych listu „czytaj”. Wrzuciłam tylko do stopki dołączanej do każdego wysyłanego maila link. Kto chciał – kliknął. Czy w ogóle ktoś kliknął? Nie wiem. Na samym początku blogowania, kiedy wydawało mi się, że piszę z jednej strony o rzeczach zwyczajnych z drugiej o ważnych, z niesmakiem czytałam komentarze pod wpisami: „Ciao libcia. Fajny blogasek. Kliknij mój i daj kometka to ci się zrewanżuję.” „Matko! Co to jest?” – Myślałam. – „Dom wariatów?”  Szybko zlikwidowałam możliwość komentowania. Lepiej nie mieć żadnych komentarzy niż jeden tak głupi! Miałam osiem lat, gdy postanowiłam pisać i wiedziałam, że na wszystko przyjdzie czas: na opowiadanie, na książkę, na publikację. Teraz też cierpliwie czekam na znak od wydawcy, który miał wydać jedną z moich książek w listopadzie. Jest prawie luty. Też na L. Maila z pytaniem co z ksiązką wyślę jutro. Nie ten wydawca – to inny. Pisarstwo to taka dziedzina twórczości, w której nie trzeba mieć ciągle 25 lat. Można mieć i sto. Liczy się to, co piszemy i jak, a nie nasz wygląd zewnętrzny, choć Katarzyna Grochola poszła do „Tańca z gwiazdami”. Na swój wątpliwy sukces pisarski pracowałam wiele lat. Dlatego ostatnio niemal padłam trupem, gdy dostałam maila od dziewczyny, która o sobie napisała, że jest aktorką, piosenkarką i modelką. Zadała mi w liście pytanie, które brzmiało mniej więcej tak: „Co zrobić, by blog był popularny? Założyłam bloga wczoraj, zrobiłam dwa wpisy i nic?”. Matko święta! Ja piszę w miarę regularnie od ponad 6 lat. I podejrzewam, że to, co osiągnęłam, jest dla pytającej mnie o receptę na sukces – niczym. Na blogu nie zarabiam. Poza garstką czytelników nikt mnie nie zna. Nie zabiegam o to, by być opiniotwórcza. Tematy, które poruszam też nie są z pierwszych stron gazet. Aktorka, piosenkarka i modelka w jednej osobie trafiła na mojego bloga, bo coś tam mojego autorstwa Onet „wypluł” na głównej stronie. Wydało jej się, że to coś znaczy, a ja pewnie mam receptę na to, jak w jeden dzień stać się gwiazdą blogświata. Oczywiście, mogłabym złośliwie napisać, ze można publikować wyniki badan na hemoroidy, jak Michał Wiśniewski, albo kontrowersyjne minutowe filmiki jak Jerzy Urban. Ale to chodzi o to, by dobrze i ciekawie pisać, czy o to, by zrobić wokół siebie szum i licznik się kręcił? Owszem, żyjemy w czasach, kiedy świat strasznie pędzi do przodu. Jeżeli chcemy w nim coś osiągnąć natychmiast, w wielu przypadkach trzeba po prostu wywalić kupę kasy na reklamę. Inaczej… trzeba być cierpliwym i tworzyć, tworzyć, tworzyć. Ja stawiam na tworzenie. Ktoś powie, że pewnie, dlatego, że kasy nie mam. Ale wyznam, że nawet gdybym miała nie zainwestowałabym w reklamę swojego pisania. Chcę mieć pewność, że jak osiągnę jakikolwiek uznanie, to dzięki temu, że to, co mam ludziom do zaoferowania jest dobre. A nie, że za moją kasę banda krawaciarzy z agencji reklamowej zatrudnionych przeze mnie czy wydawcę wmówiła innym, że warto mnie czytać.  Powiązane notki: Wielka zmiana, czyli męska decyzja Tak to już jest, że mam w życiu pod górę.... Czy blog to codziennik? Znajomi pytają czemu nie prowadzę bloga codziennie. „No nie powiesz... Czy pisarz powinien być piękny? Choć zawsze interesowało mnie jak wygląda pisarz, którego książka wciągnęła... Kij i marchewka Są ludzie, na których działają kije i tacy, na których... Ja tylko piszę Przyznaje, że pytania czytelników, kiedy „LO-teria” będzie w księgarniach bardzo... 