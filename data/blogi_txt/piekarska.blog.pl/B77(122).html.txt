„Ilekroć rozum Powstanie przeklnie,  tylekroć serce ujrzy je w glorii” - Halina Brzozowska – sanitariuszka Dziś idę walczyć – Mamo! Dziś idę walczyć – Mamo, Może nie wrócę więcej, Może mi przyjdzie polec tak samo, Jak tyle, tyle tysięcy Poległo polskich żołnierzy Za wolność naszą i sprawę. Ja w Polskę, Mamo, tak strasznie wierzę. I w świętość naszej sprawy. Dziś idę walczyć – Mamo kochana, Nie płacz, nie trzeba, ciesz się, jak ja, Serce mam w piersi rozkołatane, Serce mi dziś tak cudnie gra. To jest tak strasznie dobrze mieć Stena w ręku I śmiać się śmierci prosto w twarz, A potem zmierzyć – i prać – bez lęku Za kraj! Za honor nasz! Dziś idę walczyć – Mamo!… Józef Andrzej Szczepański „Ziutek” Warszawa, przed 31 lipca 1944 r. Apel Warszawy Tu – zęby mamy wilcze, a czapki na bakier, tu u nas się nie płacze w powstańczej Warszawie: tu się Prusakom siada na karkach okrakiem, tu wrogów gołą garścią za gardło się dławi!… - A wy tam wciąż śpiewacie, że w kurzu krwi bratniej, że z dymem pożarów niszczeje Warszawa… - A my tu nagą piersią na salwy armatnie, na wasz podziw, na śpiewy i na wasze brawa. Czemu żałobny chorał śpiewacie wciąż w Londynie, gdy tu – nadeszło wreszcie oczekiwane święto?… U boku chłopców swoich walczą ich dziewczęta i nawet dzieci walczą i krew tu dumnie płynie. Hallo! Tu – serce Polski!… Tu woła – Warszawa… Niech pogrzebowe śpiewy wyrzucą z audycji!… Nam ducha starczy dla nas, i starczy go dla was. Oklasków też nie trzeba. Żądamy – amunicji!!! Zbigniew Jasiński „Rudy” Warszawa, przed 24 sierpnia 1944 r. Jedyna prawda Jest tylko jedna prawda Bez kłamstw wykrętnych, bez cienia: Prawda walczącej Warszawy, Prawda ludzkiego sumienia. Jest tylko jedna cena, Którą oznaczyć najprościej: Cena ludzkiego życia, Płacona za prawdę wolności. Jest tylko jedna droga Od krzywd daleka, od sporów: Droga uczciwych ludzi, Droga ludzkiego honoru. Nam niepotrzebne są słowa, Ani przemówień ton łzawy! Niech politycy szukają Sumienia w gruzach Warszawy, Niech odszukają tam wolność Dawno zgubioną w traktatach - My – dosyć mamy współczucia! Dosyć uśmiechów Piłata! Do świata Polska przesyła Apel tragiczny i krwawy: Honor ludzkości Historia Odmierzy Golgotą Warszawy. Ryszard Kiersnowski Francja, wrzesień 1944 r. Antoni Bronisław Piekarski strz. „Antek”, „Hamlet” ur. 28-11-1928 – poległ. 7-09-1944 przy ul. Zielnej 4. Akt zgonu napisany ołówkiem na wyrwanej z zeszytu kartce papieru podpisał podporucznik Robak. Treść aktu: „Piekarski Antoni Bronisław, urzędnik, ur. 28.II.1928 zamieszkały ul. Morszyńska 5. Poległ dn. 7 września przy ul. Zielnej 4. Robak por.” W 1974 roku mój ojciec w programie świadkowie wołał: „Wzywam porucznika Robaka, wzywam towarzyszy broni mego brata. Chcę aby opowiedzieli mnie, mojemu młodszemu bratu, którego wówczas nie było na świecie, bratankowi i mojej córce o losie jednego z wielu.”  Dziś wiem, że Antoni dostał najpierw w głowę, potem w piersi i koledzy wciągnęłi go do bramy. Dowódca wołał: „Rzućcie to ścierwo! Do szturmu skurwysyny! Do szturmu!” Ale do tego szturmu Antek już nie poszedł. Został w bramie podwórka przy Zielnej 4. Krzyż z jego grobu wisi u mnie w salonie na głównej ścianie. Na nim zdjęcie Antka, jego hełm i taśma z karabinu maszynowego. Mój syn w tym roku kończy 15 lat. Bałam się dać mu na imię Antoni. Powiązane notki: 80 lat Warszawskiego ZOO, czyli jak zdobyć piłkę dla nosorożca Wczoraj minęło 80 lat jak otwarto dla publiczności Warszawski Ogród... Powszednie jak chleb Czy rozmawiać z dzieckiem o Powstaniu Warszawskim? Jak to robić?... Bóg miał plan Jakiś czas temu pisałam o „dramacie”, którym dla kolegi z... Z wizytą w Warszawie, czyli ten straszny pośpiech Jak niewiele można pokazać, gdy ktoś jest w Warszawie na... Chudy czwartek, czyli Żabczyński w roli pączka Pierwszy raz w tłusty czwartek nie zjadłam nawet jednego pączka... 