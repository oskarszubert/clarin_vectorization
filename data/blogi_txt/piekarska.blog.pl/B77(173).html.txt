Koleżanka z redakcji pojechała na zdjęcia zrobić materiał o tym, że na jednym z osiedli w Nowym Dworze Mazowieckim powstaje tor dla BMX’ów i mieszkańcy oczywiście protestują. Wróciła z nagranymi wywiadami z ludźmi. Stare babcie nie chcą toru, bo będzie hałas, młode matki wolałyby zamiast toru powiększony plac zabaw dla dzieci. Taki z huśtawkami i piaskownicą. Bo ten, który jest, to ich zdaniem za mało. Babcie wołają, że na torze będą gromadzili się chuligani. Matki z kolei wołają, że tor powinien być na obrzeżach miasta, bo tor to hałas i w ciągu dnia przez ten hałas dzieci na pewno nie będą mogły spać. Jakże ten protest jest polski! Przecież u nas zawsze jak coś powstaje, trzeba to natychmiast oprotestować. Dla zasady. Oczywiście w przypadku toru dla BMX’ów mnie ciekawi, co zrobią protestujące matki, gdy ich pomysł przejdzie, a piaskownicowe dzidziusie wyrosną z robienia babek i dorosną do BMX’ów. Czy nie będą żałować, że nie zgodziły się na tor blisko domu i dzieci jeżdżą za miasto? Ciekawi mnie też, co zrobią babcie, gdy zamiast toru rozbuduje się plac zabaw i wieczorem w piaskownicy spotkają menela. W końcu gdzie jest napisane, że chuliganom do picia wódki potrzebny jest tor dla BMX’ów? Z tego, co znam życie wystarczy im flaszka, bo menel to z powodzeniem, jak to się mówi: „zrobi z nogi kołek, z dupy stołek” i wypije gdzie się tylko nadarzy okazja. Oczywiście decyzja w sprawie toru jeszcze nie zapadła. To się tam będzie jeszcze ciągnąć, a ludzie będą to analizować i kisząc we własnym smrodku, awanturować się o to godzinami, a może nawet dniami, tygodniami i miesiącami. A nastolatki chcą toru. A dorośli veto. Tacy jesteśmy. Jakże łatwo wół zapomina, gdy cielęciem był.  Powiązane notki: Panujący nad klimą szef od spinaczy Jest w redakcji pewien kierownik, a może i dyrektor? Jego... Zrób mi erekcję, czyli pracowniczy slang Od kiedy sięgam pamięcią po telewizji krążyły anegdotka jak to... Siedem miliardów dowodów Jako redakcja mamy dziś urodziny. Telewizyjny Kurier Warszawski obchodzi swoje... Bóg miał plan Jakiś czas temu pisałam o „dramacie”, którym dla kolegi z... Pomódlmy się do Syrenki! Słabo, słabo, słabiutko… tyle mam do powiedzenia po dzisiejszym nagraniu... 