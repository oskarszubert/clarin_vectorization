W redakcji TVP podano do wiadomości listę zwolnień grupowych. Nie ma mnie na  niej z tego prostego powodu, że mam umowę o współpracę między firmami, czyli  wystawiam faktury. Te słynne płatne 31 dni po terminie i ginące w odmętach  Woronicza. Ze mną umowę można rozwiązać w jeden dzień. Może dziś? Po tym  wpisie? Wszystko jest możliwe. Na liście są jednak koledzy i koleżanki, którzy pracują tu niemal tak długo  jak ja (13 lat w tym roku mi stuka), a nawet tacy, którzy dłużej. Dużo ich. Są  też operatorzy. Nie słyszałam, by byli ludzie z administracji, ale… przecież od  dawna wiadomo, że telewizja to nie może istnieć bez widzów, ale bez dziennikarzy  może. Czy ludzie, którzy przychodzą tu na stanowiska kierownicze z innych (nietelewizyjnych mediów) lub z ulicy, znają się na robocie? Nie! Też  postrzegają telewizję tak, jak przeciętni widzowie. A ponieważ my Polacy znamy  się na wszystkim – od medycyny przez literaturę, kino, muzykę, telewizję i  rządzenie, więc tak z małą pomocą rzeszy besserweiserów toczy się światek. Ten telewizyjny również. O ironio na trzy dni przed podaniem do wiadomości listy zwolnień grupowych w  intranecie wylądowało arcyciekawe ogłoszenie. Biuro Marketingu i Promocji umożliwia pracownikom zakup upominków  reklamowych TVP. Zakupy indywidualne są możliwe w dniach 13, 17 i 18 sierpnia.  A więc jeszcze tylko dzisiaj. Lista przedmiotów możliwych do kupienia jest  długa. Na początku są 4cm nalepki z napisem TVP w cenie 13 groszy, potem daszki  z papieru, długopisy, peleryny, bluzki, czapki, parasole, krzesło reżyserskie  (sic!), a na końcu… przybornik na biurko oprawny w drewno w cenie 800 złotych z hakiem. Ponieważ w Telewizyjnym Kurierze Warszawskim zarabiam miesięcznie  średnio właśnie tyle, co kosztuje ten przybornik (A tak! Tak! Gdyby nie praca w  innych redakcjach, to z głodu bym zdechła ja i pchły moje!), a jedna z koleżanek  wydawców, która od 30 lat ma tu etat i jej pensja na rękę wynosi 600 złotych (gdyby nie honoraria też by zdechła), więc oczywiście zarówno ona, jak i ja  marzymy, by całą tę kwotę wydać na przybornik. Oczywiście dziwnie jestem  spokojna, że ten, kto reżyseruje żałosny spektakl zwolnień grupowych, krzesło  reżyserskie z listy zakupów upominków reklamowych w cenie 98 złotych dostanie za  darmo. Czy długo się na nim utrzyma? Inna sprawa. Na pewno jednak wyląduje na  innym krześle, o którym mnie szaraczkowi trudno nawet marzyć, bo mimo  nieograniczonej wyobraźni czasu na marzenia brak. Szara rzeczywistość puka do  drzwi. Stać mnie tylko na naklejkę. Ale nie bardzo jestem nią zainteresowana. Czasy, gdy naklejka była dla mnie czymś niezwykłym minęły wraz z podstawówką. Ostatnio po sieci krąży taki kawał. Rozmawia dwóch właścicieli firm. Jeden pyta drugiego: - Płacisz tym  swoim pracownikom? - Nie. - A przychodzą? - Cały czas przychodzą i dlatego teraz zastanawiam się, czy nie pobierać opłat za wejście. Ja za wejście już zapłaciłam. Identyfikator telewizyjny kosztował mnie ponad  40 złotych. Gdy mnie wyrzucą, nikt tej kwoty mi nie zwróci.  Ale jak wyrzucą, to  znaczy, że ta instytucja nie była warta aż tylu lat pracy w jej murach. I tego się boję.  Powiązane notki: Zamiast dwóch palców Jest stara metoda na wymioty. Jeśli ktoś czuje, że powinien... Krzyk rozpaczy Telewizyjne korytarze huczą od rozmów na temat listy grupowych zwolnień... Zostać czy odejść, czyli błędne koło „Should I stay or should I go?” śpiewał kiedyś zespół... Szewc bez butów chodzi… Takie stare powiedzenie przypomniało mi się wczoraj, a to za... Wielka odprawa Dawno nikt mnie tak nie wkurzył jak pani Małgorzata Raczyńska... 