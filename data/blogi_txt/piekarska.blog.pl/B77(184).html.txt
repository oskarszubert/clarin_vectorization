Czy rozmawiać z dzieckiem o Powstaniu Warszawskim? Jak to robić? Moi  rodzice nie mieli tego dylematu. Dlaczego? Powstanie było w moim domu tak  powszednie, jak chleb. Ojciec miał 12 lat, gdy wybuchło. Do walki stanął  jego starszy brat – Antek. Miał 15 lat, gdy 1 sierpnia o wpół do drugiej  pożegnał się z rodziną. Mój tata, rozczytany w patriotycznych książkach, zdjął  ze ściany drewniany krzyżyk i dał starszemu bratu. I choć moja babcia mówiła, że  Antek ma przecież medalik od chrztu, to jednak krzyżyk od brata został schowany  w kieszeni wojskowych, zielonych bryczesów. Babcia i mój ojciec długo słuchali  stukotu podkutych przez szewca Bruna oficerek. Była wtedy w szóstym miesiącu  ciąży z trzecim dzieckiem. Przez łzy powiedziała: – On nie wróci…   Czy to samospełniająca się przepowiednia? Nie wiem. Wiem, że Powstanie przeżyli wszyscy członkowie rodziny oprócz Antka. Nawet  pradziadek i obie prababki. Dziadek walczył na Sadybie, ojciec, jako 12 latek,  był posługaczem w filii Szpitala Ujazdowskiego. Spisał swoje wspomnienia w  książce „Tak zapamiętałem”. Zanim ukazała się drukiem, obszerne fragmenty publikował tygodnik „Stolica”, a ja, choć byłam jedenastoletnią dziewczynką,  czytałam je. Czy dlatego, że chciałam wiedzieć, jaki był tata, gdy miał tyle  lat, co ja? Dziś już tego nie wiem. Wiem, że czytałam z zapartym tchem. Ojciec  potrafił opisywać zdarzenia tak, że widziałam je jak film. Dlatego dziś, gdy  zamykam oczy, jest tak, jakbym tam była. Widzę pogrzeb dwuletniej Tereski, dla  której trumną była skrzynia po pancerfaustach. Widzę też klatkę schodową bloku  na Sadybie Oficerskiej, gdzie mieszkali moi przodkowie, i zbiegającego schodami  Antka. Wiem, jak wyglądał, bo zachowały się zdjęcia. Wiem nawet, jak wyglądała  jego sylwetka, gdy szedł do ataku, bo na dwóch zdjęciach z Powstania  Warszawskiego jest sfotografowany od tyłu przez Sylwestra ‘Krisa’ Brauna. Znam  na pamięć treść jego aktu zgonu: „Piekarski Antoni Bronisław, Urzędnik. Zam.  Morszyńska 5, ur. 28.11.1928 zginął na posterunku Zielna 4 dnia 7 września 1944  i tamże pochowany”. Podpisano: „Robak por.”    Akt, który Antkowi włożono do kieszeni bryczesów,  wisi w domu, w ramce, na honorowym miejscu. To honorowe miejsce to cała ściana  pełna rodzinnych, patriotycznych pamiątek. Centralne miejsce zajmuje krzyż z powstańczego grobu Antka. Krzyż z jego taśmą z karabinu maszynowego i jego  hełmem. Wszystko to trafiło do nas po ekshumacji, kiedy odkopano grób przy  Zielnej. Wtedy Antek spoczął na cmentarzu na Czerniakowie. Jeżdżę tam raz w roku przed każdym 1 sierpnia. Wielokrotnie byłam z synem, bo chciałam, by wryły mu  się w pamięć pomalowane na czarno litery tworzące cytat z pieśni XII Jana  Kochanowskiego: „A jeśli komu droga otwarta do nieba – tym, co służą Ojczyźnie”.   Koło krzyża wisi obrazek. Niewielka akwarelka, przedstawiająca wąsatego mężczyznę klęczącego przed krzyżem. Moja praprababka Emilia Wróblewska dostała  go od powstańca styczniowego, który za udział w walkach siedział w więzieniu w  Radomiu.  Z drugiej strony krzyża wisi grafika Artura Grottgera z cyklu Warszawa – „Pierwsza ofiara”.  Ten krzyż, w takim układzie, wisiał na ścianie, gdy byłam małym dzieckiem.  Wisi i teraz, gdy sama jestem matką. Czy będzie wisiał u mojego syna, gdy mnie zabraknie? Mam taka nadzieję. Pięć lat temu wszystkie te pamiątki na prawie trzy miesiące wypożyczyłam na  wystawę o życiu religijnym w Powstaniu Warszawskim. Mniej więcej pod koniec  drugiego miesiąca odezwał się mój syn: – Kiedy ten krzyż wróci? Bo bez niego w domu jest jakoś dziwnie. Tak… –   szukał chwilę słowa – … nienormalnie. Poczułam wtedy, że coś mi się udało. W tym roku mój syn kończy 16 lat. Jest już starszy od Antka. Do tej pory nie  zdołałam go namówić na przeczytanie wspomnień dziadka. Wierzę jednak, że pewnego  dnia po nie sięgnie. Staram się nie robić nic na siłę. W końcu chleba nikt na  siłę nie wciska. A przecież Powstanie Warszawskie w domu warszawiaków z dziada  pradziada, jest powszednie jak chleb. Problem mają ci, którzy nie są tu  zakorzenieni. Ale… może wystarczy bardziej tu wrosnąć? No i znaleźć kogoś, z  kim się utożsamimy. Bo z historią w ogóle jest tak, że łatwiej o niej opowiadać,  kiedy czujemy, że jesteśmy związani z tymi, którzy ją tworzyli. PS. Powyższy felieton został napisany na zamówienie organizatorów gry  miejskiej dla dzieci prowadzącej śladami Powstania Warszawskiego. Szczegóły  wkrótce.  Powiązane notki: Od osy przez akt zgonu i pieski aż po przaśną kanapkę Znajomi twierdzą, że pewne rzeczy przydarzają się tylko mnie. Coś... Gloria Victis, czyli w przededniu  64 rocznicy Powstania Warszawskiego „Ilekroć rozum Powstanie przeklnie, tylekroć serce ujrzy je w glorii”... Warto było czekać rok na takie nagranie To powiedział wczoraj dźwiękowiec, gdy wyszliśmy z domu pewnego 94-letniego... Gadał dziad do obrazu… … a obraz do niego ni razu – jak mówi... 70 la temu Dom, w którym mieszkam na Saskiej Kępie, ma ponad 70... 