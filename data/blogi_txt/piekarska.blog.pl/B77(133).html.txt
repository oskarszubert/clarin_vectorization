Od kilku dni tkwię, jak co roku zresztą, w temacie powstańczym. To już jutro o godzinie 17-tej w całej Warszawie zawyją syreny, a ja pomyślę, że 69 lat temu mój szesnastoletni wówczas stryj zbiegł po schodach bloku Morszyńska 5, by nigdy nie wrócić do domu. Zginął, jak setki jego rówieśników. Zanim jednak to nastąpiło brał udział w walkach o Pałac Blanka, PASTę i Stare Miasto. Jak wyglądał jego przeciętny powstańczy dzień? Co wtedy jadł? Gdzie spał? Niewiele na ten temat wiadomo. W relacjach, wspomnieniach częściej spotyka się historie gdzie kto strzelał, czy miał broń, kogo zabił i tak dalej… Mało osób zajmuje się i zajmowało prozą powstańczego życia. Jak radziły sobie dziewczyny z miesiączką w tamtych dniach? Pytałam kiedyś, zresztą na prośbę jednej z czytelniczek. Okazało się, ze rwały kompresy gazowe, koszule na strzępy, a czasem prześcieradła, jak w powstaniu listopadowym szarpie. Gdzie załatwiano potrzeby fizjologiczne? Bywało, że i na podłogę piwnicy, a nawet pokoju i często w obecności innych ludzi. Bo zagrożenie likwiduje niektóre bariery. Wreszcie… jak to było z czymś tak zwykłym, jak jedzenie… Od bardzo dawna, od niepamiętnych czasów sięgających chyba jeszcze dzieciństwa, zastanawiam się, kto i kiedy zjadł kotka, którego trzyma na słynnym zdjęciu Eugeniusz Lokajski. Bo w to, że ów kot powstanie przeżył, jakoś nie wierzę.  Dziś pojechałam do Muzeum Powstania Warszawskiego na spotkanie Kombatantów z Prezydentem. Rozmawiałam z kombatantami o różnych rzeczach. Między innymi o głodzie. Mój ojciec nienawidził kaszy, bo kojarzyła mu się z głodem w czasie powstania. Nigdy nie jadł też koniny, bo tym żywił się w 1939 roku w czasie oblężenia Warszawy. Opowiedziałam o tym mojemu rozmówcy, jednemu z żołnierzy z Batalionu Kiliński. W odpowiedzi na to opowiedział mi, jak w czasie powstania dowódca kazał jemu i koledze zabić czyjegoś buldoga, a sam w międzyczasie zagadał jego właściciela. Buldog został pozbawiony życia dość szybko. Uzyskane w ten sposób mięso dostało się między innymi siostrom zakonnym, które miały pod swoją opieką garstkę wygłodniałych dzieci. Następnego dnia kolega mojego rozmówcy poszedł do tych zakonnic i wrócił zapłakany. Wypytywany przez współtowarzyszy wykrztusił przez łzy, że tam, u zakonnic, wszyscy obcałowywali go po rękach dziękując za „wspaniałą cielęcinę”, a jemu było głupio, bo przecież to był czyjś pies. Czy mój stryj jadł psa? Czy jadł kota? Czy kaszę? Czy czerstwy chleb rzucany na wrzątek, w którym gotowała się zerwana na zrujnowanych podwórkach lebioda? Pewnie nigdy się tego nie dowiem. Nie bardzo już mam kogo spytać. Mój ojciec dokumentował gdzie kto walczył i jaką miał broń. Ja też pytałam kiedyś bardziej o strach niż o to, jak żyli wtedy ludzie. Gdzie spali, gdzie i jak się myli. Powinnam zacząć pytać o to już dziś. Póki żyje jeszcze stryjowa koleżanka z oddziału majora „Barry”. Może mi odpowie? Na razie co roku odwiedzam stryja na cmentarzu i na murze pamięci w Muzeum Powstania Warszawskiego. Refleksję ostatnio mam jedną. Zmienia się świat. Zmienia się Warszawa. Zmieniają się obchody kolejnych rocznic Powstania Warszawskiego. Ostatnio w buczące widowiska polityczne, które uświadamia mi, że mój Ojciec, jakby żył, to by się chyba popłakał. Niezmienne zaś jest tylko jedno – stryj. Stryj, który nadal ma 16 lat. Nawet mój syn kończy niedługo 20… Na zdjęciu dziś w Muzeum Powstania Warszawskiego – ja i to co w historii (poza grobem) zostało po moim stryju. Gdy gaśnie pamięć ludzka – dalej mówią kamienie.  Powiązane notki: Warszawskie korzenie Po moim ostatnim wpisie o Powstaniu Warszawskim posypały się na... Od osy przez akt zgonu i pieski aż po przaśną kanapkę Znajomi twierdzą, że pewne rzeczy przydarzają się tylko mnie. Coś... Granice wolności Zawsze wydawało mi się, że na blogu można pisać co... Saskokępskie skutki Euro, czyli żegnaj Dominium Jak już chyba powszechnie wiadomo – nie tylko kibolem, ale... Powszednie jak chleb Czy rozmawiać z dzieckiem o Powstaniu Warszawskim? Jak to robić?... 