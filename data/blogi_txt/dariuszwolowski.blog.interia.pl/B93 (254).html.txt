Jedyna porażka Samuela Eto'o niedziela, 31 maj 2009, 08:13 Jedyna porażka Samuela Eto'o  Jest jednak na koniec wielka radość w Madrycie. Tyle, że w Atletico, które zagra o Ligę Mistrzów. Hiszpanię będzie reprezentować w pucharach sześć najlepszych drużyn    Gol Diego Forlana w 49. min meczu z Almerią nie był konieczny, ani dla samego Forlana, ani dla Atletico, które prowadziło z Almerią 2:0, a do startu w eliminacjach Ligi Mistrzów potrzebowało remisu. Ale Forlan palnął z lewej nogi zza pola karnego i było po sprawie. Nie ma w Primer Division drugiego strzelca tak nieprawdopodobnie wszechstronnego. Czy lewa, czy prawa noga, czy z metra, czy z 20 metrów Urugwajczyk gole zdobywał spychając w cień zięcia Maradony. Pół roku temu debatowano, że Kun Aguero to talent miary Leo Messiego. Trzeba czekać…  Czy wobec tytułu króla strzelców dla gracza Atletico, który zdobędzie też pewnie Złoty But dla najlepszego strzelca lig europejskich (32 bramki) Samuel Eto’o (30) jest największym przegranym? Jasne, że nie. Kameruńczyk ma potrójna koronę, a za gola w finale z Manchesterem Barcelona i tak postawi mu pomnik. Mimo że od czasów Schustera (może pamiętacie, poprzedni trener Realu, który miał go nauczyć grać pięknie) nie było w klubie gracza bardziej krnąbrnego.  Barcelona nie pobiła rekordu Realu Madryt (107 goli w sezonie), co świadczy wyłącznie o tym, że hierarchia celów jest w głowie Pepa Guardioli poukładana właściwie. Klub z Katalonii miał morderczy sezon (Iniesta, Piquet i Alves kończą go z kontuzjami), by zawracać sobie głowę statystykami. Atletico szaleje ze szczęścia, bo wyprzedziło Villarreal i Valencię w boju o eliminacje Ligi Mistrzów. Czyli sen z tego sezonu brutalnie przerwany przez Porto w 1/8 finału może będzie trwał i pozwoli klubowi zapomnieć o tytule mistrza chaosu, który przykleił się do niego za czasów Jesusa Gila.  Biorąc pod uwagę, że słabszy sezon miała FC Sevilla jej trzecie miejsce świadczy raczej o tym, że klub nie tylko bywa, ale po prostu jest wizytówką Primera Division. Wisła Kraków może mieć w fazie grupowej Ligi Mistrzów ciężki orzech do zgryzienia.  W Lidze Europejskiej Lech, Legia i Polonia Warszawa mają szansę trafić na Villarreal i Valencię, czyli genialnie poukładany klub z maleńkiego miasteczka i pogrążony w długach i chaosie wielki klub z pięknego miasta. Czy dla wicemistrza Hiszpanii piąte miejsce jest porażką? Pamiętajmy, że poza Barceloną to właśnie Villarreal najgodniej reprezentował Hiszpanię w Lidze Mistrzów. Co będzie z Valencią nie mam pojęcia. Serce mi krwawi, bo dziennikarze z Hiszpanii opowiadają o klubie najgorsze rzeczy. Szans zatrzymania Silvy i Villi raczej nie ma, ale też przecież nie o to chodzi, by drużyna przetrwała kolejny rok w tym samym składzie, jeśli fundamenty klubu mają się do niej nijak. Valencia jest chyba skazana na budowanie od nowa, oby trafił jej się budowniczy taki jak ten z Villarreal. Wykop Facebook Blip Twitter Del.icio.us 