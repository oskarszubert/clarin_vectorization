Messi gorszy tylko od Pelego? środa, 24 marzec 2010, 11:28 Messi gorszy tylko od Pelego?  Mimo trudności i ryzyka kibice z ochotą podejmują spory: „kto jest piłkarzem wszech czasów”? Czy można jednak poważnie traktować kandydaturę 22-latniego zawodnika?   Fala zachwytów, która spadła na Leo Messiego po spektakularnym hat tricku w Saragossie, stała się naturalnym bodźcem do postawienia pytania: czy nie mamy do czynienia z futbolową perłą, jakiej nie widziały wcześniejsze pokolenia? Wyniki ankiet są wręcz szokujące. W sympatyzującym z Realem Madryt dzienniku „Marca” aż 68 proc internautów nie ma wątpliwości, że piłkarz Barcelony przewyższa Pelego, Maradonę, Cruyffa, Di Stefano, Bobby Charltona, Beckenbauera i Zidane’a. „El Pais” skromniej sformułował pytanie: „czy Messi będzie największy ze wszystkich”, na co aż 83 proc głosujących powiedziało: „tak”.    Spór dotyczący statusu Argentyńczyka przekroczył rzecz jasna granice Barcelony i Hiszpanii. Swoje zdanie sprzed kilku lat powtórzył Fabio Capello. Selekcjoner Anglików już na samym początku dostrzegł w Messim coś absolutnie unikalnego. Są oczywiście i sceptycy, były piłkarz Deportivo Djalminha przypomina, że nawet w ostatnich latach więcej dla Barcelony zrobił jego rodak Ronaldinho. Szybka dyskusja przetoczyła się przez światowe media, odpytano na tę okoliczność nie tylko kibiców, ale i autorytety. Oczywiście nikt przesadnie nie dziwił się, że w roli gracza wszech czasów już teraz widzi Messiego prezes Barcelony Joan Laporta. Trudno też traktować poważnie zachwyty rówieśnika Pedro, dla którego kumpel z drużyny rozprawia się z legendą Diego Maradony. Zimną krew zachował jednak 38-letni Pep Guardiola stwierdzając, że choć nie znajduje przymiotników, by określić formę Messiego, dla jego pokolenia Maradona był największy, i tak już pozostanie.   Diego jest najbardziej naturalnym punktem odniesienia dla Leo, nie tylko ze względu na narodowość, ale i styl gry, który da się porównać. Analogie nasiliły się już trzy lata temu od słynnego gola z Getafe w półfinale Pucharu Króla, którego ówczesny trener Barcy Frank Rijkaard nazwał dziełem sztuki. W ankiecie barcelońskiego „Sportu” aż 78 procent czytelników uznało, że bramka Messiego była nawet piękniejsza niż drugi gol Maradony w meczu z Anglią na mundialu w Meksyku. Leo przejął piłkę na własnej połowie i natychmiast założył siatkę pierwszemu rywalowi. Potem był sprint, slalom między środkowymi obrońcami na linii pola karnego, ominięcie bramkarza i strzał nad graczem Getafe wpadającym do siatki. 19-latek ograł po drodze sześciu rywali. Sceptycy przypominali jednak, że to była bramka bez znaczenia, nie dała nawet Barcy awansu do finału, nie można jej więc porównać z tym, czego w 1986 roku dokonał Maradona na drodze po złoty medal mistrzostw świata. Sam Messi jest świadomy, że bez dokonań na mundialu, nie da się przejść do legendy. W całej historii piłki udało się to właściwie tylko Alfredo di Stefano. Pozostali, z grona największych wygrywali mundiale, lub jak Johann Cruyff przynajmniej docierali do finału.   Rozsądniejszą metodę porównywania znalazł magazyn „Don Balon” zestawiając dokonania Messiego z legendami piłki, gdy były w jego wieku. Lepszy jest tylko Pele, który mając 22-lata był już dwa razy mistrzem świata, a Santos poprowadził do czterech tytułów w Brazylii. 22-letni Cruyff zdobył z Ajaksem cztery tytuły i jeden Puchar, Maradona zaledwie podpisał kontrakt z Barceloną wygrywając wcześniej jedno trofeum z Boca Juniors i mistrzostwo świata do lat 20. Alfredo di Stefano miał w 22. roku życia triumf w Copa America i mistrzostwo Argentyny z River Plate, Franz Beckenbauer dwa Puchary Niemiec i Puchar Zdobywców Pucharów z Bayernem, Bobby Charlton wywalczył dwa tytuły mistrzowskie z Manchesterem, a Zizou zaledwie zaczynał błyszczeć w Bordeaux.   Czyli bez porównania z tym, co osiągnął Messi – najlepszy piłkarz w plebiscytach France Football i FIFA w 2009 roku. Argentyńczyk uzbierał dwa triumfy w Champions League, jeden w klubowych mistrzostwach świata, po trzy w Primera Division i Superpucharze Hiszpanii, jeden w Superpucharze Europy. Piętą achillesową jest reprezentacja Argentyny, dla której wygrał tylko mundial do lat 20 i złoty medal olimpijski w Pekinie. „Dorosłe” mistrzostwa w RPA będą dla gracza Barcelony wyzwaniem i testem. Na razie nie sposób mówić o nim, jako o piłkarzu wszech czasów, skoro nie mamy nawet pewności, czy zdobędzie tytuł najlepszego w tym roku. Więcej goli w Premier League strzelił 24-letni Wayne Rooney (26).   PS. Fragment rozmowy Pedro z Barcelony z Anderem Herrerą z Saragossy tuż po tym jak Leo Messi wywalczył karnego. - Czy  nie ma metody, żeby zatrzymać tego gościa? - zapytał piłkarz Saragossy. - Daj spokój, to jest bestia - odpowiedział Pedro.   Wykop Facebook Blip Twitter Del.icio.us 