Rekord Barcy, egzamin Realu bez Ronaldo sobota, 03 październik 2009, 12:05 Rekord Barcy, egzamin Realu bez Ronaldo  Pokonując dziś Almerię Barcelona wyrówna swój rekord sześciu triumfów na otwarcie rozgrywek. Jutrzejsze starcie Sevilli z Realem Madryt prasa w Hiszpanii nazywa pierwszym wielkim meczem sezonu. Bez Ronaldo i Lassa   Przez 110 lat historii klubu z Katalonii były trzy drużyny, które notowały sześć zwycięstw na starcie sezonu. Tak fantastycznie zaczął zespół z 1929 roku, który nie obronił potem jednak mistrzostwa kraju. Drugi był „Dream Team” Johanna Cruyffa, który w sezonie 1990-91 mistrzostwo zdobył, siedem lat później sześć meczów otwierających sezon wygrała też drużyna Louisa van Gaala. Oczywiście wszystkie tamte dokonania przyćmił zespół Pepa Guardioli, który w ubiegłym sezonie zdobył potrójną koronę, ale wszedł w sezon słabo: od porażki w Numancii i remisu z Racingiem na Camp Nou.   Teraz Guardiola ma szansę powtórzyć najlepsze „otwarcie” w historii klubu, poprzeczka nie wisi wysoko, bo choć na Camp Nou przyjeżdża odwieczny „wróg” Hugo Sanchez, to jednak usiądzie tylko na ławce dla rezerwowych. Meksykanin, jako napastnik Realu, popsuł Katalończykom wiele krwi, ale drużyna, którą dziś przywozi na Camp Nou nie ma graczy mogących się z nim równać (Sanchez był pięć razy królem strzelców ligi hiszpańskiej).   Wydaje się, że rekord będzie łatwo wyrównać (bez Henry’ego, ale z Krkicem), znacznie trudniej pobić, bo kolejny mecz drużyna Guardioli gra z Valencią na Mestalla w dodatku po długiej przerwie na spotkania eliminacji MŚ 2010. Niedzielny pojedynek Realu z Sevillą traktowany jest, jako długo oczekiwany pierwszy test na serio dla piłkarzy Manuela Pellegriniego. Real wygrał gładko pięć spotkań w lidze zdobywając 16 goli, w Lidze Mistrzów ma po dwóch kolejkach sześć punktów, a do siatki trafiał aż 8 razy z czego połowę bramek zdobył Ronaldo.  Portugalczyk, który doznał urazu kostki w meczu z Olympique Marsylia, nie zagra z Sevillą.  Tak jak Lass, Arbeloa, Gago i van Nistelrooy. Manuel Pellegrini musi sobie poradzić bez dwóch graczy absolutnie kluczowych (Ronaldo, Lass). Mimo tak dobrych wyników, coraz ciszej, na drugim planie, ale wciąż toczy się jednak debata na temat stylu gry drużyny, której liderami są Ronaldo i Kaka. Jorge Valdano przyznał, że nowemu zespołowi brakuje płynności w grze. Może z Sevillą będzie lepiej? Drużyna bez Ronaldo i Lassa po raz pierwszy będzie czuć konieczność gry na 100 procent.    Poza wpadką na starcie z Valencią, Sevilla wygrała w sezonie wszystkie pozostałe mecze, w tym oba w Lidze Mistrzów. We wtorek obiła w Glasgow Rangersów aż 4:1. Jesus Navas mówił, że bardzo chciałby zmierzyć się z Ronaldo, za to trener Sevilli Manolo Jimenez przyznał, że gdyby Portugalczyk nie był w stanie wybiec na boisko, tym lepiej dla gospodarzy. Sam też ma jednak kłopoty, bo leczą się Argentyńczycy: obrońca Fazio i pomocnik Acosta.    Będzie to niezwykły mecz dla Alvaro Negredo oddanego latem do Sevilli za 15 mln euro. Były piłkarz Realu gra świetnie. Prezes Jose Maria del Nido powiedział ostatnio, że nie Real, Barca, Chelsea, czy Manchester, ale właśnie jego klub ma najlepszych napastników w Europie. Tym, którzy zaśmiali się w głos przypominam, że obok Negredo grają tam Urugwajczyk Chevanton, Kone (Wybrzeże Kości Słoniowej), Malijczyk Kanoute i Brazylijczyk Luis Fabiano. Wykop Facebook Blip Twitter Del.icio.us 