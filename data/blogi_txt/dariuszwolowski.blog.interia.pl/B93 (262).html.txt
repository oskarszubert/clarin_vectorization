Mistrzowski zespół Barcelony niedziela, 17 maj 2009, 00:06 Mistrzowski zespół Barcelony  - Nie liczę na prezenty - mówił Pep Guardiola. Gracze Villarrealu nie posłuchali trenera Barcelony. Pokonali Real Madryt 3:2 i Barca została mistrzem Hiszpanii po raz 19. Dziś szpaler na Majorce   Wyprawa na Majorkę zmienia się w wycieczkę, choć Pep Guardiola powołał na nią wszystkich najlepszych. Barca może tylko śrubować rekordy: największej liczby zdobytych punktów i bramek. To dzień wielkiego triumfu dla trenera debiutanta, który wyrzucił z drużyny Ronaldinho i Deco po to, by z drużyny- rozbitka stworzyć najpiękniej grający zespół w Europie. Guardiola nie ugiął się pod gradem komplementów, który spadł na drużynę już jesienią, wytrwale powtarzał, że przepustką do historii są tytuły, a nie wrażenia artystyczne. Tytuły właśnie przyszły, a jeszcze za dwa tygodnie przed Barcą finał Ligi Mistrzów.  Drużyna Guardioli jest w skali światowej fenomenem, wielki triumf 6:2 nad Realem na Santiago Bernabeu kończyła z ośmioma wychowankami w składzie. Dzieciaki z La Masia okazały się fundamentem mistrzowskiej drużyny. Można się spierać, czy większy udział z zwycięstwach miał Lionel Messi (23 gole, 5 asyst), czy Andres Iniesta (4 gole, 9 asyst), ale mózgiem drużyny jest Xavi Hernandez (6 goli, 16 asyst) i to nie podlega dyskusji. Z 35 meczów ligowych zagrał w 34, w 33 w podstawowym składzie. Xaviego nie dotyczyły rotacje bez względu na rangę spotkania. On dyktował tempo akcji, decydował, czy piłka ma trafić do Messiego, czy Iniesty, a może bezpośrednio do Eto'o. Kameruńczyk zdobył 28 bramek i miał jedną asystę, co jasno wskazuje jaka jest jego rola w drużynie. Drużynie, która w najdoskonalszy sposób opanowała szybką wymianę piłki, ale i bez niej nigdy nie czuła się bezradna. Brak kontaktu z futbolówką trwał zwykle kilka sekund, a stowarzyszenie maluchów (Xavi, Iniesta, Messi, Alves) wsparte przez Toure potrafiło grać presingiem nie przystającym do ich możliwości fizycznych. Atak jest dla nich czymś naturalnym, ale drużynę wyjatkową zrobiła z nich gra defensywna.  Do tego doszło odrodzenie Henry'ego, który poczuł, że choć nigdy nie będzie jak w Arsenalu gwiazdą nr 1, to jednak może być kimś tak samo ważnym jak ci, którzy go otaczają. Gole na Santiago Bernabeu i pasja włożona w ten mecz były ostatecznym dowodem, że mistrz świata i Europy wciąż ma jeszcze marzenia.  Największą gwiazdą obrony został Pique, który osiem miesięcy temu znaczył tyle ile Irlandczyk Evans w Manchesterze United. Odkupiony za 5 mln euro wychowanek La Masia okazał się wojownikiem miary Puyola, dobrym duchem drużyny i solidnie wyszkolonym obrońcą. Po fatalnym sezonie odrodził się Marquez, Alves spłacił 30 mln wydane na niego latem. Prawy obrońca jest duchowym krewnym Xaviego, Messiego i Iniesty - jedyny Brazylijczyk w najpiękniej grającej drużynie świata.  Drużyna ma słabe punkty (Abidal), miała słabe chwile (porażki z Numancią, Espanyolem i Atletico), ale na pewno jej słabością nie był Valdes. Bramkarz Barcelony zawsze miał pod górkę z piłkarskimi krytykami, ale w tym sezonie udowodnił, że jest swojego miejsca godny.  Barca zdobyła tytuł w 36. kolejce bez wychodzenia na boisko, czyli w stylu, który ma niewiele wspólnego z naturą drużyny. Może w spotkaniu z Mallorką ma dla nas jakąś niespodziankę? A może trzyma ją na 27 maja w Rzymie?  Wykop Facebook Blip Twitter Del.icio.us 