Laporta kontra Perez. Największa wojna prezesów niedziela, 14 czerwiec 2009, 05:24 Laporta kontra Perez. Największa wojna prezesów  Jean Laporta zaatakował Florentino Pereza zarzucając mu imperializm i działanie z pozycji siły. To wyraźne odwołanie do czasów dyktatury generała Franco. Wraca czas zimnej wojny miedzy Realem i Barceloną?  Teraz mogę już umrzeć spokojnie - pamiętam słowa Jose Luisa Nuneza, wieloletniego prezesa Barcelony, wypowiedziane, gdy w 1992 roku jego klub zdobył Puchar Europy po raz pierwszy. Joan Laporta będzie umierał dwa razy spokojniej. Jeśli chodzi o sukcesy w najważniejszych europejskich rozgrywkach jest zdecydowanie najlepszym prezesem Barcy. Człowiek o powierzchowności Johna Kennedy’ego dał Katalonii dwa triumfy w Champions League (Paryż 2006 i Rzym 2009) lecząc odwieczny kompleks wielkiego klubu skazanego na porażki i życie w cieniu lokalnego rywala z Madrytu, który europejskich triumfów miał zawsze nadmiar (wygrał pięć początkowych edycji PE).  Dzięki Laporcie Barca przezwyciężyła gigantyczny kryzys, w jaki wpędził ją Joan Gaspart, szowinista kataloński mający ciężką i nieszczęśliwą rękę do transferów. Budował swoją pozycję na niechęci do Realu, a na średnich piłkarzy wydawał krocie. O wychowanków słynnej szkółki La Masia nie dbał, wyrzucił 200 mln euro na graczy w typie Geovanniego  (21,3 mln), Rochembacka (14,6 mln), Christanvala (16,7 mln), Anderssona (7,9 mln), Savioli (35,9 mln), Overmarsa (32,2 mln), Gerarda (21 mln). Nie wszyscy byli piłkarzami złymi, ale wszyscy solidnie przepłaconymi.  To właśnie porażka Gasparta była początkiem triumfu Laporty, który odcinając się od kampanii negatywnej (atakowania Realu) zbudował pozytywną koncentrując się na sile Barcelony. Dziś ma najlepszy zespół na świecie – kochany lub w najgorszym razie podziwiany. Na początku swojej drogi Laporta naśladował Florentino Pereza, odnoszącego sukces sportowy i komercyjny w Realu Madryt. Przed wyborami w 2003 roku Katalończyk postąpił jak Perez - obiecał fanom Barcy gracza o wielkim nazwisku. To była ta sama metoda, którą zastosował Florentino w Madrycie trzy lata wcześniej „kupując” socios na Luisa Figo.  Laporta „kupował” na Beckhama, a gdy tego sprzątnął mu sprzed nosa rywal z Madrytu, sprowadził do Katalonii Ronaldinho. I wtedy, trochę przypadkowo, nastąpiła eksplozja drużyny pod wodzą Franka Rijkaarda (w dwa lata dwa tytuły mistrzowskie i zwycięstwo w Champions League).  Stosunki Pereza i Laporty zawsze były poprawne: obiadki, wizyty, komplementy. Laporta jest urodzonym politykiem. Czy dziś uprawia politykę atakując wracającego do Madrytu Pereza?   Oczywiście transferami Ronaldo (96 mln euro) i Kaki (65) prezes Realu naraził się na oburzenie ludzi na całym świecie, Laporta zdaje sobie sprawę, że słowa o tradycji imperialnej Realu wielu z nich uzna za uzasadnione. Blisko 45 proc czytelników sympatyzującego z Realem dziennika „Marca” uważa, że szef Barcy ma rację. Laporta mówi, że jego klub buduje drużynę na ciężkiej pracy i talencie, podczas gdy rywal szasta ciężką kasą nie licząc się z nikim i niczym. 12 miesięcy temu prezes Barcy wydał na uzupełnienia składu 100 mln euro, ale dziś szczyci się siedmioma wychowankami w podstawowym składzie (tylu zagrało w wygranym finale LM z Manchesterem).  Za rok Laporcie kończy się ostatnia kadencja w klubie, nie ma możliwości na reelekcję. Prezes mówi, że nie będzie starał się zmienić prawa i odejdzie. Nie ma raczej mowy o kampanii wyborczej. Co więc chce wygrać Laporta atakując Pereza? Poklask świata, podziw Katalonii? Wszystko już ma dzięki drużynie Guardioli.  Może krytyka Realu to przejaw rozsądku oburzającego się na „niemoralne” kwoty w futbolu, a może zapowiedź powrotu zimnej wojny między dwoma największymi klubami w Hiszpanii? Imperializm to określenie kojarzące się najgorzej - z czasami, w których klub z Madrytu korzystał z kurateli dyktatora Franco. A już dawno zdawało się, że Laporta i Perez zostawili bolesną przeszłość daleko za sobą.  Laporta doskonale wie, że działalność Pereza w futbolu to jednak coś innego, niż to, co robił w Barcelonie jego poprzednik, Gaspart, który zostawił po sobie gigantyczne długi. Gdy dziewięć lat temu Florentino przychodził do Madrytu pierwszy raz Real był na 19. miejscu w rankingu najbogatszych klubów świata generując dochód roczny w granicach 100 mln euro. Dziś jest na liście najbogatszych nr 1 z przychodami przekraczającymi 400 mln. Jest, co krytykować, ale i jest się, czego obawiać.  Zapowiada się sezon, jakiego jeszcze nie było. Drużyny Guardioli i Manuela Pellegriniego staną w szranki nie tylko po to, by bić się o tytuły, ale udowodnić racje pryncypałów. Oby tylko symptomy powrotu zimnej wojny nie psuły frajdy nam kibicom.   PS. Dane o wysokości transferów dokonanych przez Gasparta nie są jednakowe we wszystkich źródłach. Np cena Savioli waha się od 25 do 35 mln euro. Ja podałem dane za hiszpańskim wydaniem Wikipedii. Wykop Facebook Blip Twitter Del.icio.us 