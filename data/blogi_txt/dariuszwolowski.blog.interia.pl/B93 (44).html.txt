Hiszpanie zwariowali w niedzielę. Czyli co wyprawiają Real i Barcelona poniedziałek, 11 maj 2009, 18:19 Hiszpanie zwariowali w niedzielę. Czyli co wyprawiają Real i Barcelona  Mamy za sobą najbardziej niezwykłą kolejkę w całym sezonie ligi hiszpańskiej. Najpierw Real Madryt, który od grudnia przegrał tylko dwa mecze z Barceloną, bez słowa sprzeciwu poległ na Mestalla. Nikogo to może nie zszokowało, bo po porażce z Barcą na Bernabeu gracze Juande Ramosa byli świadomi, że nie obronią tytułu. Ale tymczasowy prezes Vicente Boluda wkurzył się bardzo. Wezwał do siebie trenera Juande Ramosa i dyrektora sportowego Predraga Mijatovica, by uzmysłowić im, że tak wielki klub, nawet kiedy przegrywa, to ma obowiązek walczyć do upadłego.  Jeszcze bardziej niezwykłe było to co stało się w Katalonii. Barca potrzebowała zwycięstwa z Villarreal, by już w niedzielę świętować 19. tytuł mistrzowski. Pep Guardiola nie bacząc na zmęczenie po meczu z Chelsea w Champions League wystawił najsilniejszy skład. Barca prowadziła do 75. min 3:1 kiedy Abidal dostał drugą czerwoną kartkę w ciągu czterech dni (poprzednią z Chelsea) i mecz, który miał być pretekstem do fiesty, skończył się na wstydliwym 3:3. Obchody trzeba było odłożyć, a jak napisała jedna z katalońskich gazet na szczęśliwych od długiego czasu twarzach fanów z Camp Nou pojawiły się nagle miny zakłopotane, lub wręcz zwyczajnie głupie.  Na dodatek na finał Pucharu Hiszpanii (w środę) Guardiola stracił Abidala i Iniestę, który doznał kontuzji w samej końcówce. Na szczęście badania wykazały, że bohater ze Stamford, który w 92. min zdobył złotego gola z Chelsea będzie zdrowy na finał Ligi Mistrzów 27 maja w Rzymie. Ale za dwa dni na Mestalla, gdzie Barca zawalczy o swój pierwszy tytuł w tym sezonie nie będzie ani Iniesty, ani Abidala, ani Henry’ego, który urazu doznał na Bernabeu.  Kapitan Carles Puyol powiedział, że ten niedzielny zimny prysznic od Villarrealu bardzo się przyda na środę. Czy po triumfalnym marszu przez cały sezon Baca bierze w ogóle pod uwagę, że finał Pucharu Króla jeszcze nie jest wygrany?  Po raz pierwszy w tym sezonie tak się zdarzyło, że dwa kolosy zdobyły w tej samej kolejce zaledwie jeden punkt. Gorszy był dla nich tylko ligowy start w końcu sierpnia, gdy Barca poległa z Numancią, a Real w La Corunii. Potem, w każdej kolejce wygrywał przynajmniej jeden z faworytów, aż do tej zaskakującej niedzieli, gdy kilka szampanów na Camp Nou wystrzeliło nieopacznie przed czasem. Barca tytuł w końcu zapewne zdobędzie, ale lepszej okazji do świętowania go niż wczoraj mieć już nie może. Gra teraz na Majorce, a mistrzem może być też nie wychodząc z szatni, gdyby Real nie wygrał wyjazdowego meczu z Villarreal.  Czy reprymenda od Boludy coś w druzynie zmieni? Tylko kto to właściwie jest Boluda, za miesiąc go przecież nie będzie.  Real pochłonięty jest już przyszłym sezonem. W czwartek nadejdzie długo oczekiwany dzień, w którym Florentyno Perez ogłosi, że staje do wyborów. Nie poda jeszcze nazwisk swoich współpracowników (ma to być Valdano i Zidane), a także nazwisk gwiazd, które w przypadku jego wyboru, pojawią się latem w Madrycie (Ronaldo, Kaka, Fabregas, Ribery, Xabi Alonso, Villa, Silva) – padają te i inne nie mniej głośne nazwiska. Rywalami Pereza mają być Eduardo García, Juan Onieva i Eugenio Martínez Bravo. Oni będą spotykać się z socios i przekonać, że powrót Pereza na fotel prezesa sprawi, iż do Madrytu powróci koszmar z lat 2003-2006, gdy koncepcja galaktycznej drużyny waliła się w gruzy, a królewska drużyna biła rekordy impotencji. Tylko czy liderzy madryckiego klubu kibica w to uwierzą? Oni wolą pamiętać lata 2000-2003, gdy Florentyno podarował im najlepszych piłkarzy świata (Figo, Zidane, Ronaldo), zdobył dla klubu siedem trofeów i wyprzedził Manchester United w klasyfikacji na najbogatszy klub świata. Już po odejściu Pereza rozmawiałem o nim z Emilio Butragueno. On uważa, że mimo porażki, Perez zrobił dla Realu więcej niż jakikolwiek inny prezes dla jakiegokolwiek klubu w całej historii piłki nożnej. A przecież Real miał Santiago Bernabeu z którym zdobył sześć Pucharów Europy.  Wykop Facebook Blip Twitter Del.icio.us 