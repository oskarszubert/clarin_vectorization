Wartość zwycięstwa poniedziałek, 24 październik 2011, 08:52 Wartość zwycięstwa  „La Masia to największy sukces w historii tego klubu” – uważa Pep Guardiola, trener, który dał Barcelonie 15 trofeów na 18 możliwych do zdobycia. W futbolu trzeba się „nawygrywać”, by odkryć właściwą skalę wartości.  Po meczu z Viktorią Pilzno w Champions League Guardiola ironizował, że wiadomością dnia jest fakt, iż tym razem Leo Messi nie zdobył bramki. W rzeczywistości „news” wieczoru był jednak inny: 20-letni napastnik Isaac Cuenca został 18 wychowankiem „La Masia”, któremu Pep pozwolił zadebiutować w pierwszym zespole. Sucha liczba nie miałaby znaczenia, gdyby Pedro, Busquets, czy Thiago, a także ci więksi od nich, będący w drużynie zanim Guardiola usiadł na ławce Barcelony (Messi, Xavi, Iniesta, Puyol, Valdes) osiągnęli niewiele. Czy w Katalonii tak nadzwyczajnie pracuje się z młodymi, czy też na skutek zadziwiającego zbiegu okoliczności spotkała się tam genialna generacja?   Rola przypadku była znacząca. Gdyby w 1998 roku Newell’s Old Boys, lub bogatsze River Plate zdecydowały się wydać pieniądze na walkę z karłowatością przysadkową pewnego 11-letka, losy wszystkich uczestników historii potoczyłyby się inaczej. I być może nigdy informacją dnia nie mógłby stać się fakt, że Messi nie trafił do siatki.    To samo dotyczy 12-letniego chłopca z Albacete, który codziennie zlewał się łzami, po tym jak rodzice zostawili go w internacie Barcelony. Aż wreszcie zaprzyjaźnił się z pewnym zapamiętałym fanem klubu i odtąd było już z górki. Kiedy Andres Iniesta jest kontuzjowany i nie podróżuje na mecze z drużyną, Victor Valdes, aby zademonstrować przywiązanie do starego kumpla, „sadza” na miejscu obok jego zdjęcie. A przecież nawet bramkarz, dla którego Barcelona była pierwszym klubem, nie musiał stać się jednym z jej symboli. Po miesiącu treningów w „La Masia” rodzice zabrali go na trzy lata do Tenerife. Zostawmy jednak przypadek. Bez zbiegu wielu okoliczności Messi, Iniesta, Valdes, Xavi, Pique, Fabregas i Puyol nigdy nie spotkaliby się razem na boisku. Poza ślepym losem mieli jeszcze szczęście do trenerów i warunków stworzonych dla nich w Barcelonie. Trafili na doskonały system pozwalający im na szybki rozwój. To właśnie miał na myśli Guardiola mówiąc, że „La Masia” jest dziś większą wartością, niż wszystkie tytuły zdobyte przez klub z Katalonii. Tyle, że bez tych tytułów ani on, ani jego piłkarze nie byliby tym, kim są.   Debiut Isaaca Cuenki zdarzył się tuż przed uroczystościami otwarcia nowej siedziby szkółki Barcelony, z której klub jest w takim samym stopniu dumny, jak z czterech Pucharów Europy. A to z kolei zbiegło się w czasie z powołaniem oddziałów „La Masii” w Warszawie. Entuzjazm, jaki wywołało wśród polskich dzieci i ich rodziców pojawienie się światowej „marki” powinien głęboko zawstydzić PZPN i polskie kluby. Do testów przystąpiło 2,5 tys chłopców, każdy z naiwnym przeświadczeniem, że będzie kiedyś dryblował jak Leo Messi. Najlepszy nawet system nie zwalnia ludzi z odpowiedzialności za swoje losy. Uczniowie polskiej „La Masii” będą musieli mieć nie mniej szczęścia niż Messi, wylać nie mniej łez niż Iniesta, a potu nawet więcej niż Puyol. Dziś łatwo jest wierzyć w myśl szkoleniową rodem z Katalonii, ale przecież do niedawna powątpiewał w nią nawet sam Guardiola. Bo z czego wzięły się transferowe pomyłki z Ibrahimovicem, Hlebem, Czyhryńskim, czy Keirrisonem, na których klub stracił grubo ponad 100 mln euro? Trudno jednak oskarżać Guardiolę, bo wielki klub stojący wyłącznie wychowankami to w dzisiejszych czasach science fiction. Przez lata w piłce działo się coś przeciwnego. Podziwialiśmy angielskie drużyny bez Anglików, a włoskie bez Włochów na czele z Interem Mediolan zwycięzcą Ligi Mistrzów sprzed 18 miesięcy. Sukces Barcelony pokazuje jednak, że można się dorobić nie tylko na handlu piłkarzami, ale i na ich tworzeniu.   Świat futbolu żyje trendami i modami, tak jak inne dziedziny. Dziś mamy boom na „barcelonizm” stąd wiele innych klubów rozwija swoje szkółki, a inne idąc na skróty sprowadzają graczy z Katalonii. Debiutujący u Guardioli Botia jest w Sportingu, Abraham w Alcorcon, Xavi Torres w Levante, Gai w Manchesterze City, Nolito w Benfice, a Oriol Romeu w Chelsea. Moda na Barcelonę rozprzestrzeniła się po całym kontynencie zanim dotarła do Polski.    Nikt wychowany w „La Masia” nie ma jednak dożywotniej gwarancji sukcesu. Wystarczy spojrzeć na to, co dzieje się z talentem, który przez lata przyćmiewał wszystkich łącznie z Messim. Bojan Krkic jest dziś na „zsyłce” w Rzymie, niedawno ogłosił, że z Guardilą kompletnie nie umiał się porozumieć. A więc kataloński klub nie jest żadnym wyjątkiem, dobrze czują się w nim ci, którzy grają główne role. Guardiola, jako trener przeszedł różne etapy. Na początku wydawało się, że z Xavim, Messim i Iniestą mógłby odnosić sukcesy nawet jego ojciec, który jest murarzem. Dopiero z czasem zaczęliśmy dostrzegać ile wnosi do drużyny, choć jeszcze niedawno Jose Mourinho kwestionował, czy Pep poradziłby sobie w innym klubie. Są jednak tacy w Barcelonie, którzy stając przed dramatycznym dylematem Guardiola, czy Messi, optowaliby za pozbyciem się najlepszego piłkarza na świecie. Wychowany w „La Masia” szkoleniowiec jest dla nich wizjonerem, a specjaliści od zarządzania na uniwersytecie w Barcelonie analizują jego przypadek, jako wzorcowy.   Guardiola widzi przyszłość drużyny tak: „La Masia” pozwala mieć cień nadziei na następców dla Xaviego, Puyola, potem Iniesty, w końcu też Messiego. Pewności nie ma żadnej. Stąd poszukiwania talentów, także w Polsce. Trener Barcy dostrzega jednak poważne zagrożenia. W jego czasach trenerzy mieli luksus pracy w ciszy i spokoju. Dziś szkółka Barcelony jest tak modna, że skupia na siebie oczy całego świata, w tym różnej maści menedżerów chcących ubić na tym własny interes. To samo dzieci i rodzice – ich wymagania wzrosły. Kiedyś dostawali szansę na bycie piłkarzem, dziś chcieliby wygrywać i zarabiać jak najwcześniej. W Internecie widziałem filmik, w którym jeden z 6-latków zdających test w warszawskiej akademii wyznał, że chciałby zostać piłkarzem, by mieć mnóstwo pieniędzy.   Zjazd absolwentów, trenerów, prezesów i różnych znanych ludzi do nowej, pięknej siedziby „La Masia” w Barcelonie, zakłócił normalny rytm pracy młodych ludzi. Internat znów znalazł się w centrum wydarzeń, media poświęciły masę uwagi kolejnym chłopcom, którzy mają wyrosnąć na Messich. Stąd o nauczaniu pracowitości i skromności w katalońskim klubie mówi się jeszcze więcej niż przedtem. Xavi i Iniesta nie muszą rozprawiać o tytułach i pieniądzach, bo je mają. Mogą bez hipokryzji wspominać dawne łzy, pot wylany na treningach i wspólne wyprawy na lody.    „Żadnego zwycięstwa nie postawiłbym ponad szczęście człowieka” – powiedział patetycznie Andres Iniesta, gdy kilka tygodni po finale mistrzostw świata w RPA pytano go jak się miewa bohater Hiszpanii? W 116. min gry z Holendrami kopnął piłkę prawą nogą, w której skupiła się moc pragnień całego narodu. Takie doświadczenie spotkało go drugi raz w karierze – wcześniej poczuł w sobie taką siłę na Stamford Bridge w końcówce półfinału Champions League przeciw Chelsea. Tamten strzał uczynił go jednak tylko bohaterem lokalnym Katalonii.   Nie ma podstaw, by niedowierzać Inieście. Może rzeczywiście „usłyszał” ciszę na rozwrzeszczanym stadionie w Johannesburgu, i już przed strzałem czuł, że Maarten Stekelenburg nie sięgnie kopniętej przez niego piłki. Problem polega na tym, że niezbyt wielu piłkarzy potrafi odnaleźć w futbolu szczęście bez zwycięstwa. Mało jest też kibiców, których zainteresowałaby relacja Iniesty po przegranym meczu. Bez względu na zalety, wartości i piękno, świat piłki zawsze będzie kochał przede wszystkim zwycięzców.  Wykop Facebook Blip Twitter Del.icio.us 