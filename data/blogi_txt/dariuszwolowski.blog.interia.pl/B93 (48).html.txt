Mourinho spokojny po porażce środa, 18 kwiecień 2012, 08:38 Mourinho spokojny po porażce Real przegrał pierwszy mecz w Champions League. Może polec także w sobotnim Gran Debi na Camp Nou, ale i tak zdobyć podwójną koronę, która uczyni z Jose Mourinho bohatera Madrytu.   Trener Realu nie był specjalnie „obolały” po porażce 1-2 na Allianz Arena. Niezadowolony z wyniku, ale usatysfakcjonowany postawą drużyny, która do 89. minuty utrzymywała znakomity remis 1-1. Był też kontent z pracy sędziego Howarda Webba, choć uważa, że przy golu Francka Ribery’ego na 1-0 był spalony. Dodał jednak, że to była „normalna” porażka, a nie taka, jak przed rokiem także w półfinale z Barceloną 0-2 na Santiago Bernabeu. Gdy dziennikarze pociągnęli go za język dodał: „Pep Guardiola to inteligentny chłopak, on wie, dzięki czemu wygrał aż tyle meczów w lidze i Champions League”.   Z Howarda Webba nie był zadowolony Bayern. Prezes Karl-Heinz Rummenigge ograniczył się jednak tylko do stwierdzenia, że są lepsi sędziowie w Europie i że taki hit zasługiwał na lepszego arbitra.    „Do zobaczenia na Allianz Arena” – powiedział kolegom z reprezentacji Niemiec Mesut Oezil. To by znaczyło, że strzelec gola dla Realu jest pewien gry w finale Champions League. Spokojny jest także Mourinho. Przypomina, że awansu do finału nie zdobywa się w 90 minut. „Nie musimy w rewanżu osiągnąć wyniku z kosmosu. Wystarczy 1-0. Na Bernabeu będziemy mieli swoich kibiców i …zobaczymy” – stwierdził Portugalczyk pewny swego. Pewni swego nie są fani Realu. Na pytanie dziennika „Marca”, czy Real znajdzie się w finale 53,5 proc czytelników odpowiedziało, że jednak nie.   Ten tydzień jest wielkim testem dla ekipy Mourinho. „Królewscy” walczą o tytuł mistrza Hiszpanii i awans do finału Champions League. Pierwszy mecz przegrali, mogą przegrać także w sobotę na Camp Nou, a i tak osiągnąć później oba cele. Wystarczy wygrać rewanż z Bayernem 1-0, a potem ostatnie cztery mecze ligowe w wyścigu po tytuł. Gdyby „Królewscy” zdobyli podwójną koronę, byłby to dla nich najlepszy sezon od 1958 roku! 54 lata temu po raz ostatni wygrali mistrzostwo kraju i Puchar Europy.    Na razie jednak wiadomo tyle, że „Królewscy” przegrali pierwszy mecz w tej edycji Champions League, a we wszystkich rozgrywkach pierwsze spotkanie od 18 stycznia, kiedy na Santiago Bernabeu ulegli Barcelonie w Pucharze Króla.  Wykop Facebook Blip Twitter Del.icio.us 