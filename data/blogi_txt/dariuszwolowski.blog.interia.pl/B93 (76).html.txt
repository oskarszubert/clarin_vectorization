Boruc - agonia bohatera niedziela, 24 maj 2009, 22:56 Boruc - agonia bohatera  Artur Boruc to najlepszy przykład, że w piłce możliwa jest nie tylko droga od zera do bohatera, ale także w drugą stronę. Spadanie trwa przy tym znacznie szybciej. Zaledwie 11 miesięcy   Nie mam najmniejszego zamiaru pastwić się nad bramkarzem Celtiku, myślałem raczej, że los oszczędzi mu ostatecznego ciosu. Nie oszczędził. Po trzech latach hegemonii w lidze szkockiej Celtic Glasgow przegrał odwieczny bój z Rangers o mistrzostwo kraju. Dla polskiego bramkarza to pierwsza taka porażka, on jest w Szkocji od lata 2005. Wtedy właśnie wypożyczono go z Legii, by natychmiast zorientować się w nieograniczonej skali jego możliwości. Od tego czasu Celtic z Borucem bili Rangersów regularnie, a polski bramkarz z niewiarygodnym talentem został głównym symbolem bezgranicznej niechęci między klubami katolików i protestantów. Aż trudno uwierzyć, że ta rywalizacja toczyła się bez niego ponad sto lat.  Kariera Boruca przebiegała bardzo szybko. Najpierw dał Celtom tytuł mistrza Szkocji, potem poprowadził ich do awansu z grupy w Champions League, którego bez niego nigdy nie osiągnęli. 22 listopada 2006 w 89. min meczu z Manchesterem Utd Polak obronił karnego Sahy, który dał drużynie 1/8 finału. Na tym nie koniec, bo wiosną były fantastyczne mecze z Milanem po których dla fanów Celtic Boruc stał się osobą nietykalną. Pół bramkarzem, a pół cudotwórcą i świętym. Czy ktoś przed Polakiem stał się tak szybko legendą jednego z najstarszych klubów świata?  W reprezentacji Polski wspinaczka trwała równie szybko. Na mundialu w 2006 roku został największą gwiazdą przegranej drużyny: w kadrze Janasa właściwie tylko on pokazał klasę godną takiego turnieju. To samo na Euro 2008 w drużynie Beenhakkera - w Europie mówiło się otwarcie, że Polska to Boruc, naturalizowany Brazylijczyk i dziewięciu graczy z pola, których po mistrzostwach nikt nie będzie chciał pamiętać. Bramkarza wyróżnił nawet taki piłkarski laik jak prezydent RP przekręcając jednak jego nazwisko na „Borubar”. Na porażki Boruc reagował jak bohater, kiedy jego koledzy szukali wykrętów, on mówił wprost „daliśmy d”. Tym jeszcze bardziej zjednał sobie fanów.  Piłkarska Polska śmiejąc się z prezydenta debatowała, czy największa gwiazda naszej piłki przejdzie do Milanu, czy Bayernu. Po Jerzym Dudku w Liverpoolu znów mieliśmy bramkarza na piłkarskim Evereście. Szkocja wydawała się dla Boruca za mała, bramkarz zaczynał się w niej dusić. To było tego lata, zaledwie 11 miesięcy temu…  Upadek nadszedł niespodziewanie. Najpierw była dyskwalifikacja za pijaństwo w kadrze po sparingu na Ukrainie, potem grzywna za to samo w Celtiku wysokości 50 tys funtów, a szkocka federacja ukarała go w końcu za obraźliwe gesty pod adresem fanów Rangers. Kłopoty spoza boiska natychmiast przeniosły się na nie: coraz częściej zażenowani wielbiciele Polaka musieli tłumaczyć, że kiksy zdarzają się nawet największym bramkarzom.  Kibice reprezentacji szybko mieli się przekonać, że to co się dzieje z ich idolem, to nie epizod, ani żarty. Kiks w Bratysławie kosztował drużynę narodową trzy punkty, a to co się stało w kolejnym meczu, w Belfaście można już nazwać koszmarem. Kiksy Boruca obiegły piłkarski świat, fani Rangers, dla których Polak był niedostępny przez trzy lata mieli wreszcie używanie.   Gdyby przed startem drogi na mundial w RPA zapytać kibiców o bohatera kadry, Boruc byłby z pewnością przed Błaszczykowskim i Brożkiem. Dziś, gdy drużyna Beenhakkera stanęła na krawędzi, trzeba otwarcie powiedzieć, że bramkarz Celtów ma w tym udział największy. Koledzy z kadry przypominają wszystkim co dla nich zrobił, ale też sami wiedzą, że w czasie tych fatalnych kilku miesięcy pozbawił być może kilku z nich życiowej szansy. Porażka w mistrzostwach Szkocji dopełnia obrazu strasznego snu z którego niedawny bohater nie może się obudzić.  Dziś nie jest pewne nawet to, że Boruc zdoła się jeszcze podnieść kiedykolwiek. Bramkarz Celniku to człowiek, który publicznie do błędów się nie przyznaje. Czy przyznaje się w głębi duszy? Czy ma świadomość czym to wszystko grozi, czy też uważa to za gigantycznego, niezawinionego pecha jak cegła spadająca komuś na głowę? Jedno jest oczywiste: bez pokory i skruchy niedawny bohater odbierze sobie ostatnią szansę.  Wykop Facebook Blip Twitter Del.icio.us 