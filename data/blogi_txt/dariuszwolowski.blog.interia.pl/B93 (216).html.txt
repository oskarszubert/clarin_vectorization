Iniesta, czyli antybohater czwartek, 07 maj 2009, 11:52 Iniesta, czyli antybohater  Andres Iniesta, którego gol uratował Barcelonę w 92. min półfinału Champions League, jest z medialnego punktu widzenia antybohaterem.  Na Euro 2008 zawsze stawał przed dziennikarzami. Wszyscy inni potrafili odmówić, on jeden nie. Tak zwyczajnie, po ludzku, skoro ktoś pyta, to Iniesta uważa, że odpowiedzieć wypada. Czy pytający jest z Hiszpanii, Polski, czy Kamerunu. Nie można gościa lekceważyć - tak mówili mama i tata.  Na Euro 2008 Hiszpanie grali bardzo dobrze, więc Iniesta, najbardziej cierpliwy i nieśmiały w drużynie męczony był przez nas okropnie. 170 cm wzrostu, 64 kg wagi, przy tych wszystkich piłkarskich gigantach wyglądał jak chłopak do podawania piłek. Pamiętam z jakim dziwnym wyrazem twarzy odwrócił się po meczu z Włochami, gdy za jego plecami w strefie wywiadów pojawił się gigant z Italii Luca Toni. Iniesta roześmiał się razem z nami, jakby sam nie wierzył, że ze starcia z kimś takim mógł wyjść zwycięsko. Zawsze w adidasadach zakładanych na bose nogi i rowiązanych sznurówkach, które czasem złośliwie przydeptywali mu koledzy. Koledzy robiący żarty na poziomie przedszkola. Ale Andres ich do tego prowokował, bo przy nim nawet Xavi Hernandez wygląda na gościa statecznego, mocno obytego ze sławą.  Iniesta ma poważne kłopoty z powiedzeniem: „nie”. Może dlatego Frank Rijkaard wystawiał go nawet na lewej obronie. Pewnie Andres nie odezwałby się słowem, gdyby postawiono go w bramce, byle Barca wygrała, byle inni byli zadowoleni.   Jedno jest tylko zaskakujące: jak takim wątłym i nieobecnym człowieku znalazło się miejsce na tyle sportowej klasy i odwagi?  Mecz z Chelsea był dla Andresa morderczo trudny. Ale jeszcze trudniejszy będzie proces przerobienia go na bohatera. On nie jest nim z natury. Wykop Facebook Blip Twitter Del.icio.us 