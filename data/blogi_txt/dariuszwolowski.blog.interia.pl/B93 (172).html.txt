Waleczny Egipt zmienia los Włoch i Brazylii piątek, 19 czerwiec 2009, 09:48 Waleczny Egipt zmienia los Włoch i Brazylii  Puchar Konfederacji miał zacząć się w półfinałach, a zaczął wczoraj od porażki mistrzów świata z Egiptem   Wydawało się, że Egipcjanie zasłyną na turnieju w RPA beznadziejnym protestem, który złożyli w sprawie decyzji sędziego Webba. Angielski arbiter przyznał Brazylii karnego w 90. min meczu dzięki podpowiedzi czwartego sędziego oglądającego powtórki na wideo. Ten dojrzał rękę Egipcjanina w polu karnym i Brazylia dostała niespodziewaną już szansę na zwycięstwo. Wygrała dzięki niej 4:3.  Świat współczuł outsiderowi, gromy posypały się na Brazylię, tymczasem okazało się, że „Canarinhos” nie są wcale tacy słabi. Egipcjanie nie zrobili błędu, który popełniłaby pewnie większość małych piłkarsko nacji. Nie zamknęli się w swoim bólu i poczuciu krzywdy, ale postanowili wziąć rewanż w meczu z mistrzami świata. No i udało się dzięki heroicznej walce: nogami, głowami i rękami El Hadariego. Już są bohaterami turnieju, już wybili go z naturalnego toku, który miał doprowadzić do czwórki dwie najbardziej utytułowane nacje w reprezentacyjnej piłce.  Niedzielny mecz czterokrotnych mistrzów świata z pięciokrotnymi zmienia się więc w bój o pozostanie w turnieju. Turnieju drugiej kategorii, ale dla Włochów i Brazylijczyków nie ma spotkań nieważnych, nawet gdyby były towarzyskie. Porażka Italii z Egiptem rozbiła scenariusz przygotowany na Puchar Konfederacji, ci, którzy chcieli go oglądać od półfinałów, muszą zmienić plany.  Plany zmienić muszą przede wszystkim Włosi i Brazylijczycy, którzy przy wczorajszym zwycięstwie drużyny Lippiego byliby już przecież w półfinale i grali w niedzielę mecz przyjaźni. Coś, co miało być nudne, stało się naraz ciekawe: Brazylia lub Włochy mają pożegnać turniej, ale może zanim do tego dojdzie zafundują światu przedwczesny finał?    Wykop Facebook Blip Twitter Del.icio.us 