Kaka w Realu, a Roger gdzie? poniedziałek, 08 czerwiec 2009, 21:05 Kaka w Realu, a Roger gdzie?  Roger Guerreiro chce odejść z Legii i prawdopodobnie na jego transferze klub z Warszawy nie zarobi grosza. Czy na wyjeździe Brazylijczyka zyska chociaż reprezentacja Polski? Tytułowy Kaka, jeden z najwybitniejszych współczesnych graczy podkreślał bez przerwy jak bardzo szczęśliwy jest w Mediolanie. Ale przeszedł już testy medyczne w Realu Madryt i niebawem pokaże się światu w białej koszulce. Uczuć Brazylijczyka do Milanu jednak nie podważam, dzięki temu transferowi zbolała kasa klubu Berlusconiego zostanie wzbogacona o 65 mln euro. Ta premia Milanowi się należy, bo właśnie on uczynił z Kaki przedmiot pożądania wszystkich klubów świata.  Zupełnie inaczej działa Roger Guerreiro, choć też powtarza często jak bardzo szczęśliwy jest w Warszawie. Nie do tego stopnia jednak, by myślał o zbolałej kasie Legii, która zrobiła z niego reprezentanta Polski. Po Euro 2008 na którym naturalizowany Brazylijczyk błysnął talentem, uznał, że klub z Warszawy jest dla niego za słaby. A ponieważ Legia nie otrzymała dla niego żadnej oferty, postanowił, że wypełni kontrakt i w grudniu 2009 odejdzie za darmo.  Nie zderzam obu brazylijskich przypadków po to, by zasugerować, iż Milan miał szczęście, a Legii trafił się bezduszny egoista. Roger ma prawo grać w klubie, w jakim chce, jeśli uważa, że warunki zaproponowane przez Legię nie spełniają jego oczekiwań. Umowa między piłkarzem i klubem jest zwykle czysto biznesowa, czasem inaczej widzą to kibice, ale to już inny temat.  Bardziej niż interes Legii ciekawi mnie jednak interes reprezentacji Polski. By policzyć dobre mecze Rogera po Euro 2008, nie zabrakłoby palców jednej ręki. Rozumiem, że Brazylijczyk nie jest szczęśliwy w naszej słabej lidze, ale z jego gry można wnioskować, że w reprezentacji również nie jest. Jej nie da się już jednak zmienić na lepszą.  Wykop Facebook Blip Twitter Del.icio.us 