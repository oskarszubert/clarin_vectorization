0-0-0, czyli bilans Stefana Majewskiego środa, 14 październik 2009, 20:30 0-0-0, czyli bilans Stefana Majewskiego  Bilans Stefana Majewskiego może nie powala: dwa mecze, zero zwycięstw, zero punktów, zero goli, ale są pozytywy. Dziś jego drużyna walczyła jak równy z równym z najlepszym zespołem grupy, a przecież mecz wybitnie się jej nie ułożył. Mimo to drużyna zremisowała drugą połowę, a nawet nie pozwoliła, by Słowacy wbili jej gola. Zrobiła to sama.  Całe drugie 45 minut Słowacy się tylko bronili uniemożliwiając Polakom grę z kontry. Myślę, że zarząd PZPN ma wszelkie podstawy, by sprzed nazwiska Majewskiego zniknął przydomek „tymczasowy”. Zresztą teraz drużyna zacznie już wygrywać. Przez 2,5 roku będzie grała wyłącznie towarzysko. To tyle o eliminacjach, które przegrał Beenhakker...Acha, Stadion Śląski przeszedł dziś do historii piłki słowackiej.     20.30. Ale zimno. Przede mną sektor fanów Słowacji i grupka ludzi śpierwających brzydko o PZPN. W takich warunkach Słowacy walczą o mundial. O co walczą Polacy? Dłuższa historia. W każdym razie do bojkotu PZPN przyłączyła się pogoda. 20.33. Gancarczyk zdobywa samobója, chyba przyłączył się do protestu. Gol godny tego meczu. Dudek bez szans, Słowacy są na mundialu, a Polacy ciągle przed San Marino.   21.00.  Była szansa na wyrówanie, bo Szestak pomylił bramki. Jan Mucha uratował Słowaków, tak jak nie raz Legię. Generalnie jednak wielkie piłki nie widać, w ogóle piłkę widać mało, ale poczekajmy na garść pozytywów, którymi sypnie Majewski. O, na przykład strzał w spojenie Lewandowskiego...  21.15. Jeleń bardzo blisko gola, ale zamiast trafić do siatki w stuprocentowej sytuacji, wywalczył tylko rzut rożny. Napastnik Auxerre wie chyba, że Stefan Majewski ma do nich szczególną słabość. To co rzuca się w oczy w pierwszej połowie, to jednak zbyt mała liczba kornerów. Być może jednak ta taktyka zarezerwowana jest raczej na mecze wyjazdowe. Na razie polscy piłkarze zdobyli gola, ale przegrywają. Mimo wszystko walczą, choć śnieg, choć mróz, choć trybuny puste...  21.30. Porządkowi na Śląskim odśnieżają linie na boisku. Piłkę będzie widać, gdy będzie mijała środek boiska, pole karne, a nawet linię bramkową. Ale śnieg wciąż sypie. Nie mógłby trochę pobojkotować?  21.50. Reprezentacja staje się trochę bardziej polska, bo Pesko zmienił Rogera. Polacy mają przewagę w meczu z najlepszą drużyną grupy. To chyba jest pozytyw. A przecież mecz wybitnie się nam nie ułożył. A Dudek broni sam na sam. Chwilę potem Mucha ratuje Słowaków, a z trybun słychac spiewy: „Legia Warszawa”.  22.00. Teraz Mucha nic by nie pomógł, a po strzale Lewandowskiego piłka minęła słupek. Największa szansa Polaków.   Wykop Facebook Blip Twitter Del.icio.us 