Skąd Perez bierze pieniądze? piątek, 12 czerwiec 2009, 10:37 Skąd Perez bierze pieniądze? Rosyjski magnat z Chelsea Roman Abramowicz jest przy nim harcerzem. Florentino Perez dokonał czterech najdroższych transferów w historii futbolu wywołując zdumienie, protesty i oburzenie całego świata  Kiedy powiedział, że nowa drużyna Realu powstanie kosztem 300 mln euro, wszyscy tylko kiwali głowami. Była to kwota kosmiczna, ale dopóki miliony nie zostały wydane na Ronaldo i Kakę, były tylko suchymi liczbami. I nikogo nie bulwersowały. W przypadku Kaki były jeszcze dyskusje, że 65 mln euro to niewiele, skoro MC chciał dać zimą Milanowi dwa razy więcej. Dopiero transfer Ronaldo ocierający się o 100 mln euro wywołał burzę. Nawet szef UEFA Michel Platini nie wytrzymał mówiąc, że granica obłędu została przekroczona.  Abramowicz wydawał pieniądze swoje. Perez musi na to wszystko zarobić. Jego zdaniem tylko wielkie nazwiska, takie jak Kaka, Ronaldo, albo Messi są w stanie generować jeszcze większe pieniądze. Szefowie Realu zwracają uwagę, że przy dotychczasowej kadrze zespołu sponsorzy klubu Coca-Cola, Audi, Adidas, Telefónica czy Mahou chcieli obniżyć swoje kontakty z królewskimi. Ronaldo i Kaka mają być impulsem do ich powiększenia.  Wiadomo, że wpływy z koszulek z nazwiskiem Kaki i CR9 (taki numer będzie miał Ronaldo w Madrycie, bo nr 7 zarezerwowany jest dla Raula) nie będą w stanie pokryć gigantycznych kosztów transferów. Real musiałby ich sprzedać 30 mln, podczas, gdy szczycąca się potrójną koroną Barcelona sprzedaje ich teraz 2 mln. A przecież kwoty transferowe to nie wszystko - Ronaldo ma zarabiać 9 mln netto za sezon, a jego agent za tę transakcję otrzyma 10 mln euro. Jedno, prezes Realu osiągnął na pewno. Jego wydatki poruszyły nie tylko świat futbolu, ale cały świat biznesu. Poważne firmy i uniwersytety rzuciły się do ekonomicznych analiz. Jak to wszystko jest możliwe? Nie mówiąc o komentatorach sportowych i społecznych wskazujących na to, że takie kwoty w sporcie są niemoralne. Jakby były one czymś nowym, wymyślonym właśnie przez prezesa Realu.  Wszyscy szacują, kalkulują, przypuszczają. El Pais pisze, że Perez żyje w innej galaktyce. Przecież mamy światowy kryzys gospodarczy, a Hiszpania jest jednym z krajów najdotkliwiej dotkniętych recesją. Tak źle nie było tam od dziesiątków lat. Perez zdaje się na to wszystko gwizdać. Oczywiście w kontraktach z nowymi gwiazdami są klauzule, w których zrzekają się oni części swoich praw medialnych na rzecz klubu. Ronaldo zarobił w minionym roku z reklam 13 mln euro, a więc niewiele wiecej niż wynosić będzie jego pensja. Czy Perezowi uda się renegocjować umowy z firmami współpracującymi z piłkarzem? I ile jest w stanie na tym zarobić?  Można sprzedać lub wynająć powierzchnie handlowe na Santiago Bernabeu, w perspektywie jest budowa nowego stadionu. Specjaliści podkreślają, że madrycki klub, choć zadłużony, ma wielką zdolność kredytową. Perez bez problemu dostanie z banków setki milionów. Za klubem stoi miasto, a za miastem, państwo. Niektórzy w tym widzą największą siłę Pereza. Nie mówiąc o nowej drużynie Realu. Najlepsza jest dziś Barcelona, ale to właśnie pierwszego meczu nowej drużyny Pereza świat będzie oczekiwał najbardziej.   Wszystko to ociera się o inna galaktykę, tyle, że prezes Realu musi zarabiać i stąpać po ziemi.  Wykop Facebook Blip Twitter Del.icio.us 