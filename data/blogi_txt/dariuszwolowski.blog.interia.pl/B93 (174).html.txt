Szalona pogoń Ronaldo środa, 06 listopad 2013, 10:10 Szalona pogoń Ronaldo  Kolejne gole dwójki najdroższych piłkarzy w historii uratowały Realowi Madryt remis z Juventusem w Turynie 2-2. Raphael Varane nie rozwiązał jednak kłopotów w defensywie.   59 bramek Cristiano Ronaldo w rozgrywkach o Puchar Europy przesuwa Portugalczyka na czwarte miejsce w klasyfikacji historycznej obok byłej gwiazdy Milanu Andrija Szewczenki. Patrząc na wigor gracza Realu Madryt można obwieścić, że Leo Messi (63 bramki) nie goni liderującego Raula Gonzeleza (71) w pojedynkę. „Zawsze spoglądam do przodu, zawsze chcę być jeszcze lepszy” – mówi Cristiano, który w barwach Manchesteru United rozegrał w Champions League 56 spotkań trafiając do siatki szesnastokrotnie, a po transferze na Santiago Bernabeu w 44 meczach pokonał bramkarzy 43 razy! Wczoraj jego „ofiarą” padł Gianluigi Buffon, którego status w Juventusie jest bezdyskusyjny, a który zrobił dla drużyny znacznie mniej niż kwestionowany w Madrycie Iker Casillas. „Postawa Ikera miała kluczowy wpływ na wynik” – pochwalił Włoch o trzy lata młodszego Hiszpana.   Gareth Bale zaczyna być nazywany w Madrycie „bliźniakiem Ronaldo”. To dla niego komplement największy z możliwych. Jeśli szybkością, przebojowością i siłą strzału można porównać kogoś do Portugalczyka, to właśnie skrzydłowego z Walii sprowadzonego tego lata na Santiago Bernabeu kosztem 91 mln. W Tottenhamie Bale rozegrał zaledwie 11 meczów w Champions League, w Madrycie uczy się tych rozgrywek właściwie od nowa. Postępy robi szybkie, wątpliwości budzi jedyne fakt, czy trzej indywidualiści w ataku Realu (Ronaldo, Bale, Benzema) będą potrafili współpracować ze sobą efektywnie nawet wtedy, gdy rywal zewrze szeregi nie pozostawiając im miejsca do gry? Póki co z Balem, „Królewscy” są jeszcze lepsi w grze z kontrataku niż w czasach Jose Mourinho. Kolejnym bohaterem Realu w Turynie miał być 20-letni stoper Raphael Varane, którego wielki talent sławią w Madrycie wszyscy. Niedawno Fernando Hierro stwierdził, że nie widzi wśród rówieśników Francuza piłkarza tak dojrzałego i wzorcowo ukształtowanego. Varane zawalił wczoraj dwie bramki, co po raz kolejny wskazuje na to, że Carlo Ancelotti ma jeszcze wiele do zrobienia w organizacji gry obronnej. W trzech ostatnich meczach Real stracił 7 bramek, to wynik alarmujący dla drużyny aspirującej do podbijania Ligi Mistrzów.   „Wcześniej, czy później zdobędziemy dla Was la Decima” – obiecywał Ronaldo kibicom przedłużając kontrakt w Madrycie, co zapewniło mu status najlepiej opłacanego gracza na świecie. Sam robi co może, żeby było wcześniej. Do zrealizowania wielkiego marzenia potrzebny jest jednak wspólny wysiłek, a więc także perfekcja w defensywie. Paradoks polega na tym, że czas spędzony w Manchesterze dał Portugalczykowi triumf w Champions League i Złotą Piłkę. Od chwili przeprowadzki do Madrytu, Ronaldo zdaje się robić wszystko trzy razy bardziej efektywnie, tymczasem byli koledzy z Old Trafford wciąż mają podstawy twierdzić, że rozstanie w 2009 roku było mniej brzemienne w skutkach dla nich niż dla Portugalczyka.  Wykop Facebook Blip Twitter Del.icio.us 