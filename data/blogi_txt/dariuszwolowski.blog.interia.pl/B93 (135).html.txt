Niech Dudek ucieka z Madrytu sobota, 13 czerwiec 2009, 08:14 Niech Dudek ucieka z Madrytu Podobno Real Madryt chce zatrzymać Jerzego Dudka na kolejny sezon. Czy po czterech latach na ławce rezerwowych polskiego bramkarza stać na odwagę, by ratować resztki kariery?   Złota klatka z Dudkiem w środku - tak wygląda Real Madryt z naszej perspektywy. Bez dwóch zdań w królewskim klubie nadchodzą ciekawe czasy – Florentino Perez rusza piłkarską bryłę z posad świata, każdy chciałby się temu przyjrzeć od środka. Każdy, poza zawodowym bramkarzem, którego od czterech lat skazuje się na ławkę rezerwowych.  Dudek ma 36 lat i jeśli nie wykorzysta ostatniej szansy, by wrócić na boisko, zostanie zapamiętany, jako ktoś, kto po swoim życiowym wzlocie, pogodził się ze złotą klatką i trzeciorzędną w niej rolą rezerwowego.  Cztery lata minęły odkąd świat tańczył „Dudek dance” po niewiarygodnym finale Liverpool – Milan w Istambule. Radość na Anfield nie zdołała wybrzmieć, gdy Rafa Benitez zesłał bohatera na ławkę. Dwa lata walczył Polak ze sobą i trenerem zanim zdecydował się odejść. Zmienił klub niczego w istocie nie zmieniając. Szanse na rywalizację z Ikerem Casillasem ma jeszcze mniejsze niż z Jose Reiną, który nie był jednak największą z ikon Liverpoolu.  Dudek został pierwszym Polakiem w Realu, łudził się, że ponieważ klub walczy na trzech frontach, i on swoje szanse gry dostanie. Dostawał w Pucharze Króla, który jego kumple z drużyny traktowali jak rozgrywki trzeciorzędne. Stąd momenty, gdy Polak stawał między słupkami były epizodami (krótkie i nieistotne). Przez dwa lata pobytu w Madrycie rozmawiałem z Dudkiem wielokrotnie. Widać było, że ma poczucie czasu traconego bezpowrotnie. Tłumaczył, że uczy się i podpatruje jak działa futbolowy gigant, by kiedyś wiedzę i kontakty wykorzystać w pracy w Polsce. Dwa lata nauki kosztem chylącej się ku końcowi sportowej kariery, to jednak zdecydowanie wystarczy.  Nie wiem, jakie inne oferty ma Dudek. Jego menedżer wspominał o klubie z Premier League. Jeśli to prawda, Polak nie powinien się wahać. Madryt to wygodne i dostatnie miejsce, w Realu Polaka lubią, płacą milion euro za sezon, Perez buduje tam megadrużynę z Ronaldo i Kaką, ale to wszystko dla zawodowego bramkarza argumenty błahe.  Polak może postawić sobie za wzór Holendra Edwina van der Sara. Kiedy w 2001 roku, już po trzydziestce odchodził z Juventusu do Fulham zdawał się zjeżdżać po równi pochyłej. Tymczasem w wieku 35 lat trafił do Manchesteru, z którym dwa razy grał w finale Champions League, a młodzi z Kuszczakiem na czele nie mogą doczekać się na jego emeryturę. Kiedy dwa lata temu Polak uciekał z Liverpoolu do Realu, mógł mieć cień nadziei, że coś zmienia na lepsze. Gorzej niż na Anfield być nie mogło. Dziś wiadomo, że w Madrycie jest tak samo (pod względem sportowym). Polakowi pozostanie oczekiwanie na kontuzję Casillasa, a to sytuacja niewdzięczna – wręcz beznadziejna.  Czy Dudek znajdzie w sobie siłę i odwagę, by wyfrunąć ze złotej klatki? Jest na to ostatnia szansa…  Wykop Facebook Blip Twitter Del.icio.us 