Trzy kartki z kalendarza czwartek, 14 luty 2013, 09:13 Trzy kartki z kalendarza  „Moja wiara w awans nie zmalała ani odrobinę” – upierał się Jose Mourinho po remisie Realu z Manchesterem United 1-1. 5 marca na Old Trafford przekonamy się, czy to było coś więcej niż zaklinanie rzeczywistości.   Nie ma najmniejszej wątpliwości, że w szybkim, zaciętym, a chwilami porywającym starciu na Santiago Bernabeu, zdecydowanie lepszy wynik osiągnęli goście. Genialne parady Davida de Gei uratowały Manchesterowi United remis 1-1, który z historycznego punktu widzenia jest znakomity. Cztery razy osiągał go Real na swoim stadionie w rywalizacji o Puchar Europy i ani razu nie znalazł się w następnej rundzie. Bayern (sezon 1975-76), PSV (87-88), Milan (88-89) i Dynamo Kijów (98-99) uzyskując na Bernabeu gola i punkt, okazywały się po rewanżu zwycięskie.   Alex Feruson jest zbyt doświadczonym trenerem, by okazywać radość w połowie drogi do celu. Przypomina, że na Old Trafford goście z Madrytu będą mogli wykorzystać swój najsilniejszy oręż – szybki atak. Tyle, że jego drużyna osiągnęła na Bernabeu taki rezultat, który nie zmusza jej do frontalnego natarcia w rewanżu. Dziś to Anglicy wydają się być bliżej triumfu w tej wielkiej, futbolowej wojnie. Bez względu na fakt, że po dwóch ostatnich meczach w „Teatrze marzeń” (2000 i 2003), "Królewscy" mogli cieszyć się z awansu. Bohaterami wczorajszego wieczoru byli nie tylko obaj bramkarze (de Gea i Diego Lopez), ale także strzelcy goli Danny Welbeck i Cristiano Ronaldo. Drugi miał być gwiazdą i nią został, zdobywając siódmą bramkę w tej edycji Champions League pozostając jej najlepszym strzelcem. W 11 spotkaniach tego roku, Ronaldo pokonał bramkarzy już 14 razy. Wczorajszego gola nie świętował przez szacunek dla byłego klubu, ale prawda jest taka, że bez jego atomowego wyskoku i fantastycznej główki, „Królewscy” staliby dziś na granicy katastrofy.   Welbeck, który trafił do siatki dopiero pierwszy raz w tej edycji LM, miał w tym meczu w ogóle nie grać. Tymczasem upokarzając w powietrznym pojedynku Sergio Ramosa dał United chwilę oddechu. Zastrzyk sił i wiary w siebie przyszedł w najlepszym momencie, gdy kolos z Old Trafford słaniał się pod naporem gospodarzy. Dla Realu hasło: „stałe fragmenty gry” staje się wręcz obsesją. W tym sezonie stracił po nich aż 14 bramek.   Dzisiejszy dziennik „Marca” z nostalgią i obawą opublikował trzy kartki z kalendarza królewskiego klubu. W zaledwie tydzień rozstrzygnie się cały sezon. We wtorek 26 lutego Real pojedzie na Camp Nou, by ratować swoje szanse na finał Pucharu Króla po remisie 1-1 u siebie. W sobotę 2 marca podejmie Barcelonę na Santiago Bernabeu w meczu ligowym tracąc do niej w tej chwili aż 16 pkt. Wreszcie we wtorek 5 marca zagra na Old Trafford, gdzie też musi myśleć o zwycięstwie.   Ten futbolowy tryptyk już na przełomie lutego i marca zdecyduje o wszystkim. Czy Mourinho i jego ludzie są w stanie podołać wyzwaniu? Skala trudności jest ogromna, misja gigantyczna, ale też okazja do odzyskania twarzy niepowtarzalna. Czas konfliktów, dąsów, kłótni w szatni przeminął.    Albo Portugalczyk i jego gracze poderwą się do heroicznej walki, albo zostaną z pustymi rękami już na początku marca. Wtedy ich fani będą skazani na śledzenie dokonań strzeleckich swojego największego asa (183 gole w 180 meczach). Perspektywa wręcz przerażająca dla najbogatszego klubu świata, najdroższego piłkarza i najlepiej opłacanego trenera. A może przede wszystkim dla Florentino Pereza obsesyjnie zabiegającego o „La Decima”. Już od 11 lat ktoś brutalnie przerywa ten sen.  Wykop Facebook Blip Twitter Del.icio.us 