Sędziowie? A ja mam żal do FIFA piątek, 08 maj 2009, 09:15 Sędziowie? A ja mam żal do FIFA  Coś niesamowitego mają w sobie mecze Barcelona - Chelsea. Pamiętacie starcie z 2005 roku na Camp Nou w którym słynny szwedzki sędzia Anders Frisk wyrzucił z boiska Didiera Drogbę, a Barca wygrała 2:1? Poznałem Friska właśnie w Barcelonie, po meczu wyglądał na człowieka wyczerpanego: fizycznie i psychicznie. Potem grożono mu śmiercią, więc zwyczajnie zakończył karierę.  Ofiara Szweda na nic się jednak zdała, bo w rewanżu Chelsea pokonała Barcelonę 4:2 i też wszyscy atakowali arbitra za czwartego, decydującego gola, którego Terry zdobył po faulu na Valdesie. Minęły cztery lata, Friska już zapomnieliśmy, ale w meczach Barcelona - Chelsea znów mamy to samo.  Najpierw po starciu na Camp Nou były pretensje Guardioli, że Niemiec Stark dopuścił do brutalności, która faworyzowała Chelsea, a po rewanżu na Stamford Guus Hiddink zasugerował spisek sędziowski. Tom Henning Ovrebo nie zobaczył ręki w polu karnym Gerarda Pique i nie dał gospodarzom jedenastki. Nawet fani Barcy przyznają, że rywal został pokrzywdzony przez arbitra.  Żal i frustrację w Chelsea rozumiem doskonale, choć byłaby ona z pewnością mniejsza gdyby w 92. min Andres Iniesta strzelił nad bramką. Ale trafił do siatki, a norweskiemu sędziemu też już grożono już śmiercią.  Jestem ostatnim, który chciałby brać sędziów w obronę. W Polsce wiemy aż za dobrze jak często posądzenia o interesowność i nieuczciwość bywają uzasadnione. To zawód z natury w wielkim stopniu zarażony korupcją i z całą pewnością nie dotyczy to tylko kraju nad Wisłą.  Niedawno my też przeżyliśmy sędziowską traumę z Webbem, który podyktował karnego w 93. min meczu Austria - Polska na Euro 2008. W Warszawie wystawiono potem jego kukłę, by każdy kibic mógł odreagować. A przecież w Anglii, czyli kraju nieźle piłkarsko rozwiniętym Webba uważa się za dobrego arbitra. Nie znaczy to jednak, że błędów nie popełnia. Trudno pastwić się nad każdym arbitrem. Ja mam raczej żal do FIFA i UEFA, które robią bardzo niewiele, by nieuczciwych arbitrów ścigać, a także pomagać w pracy tym, którzy po prostu popełniają błędy. W każdym przypadku sfrustrowani kibice odbijają się od ściany, bo futbolowe władze nie chcą o tym nawet dyskutować. Sędziom zabrania się komentarzy, zapada wstydliwa cisza, a sfrustrowani fani doszukują się spisku.  Nie rozumiem dlaczego władze piłkarskie tak się bronią przed tym, by zawód arbitra był odrobinę łatwiejszy. Żeby arbiter mógł korzystać z powtórki telewizyjnej, fotokomórki, albo podpowiedzi innego sędziego. Czy nie lepiej na chwilę przerwać mecz niż wydać decyzję błędną? Na boisku wszystko dzieje się zbyt szybko dla jednej pary oczu.  Sędziowie będą się mylić, ale niech kibic ma wrażenie, że działacze władze piłkarskie robią wszystko, by zminimalizować liczbę i skutki tych pomyłek. Tymczasem większość propozycji zreformowania pracy sędziów w FIFA i UEFA traktuje się uśmieszkiem politowania i wzruszeniem ramion. Franz Beckenbauer powiedział kiedyś, że dla niego błędy arbitrów są czynnikiem z natury podobnym do padającego deszczu lub krzywego boiska. I ten właśnie sposób myślenia FIFA i UEFA chciałyby wtłoczyć do głowy każdego z nas. Wykop Facebook Blip Twitter Del.icio.us 