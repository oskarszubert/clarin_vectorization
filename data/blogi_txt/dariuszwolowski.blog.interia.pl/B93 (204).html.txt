Śmierć kliniczna Realu Madryt środa, 10 marzec 2010, 22:57 Śmierć kliniczna Realu Madryt Szósty rok z rzędu Real Madryt przegrywa szansę awansu do ćwierćfinału Champions League. 270 mln euro wydanych latem przez Florentino Pereza miały nie tylko przerwać katastrofalną passę, ale sprawić, że powstanie drużyna (może wszech czasów) zdolna dotrzeć już w tym roku do finału na Santiago Bernabeu.  Sukces w Lidze Mistrzów był celem nr 1 dla Realu. Choćby sukcesik, bo takim byłby ćwierćfinał. Remis z Lyonem to nie jest porażka, to klęska najdroższej drużyny, katastrofa jej trenera, cios w ambicje prezesa, a także osobista plama na honorze Ronaldo i Kaki, którzy marzyli, że przywrócą Realowi i sobie miejsce na szczycie. Coś niecoś na to wskazywało, w lidze drużyna przemieniła swój stadion w twierdzę wygrywając 13 kolejnych meczów. Dało jej to pozycję na szczycie Primera Division. Na hiszpańskim podwórku Real był w stanie dogonić najlepszą w ubiegłym sezonie Barcelonę, ale w Europie nie ma już szans zająć jej miejsca. Remis z Lyonem wyznacza jeden z najgorszych dni w historii najbardziej utytułowanego klubu na świecie.   Po spektakularnym triumfie z Sevillą w sobotę, Sergio Ramos obiecywał gładkie 3:0. Gdy Ronaldo zdobył gola, scenariusz zdawał się do spełnienia. Potem Real miał kilka świetnych szans, nieskuteczny strzał do pustej bramki Gonzalo Higuaina przyśni mu się jeszcze nie raz. Wszystkie inne okazje na drugiego gola Real też zmarnował.    W drugiej połowie Królewscy poczuli siłę Lyonu i znaleźli się pod niesamowitą presją. Wyrównujący gol dla Francuzów był dobitnym dowodem, że do rywalizacji na średnim poziomie europejskim nowa drużyna wciąż nie jest gotowa. Hiszpańscy rywale wychodząc na Bernabeu są śmiertelnie przestraszeni, ale grający bez kompleksów zagraniczny zespół okazał się jak ściana. Szósty, kolejny rok.    Francuzi wcale nie awansowali szczęśliwie. W poprzednich pięciu meczach z Lyonem Real, ani razu nie wygrał i aż trzy razy przegrał. Ten trzeci remis jest jednak najboleśniejszy ze wszystkich. Lyon stał się czarną bestią Realu na zawsze.   Trudno przewidzieć co stanie się w Madrycie? Najłatwiejszą ofiarą będzie Manuel Pellegrini. „Marca” już napisała mu "żegnaj". Co można zrobić jeszcze? Kogo kupić? A może tak dla odmiany uzbroić się w cierpliwość, zostawić w spokoju trenera i zacząć wierzyć w pracę, a nie w cuda? Wykop Facebook Blip Twitter Del.icio.us 