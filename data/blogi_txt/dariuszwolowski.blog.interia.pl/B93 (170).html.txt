Real kupi Ronaldo za 96 mln euro czwartek, 11 czerwiec 2009, 11:09 Real kupi Ronaldo za 96 mln euro  Tak twierdzi hiszpański dziennik „Marca”, a Manchester ponoć zaakceptował transakcję. Dając 65 mln euro za Kakę Florentino Perez nie mógł chyba przeżyć, że nie pobił transferowego rekordu świata. Tylko, że ten rekord należy do niego od ośmiu lat.   Manchester postawił cenę zaporową. 96 mln euro zdawało się być kwotą nieosiagalną nie tylko w czasach kryzysu. Najpierw prasa hiszpańska donosiła, że Perez negocjuje jej obniżenie, teraz, że jednak będzie płacił. Transakcja kosmiczna, jak przystało na dwa najbogatsze kluby świata, z których jeden działa według praw rynkowych, drugi…no właśnie, jakich?  Transfer piłkarza za 100 mln euro wyglądałoby na totalne ekonomiczne harakiri, gdyby nie robił go Florentino Perez, jeden z najbogatszych ludzi w Hiszpanii, facet, do którego pieniądze lgną jak do magnesu. W czasach kryzysu ogłosił, że latem na nowych piłkarzy wyda 300 mln. Nawet najbogatsze kluby Premier League nie mogą stanąć w szranki wobec takiej kwoty. A przecież Perez jej nie ma. Weźmie 200 mln kredytu, a koło 80 mln chce zdobyć ze sprzedaży graczy, których sprowadził do Madrytu Ramon Calderon (w trzy lata, za 300 mln). To wszystko trzeba będzie przecież spłacić, a Real i tak ma poważne długi! W 2000. roku królewscy też jednak tonęli w długach (300 mln), ale zaskakujący deal z miastem Madryt dał Perezowi ekonomiczną swobodę. Czy tym razem także stolica Hiszpanii wspomoże prezesa? Real jest przecież najlepszą wizytówką miasta.  Perez uznał, że nie ma drogi na skróty, żeby dużo zarabiać trzeba stworzyć drużynę z piłkarzy, którzy otworzą Realowi wszystkie drzwi i rynki, których koszulki pójdą jak woda na wszystkich kontynentach, którzy uczynią z drużyny najbardziej medialny produkt XXI wieku. Ronaldo i Kaka nadają się do tego znakomicie.  Informacje „Marki” brzmią szokująco, jeśli to prawda, wywołają powszechne zdumienie, aż po oburzenie. Ale taki właśnie scenariusz pasuje do Pereza.   Za pierwszym razem (lata 2000-2006) sprowadzał galaktyczne gwiazdy rok po roku: Fogo, Zidane, Ronaldo, Beckham, Owen, czy Robinho przychodzili pojedynczo. Zidane kosztował 73 mln euro, co stanowi do dziś transferowy rekord świata. Rekord, który przy transferze Ronaldo ma być wyniesiony do niebotycznej kwory.  Gdy Perez przychodził do Realu pierwszy raz obejmował jednak we władanie najlepszy klub Europy - triumfatora Champions League. Teraz królewscy zaliczyli w Lidze Mistrzów aż pięć sezonów, w których barierą była 1/8 finału. Nowy prezes uznał, że tym razem drużyna nie wymaga uzupełnień, ale budowy od podstaw.  Nawet gdybyśmy uznali Pereza za futbolowego i biznesowego szarlatana nie jesteśmy w stanie zagwarantować, że to wszystko musi zakończyć się klapą. Dla nas wygląda to wszystko jak serial „Dynastia” oglądany z zapyziałej komunistycznej perspektywy.  Perez znów idzie własną drogą, na której trudno nam odnaleźć logikę. Dokąd prowadzi ta droga? Poczekamy, zobaczymy.  Wykop Facebook Blip Twitter Del.icio.us 