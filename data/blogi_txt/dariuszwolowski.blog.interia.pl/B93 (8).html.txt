Barca w drodze na Bernabeu środa, 17 marzec 2010, 23:38 Barca w drodze na Bernabeu  Bez Ibrahimovica, a nawet Xaviego Barcelona zmiażdżyła Stuttgart 4-0 udowadniając, że na niższym biegu też może dotrzeć do finału na Santiago Bernabeu.   Życzenia Marcelo mogą się nie spełnić. Obrońca Realu powiedział, że lepiej, by 22 maja Barca do Madrytu nie przyjeżdżała. Nie w tym roku, kiedy decydujący mecz o tytuł najlepszej drużyny klubowej rozgrywany jest na Santiago Bernabeu. Brazylijczyk to chłopak szczery. Prawie tak jak legenda Barcy Bułgar Christo Stoiczkow, który pracuje jako trener aż w RPA, ale nawet z Afryki podzielił się swoją radością po porażce „Królewskich” z Lyonem.   Ale do rzeczy. Mecz ze Stuttgartem na Camp Nou miał być testem dla drużyny Pepa Guardioli. Może nie decydującym, ale ważnym. W 1/8 finału Champions League swoje marzenia zaprzepaściły Chelsea i Real, obrońca tytułu miał się „obronić” przed tym samym. Barca gra ostatnio słabiej, wolniej, bardziej przewidywalnie. Kłopoty mają napastnicy Henry i Ibrahimovic (wszedł dopiero przy 3:0), dlatego zwycięstwo nad Niemcami nie wydawało się oczywistością. Stało się nią dzięki geniuszowi Leo Messiego, który zdobył dwa gole, trzeciego wypracował. Lider z Argentyny sprawił, że drużyna poczuła się spokojniej, pewniej. Znowu broniła bardzo wysokim pressingiem, z którym rywal kompletnie nie dawał sobie rady. Dopóki Leo gra na takim poziomie, z Barceloną muszą się liczyć wszyscy. Jedną akcją, jednym strzałem potrafi postawić drużynę w uprzywilejowanej sytuacji. Tak jak dziś wieczorem. Barca, Manchester, Arsenal, Inter, a może także Lyon i Bayern - to teoretycznie najsilniejsze zespoły, które w Champions League zostały (losowanie ćwierćfinałów w piątek). Dwa pierwsze mają jednak w tej stawce największy potencjał i gdyby wszystko rozgrywało się na papierze, na Bernabeu mogłoby dojść do szybkiego rewanżu za Rzym 2009. 10 miesięcy temu świat żył pojedynkiem Messiego z Ronaldo, teraz elektryzowałoby go starcie Argentyńczyka z Rooneyem. Do tego jednak, jedni i drudzy muszą zdać jeszcze parę mniej spektakularnych egzaminów.  Wykop Facebook Blip Twitter Del.icio.us 