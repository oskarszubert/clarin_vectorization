Eto #8217;o, czy Villa? Dylemat Barcelony wtorek, 30 czerwiec 2009, 10:06 Eto #8217;o, czy Villa? Dylemat Barcelony  Czemu miała służyć opowieść Joana Laporty, że Manchester City chce zrobić z Samuela Eto’o najlepiej zarabiającego gracza świata? Barca chce sprzedać Kameruńczyka po to, by mieć pieniądze na transfer Davida Villi?   „Małolat” był lokomotywą tej hiszpańskiej „kolejki” - zabawy rodem z przedszkola przeniesionej do wielkiej piłki. Polewający dziennikarzy szampanem David Villa nie zdjął nawet marynarki od garnituru. Uraz mięśni pozbawił go szansy gry w finale z Niemcami, ale nie odebrał tytułu mistrza Europy i króla strzelców turnieju w Austrii i Szwajcarii. Za Villą biegli spoceni: Iker Casillas, Fernando Torres, Carlos Marchena, Sergio Ramos, Carles Puyol, potem Xavi, Senna, a na końcu zabłąkany Andres Iniesta z miną człowieka nieświadomego, co się dzieje. Takich scen jak na Euro 2008, nie było na zakończenie Pucharu Konfederacji. Hiszpania zajęła zaledwie trzecie miejsce, wymarzony finał z Brazylią przeszedł jej koło nosa, a sfrustrowany napastnik Valencii opowiadał, że jest na najtrudniejszym zawodowym zakręcie.   Właściwie wszystko było już jasne, przed czterema tygodniami Real uzgodnił z Valencią warunki transferu. Villa miał grać na Santiago Bernabeu za 37 mln euro, ale zakup Cristiano Ronaldo (94 mln) sprawił, iż działacze z Mestalla musieli zmienić zdanie. Oddając swoją gwiazdę za 35 proc wartości Portugalczyka wyszliby na głupców… Wtedy do gry o Villę wróciła Barcelona powodując cały ten galimatias, który tak ciąży samemu piłkarzowi. Władze Valencii ogłosiły, że przedstawią Villi ambitny plan, który skłoni go do pozostania na Mestalla, ale nikt nie wierzy, by klub zadłużony na przeszło pół miliarda euro, był w stanie zatrzymać takiego gracza. Po powrocie z RPA Villa pojechał odpoczywać w rodzinne strony. Przyszłość pozostawił w rękach agenta. Nie zostawili go jednak w spokoju fani Barcy. Jeden z nich włamał się na oficjalną stronę Villi prosząc go o to, by nie zwlekał z transferem do najlepszego klubu świata.   Jeszcze w RPA, stoper Gerard Pique ogłosił, że na miejscu Joana Laporty kupiłby Villę natychmiast. Prezes Barcy miał jednak ostatnio spore wydatki: po zdobyciu potrójnej korony musiał się zgodzić na podwyżki dla większości swoich graczy. Najgłośniejsza była sprawa bramkarza Valdesa, któremu pensja wzrosła dwukrotnie, a żądał nawet 9 mln euro rocznie! Dlatego mimo najlepszego sezonu w historii, nie stać Barcy na wydanie majątku na Villę. Czy aby sprowadzić „Małolata” Laporta musi sprzedać Samuela Eto’o?  W ostatnich dniach Laporta ogłosił, że Samuel dostał „stratosferyczną” ofertę z Manchesteru City, który postanowił uczynić z niego najlepiej opłacanego gracza świata. Musiałby więc zarabiać więcej niż Ibrahimovic w Interze (12 mln za sezon), a nawet Ronaldo w Realu Madryt (13 mln). Pieniądze z kwoty transferowej można by przeznaczyć na Villę. Nie będą one jednak wielkie (ok. 25 mln euro), bo za rok Eto’o kończy się kontrakt w Katalonii. A Kameruńczyk nie przedłuży go, jeśli nie dostanie podwyżki (zarabia 7,5 mln euro).   Eto’o bardzo się zdenerwował słowami Laporty, uważa, że ujawnianie oferty City było wobec niego nie fair. Chce zostać w Barcelonie, lub przejść do klubu, który poza wielką gażą gwarantuje mu najwyższy poziom sportowy. City do nich nie należy.  Piłkarz jest wkurzony na klub z Katalonii, któremu w pięć lat dał więcej niż jakikolwiek inny napastnik. Tej nocy Barca zaproponowała mu w końcu przedłużenie umowy o dwa lata, ale z tą samą pensją. Na dziś agent piłkarza zwołał konferencję prasową.   Najlepszy sezon w historii sprowadził na klub z Katalonii także trochę kłopotów. Kiedy dajesz podwyżki całej drużynie, a nie chcesz dać facetowi, który odmienił losy najważniejszego meczu sezonu, ten będzie się buntował nie tylko ze względów finansowych. Wiadomo jak ambicjonalnie podchodzi do wszystkiego Samuel Eto’o.  Od strony sportowej nie jestem pewien, czy Barcelona powinna toczyć tak ciężki bój o zamianę Eto’o na Villę. Rozumiem, że trzeba coś zmienić, coś odświeżyć, choćby po to, żeby koszulki lepiej się sprzedawały. Ale jeśli chodzi o gole, Kameruńczyk (bohater finału Ligi Mistrzów z Manchesterem) gwarantuje nie mniej niż Hiszpan.   Za Eto’o można wziąć 25 mln, a za Villę trzeba dać 50 lub 60 mln. Być może jednak marketingowo „El Guaje” w koszulce Barcelony wart jest tych 30 mln. Choć według słów Laporty, akurat tymi względami kieruje się przede wszystkim Real Madryt.  Wykop Facebook Blip Twitter Del.icio.us 