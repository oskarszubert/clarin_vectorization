Niegalaktyczny trener Realu Madryt wtorek, 02 czerwiec 2009, 08:33 Niegalaktyczny trener Realu Madryt  Florentino Perez nie zaczął nowych rządów w Madrycie od postawienia na czele Realu trenera galaktycznego. Manuel Pellegrini dokonał w Villarreal rzeczy niezwykłych, ale czy to wystarczy na Real?   Spytacie, kto jest w klubowej piłce trenerem galaktycznym? Mourinho, Benitez, Wenger…56-letni Chilijczyk do tej grupy się nie zalicza. W Villarrealu dokonał bardzo wiele, ale miał też przywilej pracy w klubie, w którym szczytem marzeń jest walka o miejsca dające start w Lidze Mistrzów.   Pellegrini pracował w maleńkim mieście, z rozsądnym prezesem, który jest w klubie panem Bogiem. Od dziś jego świat zmieni się o 180 stopni. Na razie wiadomo tyle, że Perez zapłaci Villarrealowi 4 mln euro odszkodowania, Pellegrini ma kontrakt na 2 lata.  W Hiszpanii marka Chilijczyka jest bardzo wysoka. W pierwszym sezonie z Villarreal wywalczył awans do Champions League i ćwiercfinał Pucharu UEFA. Drużynę zbudował na graczach latynoskich zorganizowanych wokół Juana Romana Riquelme. Nie była to jakaś misja niemożliwa, bo Riquelme, choć charakter ma trudny, jest piłkarskim geniuszem. Taki klub jak Villarreal mógł sobie pozwolić na uczynienie z niego imperatora, wokół którego wszystko na boisku się kręci.  Pellegrini z Riquelme otarli się o piłkarski raj. W najważniejszym momencie Argentyńczyk jednak pokpił sprawę. W 2006 roku, w Paryżu mogło dojść do hiszpańskiego finału Champions League. Z jednej strony Barcelona, z drugiej Villarreal, gdyby w 90. min rewanżu z Arsenalem Riquelme nie spudłował z karnego.   Zawiedziony straconą szansą Pellegrini zmienił koncepcję zespołu. Riquelme i cała latynoska kolonia znalazła się na marginesie. Szybko powstała nowa drużyna z Piresem, Nihatem, Cazorlą, Rossim zbudowana tym razem wokół defensywnego pomocnika Marcosa Senny. 12 miesięcy temu Villarreal świętował wicemistrzostwo kraju (wyprzedził Barcelonę), przed miesiącem w ćwierćfinale Champions League znów jednak przepadł z Arsenalem. Bezdyskusyjnie tym razem.  Pellegrini jest bardzo dobrym trenerem, ale znajduje się dziś w znacznie trudniejszej sytuacji niż Rafa Benitez wyjeżdżający z Walencji na podbój Premier League pieć lat temu. Valencia to jest wielki klub, Villarreal to przy nim – mimo wszystko – klubik prowincjonalny.  Pellegrini dostaje życiową szansę, by sprawdzić się na najwyższym poziomie. Real ma za sobą ciężkie czasy, ale tym bardziej jego ambicje sięgają wysoko. Presja, media, niecierpliwi kibice, w końcu poddany tym samym naciskom przełożony Perez - to są czynniki, z którymi Chilijczyk dotąd się nie zetknął.  W ankiecie „Marki” 67 proc fanów uważa, że to dobry wybór. Tak naprawdę jednak wszystko wciąż w rękach Pereza. Przekonanie do pracy w Madrycie takiego trenera jak Pellegrini nie jest spektakularnym sukcesem nowego prezesa. Wszyscy z zapartym tchem czekają na odpowiedź, kim Pellegrini będzie kierował. I tu już w Madrycie zażądają galaktycznych nazwisk.   PS. A propos trenerskiego losu, to Fenerbahce zwolniło Luisa Aragonesa, który doprowadził Hiszpanów do mistrzostwa Europy. W Turcji wytrwał zaledwie rok, a właściwie dla wszystkim poza nim ta wyprawa skazana była na porażkę od początku. Mam nadzieję, że chociaż zarobił jak chciał.   Wykop Facebook Blip Twitter Del.icio.us 