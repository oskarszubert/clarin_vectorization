Messi, Rooney, Ronaldo czwartek, 18 marzec 2010, 10:04 Messi, Rooney, Ronaldo  To miał być rok, w którym Cristiano Ronaldo odzyska tytuł najlepszego piłkarza świata. Tymczasem przegrywa bitwę już nie tylko z Leo Messim, ale i Wayne Rooneyem.   Spokojnie, jest jeszcze mundial w RPA, który w największym stopniu wpłynie na wyniki piłkarskich plebiscytów i rankingów. Bardzo łatwo wyobrazić sobie, że Argentyńczyk, Anglik i Portugalczyk obejrzą na koniec roku plecy kogoś czwartego. Może nim być nawet ktoś taki jak zagubiony w Madrycie Brazylijczyk Kaka, który zakładając kanarkową koszulkę zmienia się jak dr Jekyll w Mr Hyde’a.   Swoje szanse z Portugalią ma też Ronaldo. Na razie jednak z pompą zapowiadana na rok 2010 rekonkwista stanęła w martwym punkcie. Najdroższy piłkarz świata zdobył w tym sezonie więcej goli w Champions League niż Messi i Rooney, ale Realu Madryt nie ma już w rozgrywkach. Te siedem trafień, choćby dały mu nawet tytuł króla strzelców, będą właściwie bez znaczenia.   Tymczasem Messi i Rooney przystępują do walki na poważnie, dopiero teraz. Leo wbił wczoraj dwa gole Stuttgartowi, a zachwycony Pep Guardiola porównał jego rolę w Barcelonie do tej, którą pełnił w Chicago Bulls Michael Jordan. „Jest bezdyskusyjnie najlepszy, ale także dlatego, że inni mu pomagają. Tak gra tylko piłkarz szczęśliwy w swojej drużynie”. Trener Stuttgartu Michael Gross dodał, że nie jest przesadą zestawianie Messiego z samym Maradoną. „Zaczęliśmy mecz na Camp Nou bardzo dobrze, ale wtedy pojawił się Leo i nie było już mowy o jakiejkolwiek rywalizacji”.   Argentyńczyk zdobył dla Barcelony już 21 goli w Lidze Mistrzów. Wczoraj wyprzedził Luisa Enrique, zrównując się z Patrickiem Kluivertem, przed nim jest jeszcze Rivaldo z 25 trafieniami, którego 21-latek ma szansę doścignąć nawet w tym sezonie. Leo kompletnie przyćmił Zlatana Ibrahimovica, co musi być bardzo dotkliwe dla wielkiego ego Szweda. A przecież jest „tylko” skrzydłowym, a nie zawodowym łowcą bramek. Może grać jednak na wszystkich pozycjach, wczoraj niczym Xavi, z precyzją chirurga rozpoczął akcję na 2:0. Koledzy z Barcelony są pewni, że mają przywilej gry u boku najlepszego piłkarza świata.   We wszystkich rozgrywkach Messi trafił do siatki już 31 razy w 37 meczach mając w wielkich ligach Europy właściwie tylko jednego godnego rywala. Wayne Rooney nominalnie gra w środku ataku, a jednak pełni w Manchesterze rolę podobną do Messiego. Jest wszędzie, robi wszystko: rozgrywa, podaje i strzela. Tak jak Messi grał na niższym biegu w fazie grupowej Champions League, wtedy skuteczniejszy był od niego nawet Michael Owen, ale w 1/8 finału wbił Milanowi aż cztery gole.   Anglik pokonał w tym sezonie bramkarzy już 32 razy. Jego moc uwolniło odejście z Manchesteru Cristiano Ronaldo. W symboliczny sposób Rooney wciąż się z nim jednak ściga. Aż 42 bramki zdobył Portugalczyk dla United w sezonie 2007-2008 – jednym z najlepszych w historii klubu, w którym drużyna Fergusona wygrała mistrzostwo i Champions League, a Ronaldo nagrodzono Złotą Piłką. Trener United twierdzi, że 10 bramek jest jednak w zasięgu jego nowego Supermana. Portugalczyk w żaden sposób nie zagraża Anglikowi, chyba, że na mundialu w RPA dojdzie do rewanżu za ćwierćfinał MŚ w Niemczech. Na razie jednak największa przeszkoda na drodze Wayne’a, nazywa się Leo Messi. Gdyby tak 22 maja na Santiago Bernabeu doszło do powtorki finału z ubiegłego roku...  Wykop Facebook Blip Twitter Del.icio.us 