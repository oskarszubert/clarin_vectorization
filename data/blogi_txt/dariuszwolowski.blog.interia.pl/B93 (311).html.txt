Chelsea - Barcelona na żywo środa, 06 maj 2009, 16:21 Chelsea - Barcelona na żywo Postanowiłem, że dzisiejszy mecz skomentuję dla Was na żywo. Jeśli się Wam spodoba, to możemy tak robić częściej. Dla obu ekip może to być dzień historyczny. Barca jeszcze nigdy nie zdobyła portójnej korony. Mecz z Chelsea wydaje się najtrudniejszą przeszkodą na drodze do niej. Dla Klubu Abramowicza to też data historyczna. Rosjanin kupił Chelsea, by wygrać Champions League. Przed rokiem zabrakło 20 cm, gdyby piłka po strzale Terrego i odbiciu się od słupka wpadła do bramki, a nie poleciała za nią...  W dzisiejszej piłce decydują detale i milimetry. Czy w tym szlagierowym meczu też? Wczoraj Manchester w 10 minut popsuł nam zabawę w półfinale z Arsenalem. Liczymy, że los podaruje nam wszystkie emocje dzisiaj. Hurtem. 16,50. W restauracji Marco w Londynie spotkali się na obiedzie szefowie obu klubów. Delegacji Barcy dowodził prezes Joan Laporta, Chelsea reprezentował dyrektor generalny Peter Kenyon. Roman Abramowicz nie chodzi na te tradycyjne obiady. Ma się pojawić na Stamford Bridge. Tam, za trzy godziny przyjemnie i spokojnie nie będzie na pewno.  Tymczasem fani Barcy okupują Trafalgar Square. Pokojowo.  16,55. Laporta powiedział dziennikarzom oblegającym restaurację Marco, że mecz Barca - Manchester to byłby wymarzony finał Champions League. Wymarzony? Raczej nie dla Chelsea.   16,58. Nie mam nowych wieści o Henrym. Prawdopodonie nie zagra, ale ostateczej decyzji nie znam. Może ktoś z Was coś wie? Na razie w „Marce” wyczytałem tyle, że Marcelo wolałby, żeby dziś wygrała Chelsea. Kapitanowie Realu Raul i Casillas wkurzą się na Brazylijczyka. Oni chcieliby widzieć w finale Barcę. Mają tam wiecej kumpli niż wrogów. 17,45. Oczywiście wiecie o tym, że Cesc Fabregas ma iść do Realu Madryt. Już trzy lata temu Ramon Calderon obiecywał go fanom królewskich. Teraz znów pada jego nazwisko w otoczeniu Kaki i Cristiano Ronaldo - przy okazji kolejnych wyborów i powrotu Florentino Pereza. I ten właśnie Cesc powiedział, że bardzo dobrze się bawił w sobotę, gdy Barca wbijała Realowi sześć goli na Bernabeu. Dodał, że Guardiola był jego piłkarskim idolem, a teraz jest trenerskim. Jak na przyszłego gracza Realu odważne słowa. A co do meczu z Chelsea nie powiedział nic ciekawego. Że Barca wygra jeśli będzie wystrzegać się błędów w obronie, a w ataku Xavi, Iniesta i Messi będą szybko wymieniać piłkę. Acha, zapomniałem dodać, że Cesc wychowął się w La Masia, tak jak Puyol, Messi, Pique, Iniesta, Xavi, Krkic, Valdes i Busquets. 17,50. Kataloński dziennik „Sport” jest zdania, że Guardiola postawi dziś na środku obrony Martina Caceresa. Dotąd na niego nie stawiał, ale podobno mimo wszystko mu ufa, bo to obrońca szybki, skoczny i dobry w pojedynkach jeden na jednego. Trener Barcy ma inne opcje, pisałem już o nich (Abidal, lub Toure), ale wtedy dokonałby aż dwóch zmian w składzie, bo inny gracz (Silvinho lub Keita) musiałby ich zastąpić na nominalnych pozycjach. Guardiola chce ponoć dokonać jak najmniej zmian, by na Stamford zadziałały bez kłopotów wypracowane w tym sezonie automatyzmy.   18,45. „Barca musi awansować do finału, żeby Anglicy nie śmiali się z nas Hiszpanów - tak mecz Chelsea - Barcelona widzi trener Deportivo La Coruna Miguel Angiel Lotina. Zostały dwie godziny, potem 90 minut, może jeszcze pół godzinki, moze karne i zobaczymy. Ten się śmieje, kto się śmieje ostatni. 19,15. A więc Toure na środku obrony i bez Henrye'go. Składa Barcy na dziś wieczór: Valdés; Alves, Piqué, Touré, Abidal; Busquets, Xavi, Keita; Iniesta, Eto'o i Messi.   19,35. 66 proc fanów Barcy głosujących w ankiecie El Mundo Deportivo uważa, że drużyna Guardioli awansuje do finału. Czy to dużo, czy mało? Trudno ocenić. Żal mi trochę, że Katalończycy stracili Henry'ego, który z Realem zagrał z niezwykłą agresją. Ciekawe jak będą wyglądały pojedynki Toure z Drogbą. Jeśli Yaya powstrzyma rywala z Chelsea to już na pewno latem dostanie podwyżkę. Na razie pracuje za skromne 2 mln euro za sezon. 4 razy mniej niż Messi.  20.20. Klucz dla Barcy: zdobyć gola na Stamford, wtedy Chelsea będzie musiała wygrać. Klucz dla Chelsea: nie stracić bramki. Czy drużyna Guardioli może pokonać Cecha? Z 55 meczów rozegranych w tym sezonie nie zdobyła gola zaledwie w czterech! Z Wisłą w Krakowie 0:1, z Numancią (wyjazd) na rozpoczęcie sezonu 0:1, z Espanyolem w Pucharze Króla (0:0) i z Chelsea w półfinale Champions League (0:0). Porażka z Wisłą i remis z Espanyolem pozostały bez konsekwencji, bo Barca awansowała. Porażkę z Numancią też chyba można Katalończykom darować, bo są blisko mistrzostwa Hiszpanii. Czy bezbramkowy remis na Camp Nou przed ośmioma dniami też uda się przekuć w zwycięstwo? Bez dwóch zdań Chelsea to jednak zdecydowanie najsilniejszy rywal z wymienionych.   20,30. Przepraszam, że nie podałem składu Chelsea. Nadrabiam: Cech, Bosingwa, Alex, Terry, Ashley Cole; Ballack, Essien, Lampard, Malouda; Drogba i Anelka 20,35 Mecz za chwilę się zaczyna, ja już mam ciarki. Czy będzie wielka gra? Oby. Dla jednych i drugich porażka dziś to klęska. 20,40 Barca jeszcze nigdy nie zdobyła potrójnej korony. Teraz dzielą ją od tego zaledwie cztery mecze. Na drodze do wygrania Champions League stoją tylko Chelsea i Manchester, do triumfu w Pucharze Króla brakuje zwycięstwa w finale z Athletic Bilbao, a do mistrzostwa kraju mogą wystarczyć 3 pkt zdobyte z Villarrealem, zakładajac, że Real nie wygra w Walencji. Tyle, że dziś teoretycznie wszystkie te trofea klub z Katalonii może jeszcze stracić.  20,50. Złe wieści dla Barcy. 0:1 po strzale Essiena.   21,30. Przepraszam za milczenie. Przegrałem z techniką, tak jak Barca przegrywa z Chelsea. Najpierw zniknął obraz w telewizji, a gdy pojechałem do kolego okazało się, że internet nie ma tu zasięgu. Mecz na razie dość nudny. Barca ma piłkę porzez 70 proc czasu, ale nie zagraża Cechowi. Chelsea ma piłkę 30 proc czasu i wygrywa po strzale życia Essiena. Czyli wszystko jak najgorzej dla Katalończyków. Choć jeden gol moze to zmienić, tylko się na niego nie zanosi   21,40. Przerwa. Pierwsza połowa słaba. Niewiarygodny strzałEssiena i powtarza się sytuacja sprzed roku, kiedy Barca przegrała dwumecz z Manchesterem jedną bramką. Niestety teraz, będąc w o niebo, lub nawet o dwa nieba wyższej formie, drużyna z Katalonii gra tak samo. Posiadanie piłki z którego nie wynika choćby jedna sytuacja na bramkę. Różnica polega tylko na tym, że teraz Barcy zostało jeszcze 45 min nadziei. Jeśli w piatym meczu w sezonie nie trafi do siatki, nie będzie finału i potrójnej korony. Na razie Chelsea w finale.   22.20. Czekanie na cud, po czerwonej kartce dla Abidala.. Chelsena znacznie blizej 2:0.  Eto'o i Alves nie istnieją psując kazde zagranie. Xavi, Iniesta i Messi jacyś inni. Wygrywa drużyna lepsza. W Barcy tylko Valdes, Pique, Toure graja na swoim poziomie. Ale tu trzeba strzelac gole 22,30. Ostatnie pieć minut nadziei Barcy, ale już bez nadziei, Chelsea panuje nad sytuacją i jest o krok od wyjazdu do Rzymu. Barca bez celnego strzału!!!!  22.40 Cud, cud, cud. Futbol okrutny dla Chelsea. Dani Alves wreszcie dobrze zacentował, raz jedyny, Essien popełnił błąd, raz jedyny. Eto'o nie przyjąl piłki, jak zwykle, bo to był jego koszmarny mecz. A jednak Iniesta, facet z La Masia jak w filmie, ratuje drużynę, która po raz pierwszy nie zasłuzyła na zwycięstwo a wygrała. Dzięki jedynemu celnemu strzałowi w meczu. Żal Chelsea, niesamowity pech The Blues, którzy powinni dostac karnego za rękę Pique. 22.45. Barcelonę kocha się nie za jej zwycięstwa, ale mimo jej porażek. Tak było do dziś. Dziś to wszystko się zmienia, być może pierwszy raz w historii szczęście tak bardzo pomogło Katalończykom. Wygrali w dziesięciu, bo wyszła im jedna akcja, może nawet nie wyszła, bo Eto'o przyjąl pilkę jak polski piłkarz III-ligowy i gdyby Essien ją wybił CHelsea grałaby w finale. Ci, którzy spodziewali się awansu Katalończyków nawet nie śnili, że może się to stać w taki sposób. Jeszcze raz powtórzę: CHelsea była lepsza.  22.50. Tak, Bóg był dziś Katalonczykiem. Może Chelsea popełniła błąd, że nie zdobyła drugiej bramki. Ale mimo przebłysku geniuszu Iniesty dla mnie najlepszy w Barcy był Valdes.   22.55. Pisałem już o tym dlaczego Iniesta wylądował w La Masia, a nie w szkółce Realu Madryt. W Madrycie blisko internatu dla graczy Realu była agencja towarzyska i rodzice Andresa wygrali Barcelonę. Trzebaby odszukac tę agencję i w okolicach La Masia postawić jej pomnik.   A tak poważnie to Chelsea jest chyba najbardziej pechową drużyną w Champions League. Regularnie w półfinale, przed rokiem nawet w finale i zawsze szczeście się od niej odwraca. Jeśli nawet Abramowicz sporo w życiu nagrzeszył, jeśli nie żal mi Ballacka to Lamparda i Terry'ego bardzo. Oni zasłużyli na finał w tym roku. Czy starczy im jeszcze sił, by w przyszlym roku zmierzyć się ze swoim fatalnym przeznaczeniem?  23.00. Zerknąłem do hiszpańskiej prasy, też piszą o cudzie. Barca zagrała jeden z najgorszych meczów w sezonie, a odniosła chyba największy sukces, bez Puyola, Marqueza i Henry'ego.  Z Alvesem, który raz prosto kopnął piłkę, z Eto'o w kompromitującej formie i bez ambicji (gdzie on był 90 minut?). Messi nic wielkiego nie zdziałał, Xavi i Iniesta przeciętni i tylko blok defensywny toczył heroiczny bój z rywalem. Gdyby Drogba wykorzystał trzy sytuacje sam na sam z bramkarzem (w dwóch meczach). Ale Valdes zawsze był górą. Nigdy nie wiadomo więc kto jest najsłabszy w drużynie. Poza tym, że od jakiegoś czasu jest nim niestety Abidal.  23.10. Jesteście bohaterami - napisał barceloński „Sport”. Nie wszyscy w takim samym stopniu. Jest finał w Rzymie jaki chcieli kibice, nie będzie on wewnętrzną sprawą Anglików, choć brakowało do tego kilkudziesięciu sekund. Barca zachowała szansę na potrójną koronę i najlepszy sezon w historii. Choć dziś z pomocą boską. 23.20. Gratulacje dla Barcy, choć wszyscy, którzy oskarżali Chelsea po pierwszym meczu o antyfutbol powinni teraz zamilknąć. Zwłaszcza Samuel Eto'o - dziś ocena zero. Barca pokazała mnóstwo charakteru, ale też dostała wielką lekcję - nie jest drużyną z innego świata, a Messiego można zatrzymać.  Kto wygra finał za trzy tygodnie? Gdyby oceniać na podstawie półfinałów to jednak Manchester. Wynik jest jednak nie do przewidzenia.  23.25. W swojej historii Barcelona przegrała wiele meczów w których zasłużyła na zwycięstwo, dziś wygrała spotkanie (bo ten remis jest zwycięski) w którym na sukces zasłużyła Chelsea.  23,35. Oczywiście Barca zasłużyła na hołd za charakter, ale przez 90 minut nie oddała celnego strzału. Alves kopał się w czoło, Eto'o nie zauważyłem. Chelsea miała kilka znakomitych okazji, ale poniosła karę za to, że drugiej bramki nie zdobyła. Barca ma w składzie kilku graczy genialnych i bardzo trudno, by wszyscy na raz zawiedli od początku do końca. Dlatego koniec mógł być tak szczęśliwy dla Katalończyków, którzy nawet grając w dziesięciu (choć chyba niezasłużenie) parli do przodu. Na wyrównanie się jednak nie zanosiło. Gol Iniesty, to był raczej przebłysk niż logiczna konsekwencja przewagi Barcelony. Teraz to nie ma znaczenia, jeśli w finale drużyna Guardioli zagra znów wielki mecz, wszyscy o dzisiejszych mękach zapomną.   23.45. Jeszcze raz dziękuję za komentarze. Barca pokonała Chelsea, a mnie prawie pokonała technika. Gdyby nie te kłopoty może moje wpisy byłyby mniej emocjonalne. Ale w końcu mecz - choć nie był wielki - wywołał gigantyczne emocje. To co się stało w 92. min nie pasowało mi do logiki tego meczu. Wydawało mi się, że strzał Essiena a la Zidane z finału w 2002, rozstrzygnie wszystko. To samo, zdaje się, wydawało się graczom Hiddinka.  Holendra bardzo rzadko opuszcza szczęście. Hiszpanie przypominali nawet półfinał Pucharu Europy z 1988 roku, kiedy PSV z Hiddinkiem wyeliminował Real Beenhakkera z Butragueno, Michelem i Hugo Sanchezem oddając w dmumeczu zaledwie jeden strzał. Może bilans szczęść i nieszczęść musiał wyjść na zero?    Wykop Facebook Blip Twitter Del.icio.us 