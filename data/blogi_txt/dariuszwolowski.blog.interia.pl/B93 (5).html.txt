Kiedy strzela Khedira... środa, 19 październik 2011, 12:53 Kiedy strzela Khedira...  15 goli zdobyli w czterech ostatnich meczach piłkarze Realu Madryt, a Cristiano Ronaldo w tym czasie zaledwie jednego. Tyle samo, co Sami Khedira.   Kiedy z krwawiącym okiem po zderzeniu z Pepe Niemiec schodził do szatni, 85 tys ludzi na Santiago Bernabeu wstało z miejsc. Na ich oczach dokonała się rehabilitacja pomocnika, który według słów Jose Mourinho odpowiadał za jedyną porażkę Realu w tym sezonie. Przed miesiącem Khedira opuszczał boisko jak zbity pies po czerwonej kartce w ligowym meczu z Levante, wczoraj w pojedynku z Lyonem mógł czuć się jak bohater. W drugim sezonie gry zdobył swojego pierwszego gola dla królewskiej drużyny.    A jeśli strzela nawet Khedira, to znaczy, że w Madrycie sprawy mają się jak najlepiej. Real pobił 4-0 Lyon, który jeszcze pół roku temu był jego prześladowcą. Po zaledwie trzech kolejkach Champions League „Królewscy” mają aż pięć punktów przewagi nad Francuzami i Ajaksem. Drużyna gra, jak jeszcze nigdy pod wodzą Jose Mourinho. Wczoraj była przy piłce przez 63 proc czasu, zaliczając aż 631 celnych podań. Xabi Alonso wyszedł z szatni podskakując z radości. Dotąd zespół słynął z błyskawicznych kontr, którymi niszczył rywali, teraz zaczyna grać kombinacyjnie.   Najdoskonalszą miarą zamian, jakie dokonują się w Realu jest to, co dzieje się z Cristiano Ronaldo. Nie zdobył ani jednego z ostatnich 14 goli drużyny, zaliczając w tym czasie pięć błyskotliwych asyst. Fani z Bernabeu nie muszą już oglądać zdesperowanego faceta oddającego strzały rozpaczy z 40 metrów, widzą dojrzałego gracza mającego świadomość klasy swoich partnerów. Bramki dla Realu zdobywają teraz wszyscy, w tym sezonie na liście strzelców widnieje już 12 nazwisk. „Taki Ronaldo bardzo mi się podoba. Solidarny i inteligentny” – słowa Jose Mourinho są najbardziej wyszukanym komplementem, jakim mógł obdarować swojego ulubieńca. Do feralnego meczu z Levante, a potem jeszcze remisu z Racingiem w Santander hiszpańska prasa żywiła się pogłoskami o podziale w zespole. Z jednej strony portugalscy gracze, których agentem jest Jorge Mendes, z drugiej ignorowana przez Mourinho reszta. Rozmowy były ponoć ostre, ale tego drużynie było trzeba. Wczorajsza rehabilitacja Khediry symbolizuje w najlepszym stopniu powrót jedności.   Najważniejszym wspólnym celem jest oczywiście doścignięcie Barcelony. Dzisiejszy mecz z Viktorią Pilzno był jeszcze jedną okazją dla Leo Messiego, by powtórzyć, iż jego rywalizacja z Ronaldo żyje wyłącznie w głowach dziennikarzy. Argentyńczyk zapewnia, że ani nie śledzi tego, co robi Portugalczyk, ani się z nim nie porównuje. Gra dla siebie i drużyny.   Barcelona mierzy się dziś z „Kopciuszkiem” z miasta piwa i skody. Dla władz Pilzna wizyta ich drużyny w Katalonii jest znakomitą okazją do promocji. Tak jak do Mediolanu, tak i do Barcelony burmistrz przywiózł piwo w prezencie dla sławnych rywali. Ma się czym pochwalić. Sponsor zespołu wydał limitowaną serię upamiętniającą stulecie klubu i ostatni tytuł mistrzowski. Jakie są plany najlepszej czeskiej drużyny na dzisiejszy wieczór? Chce grać odważnie, bo taki jest jej styl, którym się szczyci. To zapowiada sporo goli, zwłaszcza, że Pep Guardiola ma wystawić najmocniejszy skład, podkreślając, iż o lekceważeniu Czechów nie może być mowy. Daniel Kolar nie chce koszulki Messiego. „O tym marzą wszyscy, mnie wystarczy koszulka Davida Villi” – powiedział.  Wcześniej przez 90 minut ma zamiar napsuć krwi Katalończykom. Czy jest to realne? Barcelona musi wygrać oba mecze z Czechami, by w 5. kolejce, na San Siro stoczyć z Milanem bój o pierwsze miejsce w grupie.  Wykop Facebook Blip Twitter Del.icio.us 