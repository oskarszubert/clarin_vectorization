Ponad Realem i Barceloną niedziela, 21 czerwiec 2009, 11:10 Ponad Realem i Barceloną Zapyziała, wyśmiewana, niechciana - reprezentacja Hiszpanii była brzydkim kaczątkiem, które przez 12 miesięcy zmieniło się w łabędzia   Faza grupowa Pucharu Konfederacji posłużyła Hiszpanom do bicia rekordów. 15 kolejnych zwycięstw nie odniosła jeszcze żadna drużyna, ani Złota Jedenastka Węgier, ani Brazylia z Pele i Garrinchą. Triumfem nad RPA „La Roja” wyrównała też osiągnięcie Brazylii z lat 1993-96 (35 meczów bez porażki). Wiadomo jednak było od dawna, że dla Hiszpanów turniej zaczyna się dopiero w środę – półfinałowym starciem z „Canarinhos”, Italią, bądź Egiptem. Najbardziej romantycznie byłoby zmierzyć się z pierwszymi - świat czeka na konfrontację drużyn symbolizujących to, co w piłce najlepsze. Ale ciekawa byłaby też gra z Italią, to mistrzowie świata byli ostatnim zespołem, którego Hiszpanom nie udało się pokonać (0:0 na Euro 2008 i awans po karnych). Drużyna Marcelo Lippiego, ze swoim wyrachowaniem i efektywnością, byłby chyba dla Hiszpanów testem najtrudniejszym.    Vicente del Bosque musi się czuć dziwnie. Kiedy po ubiegłorocznych finałach mistrzostw Europy obejmował drużynę obawy były większe niż oczekiwania. Jego gracze mieli za sobą życiowy sukces, niewiele więcej było już do wygrania, zwłaszcza dla nacji, która przez lata osiągnęła mistrzostwo w zaprzepaszczaniem swoich szans. Efektem gigantycznego sukcesu mogło być totalne rozprężenie, nie mam pojęcia jak trenerowi i piłkarzom udało się tego uniknąć. Del Bosque ciągle podkreśla, że to, co jest, to efekt tego, co było - czyli wychwala zasługi Aragonesa oceniając, że on sam nie osiągnął jeszcze nic. Nic nie osiągnął trener, który w 12 miesięcy pracy nie poznał nawet smaku remisu? Nic, bo celem del Bosque muszą być przyszłoroczne mistrzostwa świata. Serii, rekordów, pięknej gry nikt nie zechce pamiętać.   Wizytówką hiszpańskiej piłki były kluby, reprezentacja dawała tylko powody do łez i frustracji. Nie mogąc pojąć własnych problemów wielu Hiszpanów uważało, że zmagania drużyn narodowych to taki futbolowy atawizm, który z wolna doszczętnie straci znaczenie. Skazywali drużynę na grę w miasteczkach, rzadko dając jej szansę stąpania po uświęconej murawie Mestalla, czy Santiago Bernabeu. Sukces odmienił jednak wszystko.  Rywalizacja Barcelony, Valencii i Realu dzieli kraj na mniejsze części, drużyna narodowa scala go w jeden organizm. Dziś w Hiszpanii o drużynie del Bosque pisze się jak o najdroższym skarbie. Ani Barca ze swoją potrójną koroną, ani Real sprowadzający do Madrytu Kakę i Ronaldo nie są w stanie sprawić, by mecz kadry stał się sprawą drugorzędną. Kluby są podziwiane, reprezentacja kochana - taka jest podstawowa różnica.    Rzecz jasna Hiszpanom w ogóle nie przeszkadza fakt, że połowa kadrowiczów w meczu z RPA to gracze Premier League. To chyba jedyny moment, w którym nie czują się rywalami, ale dłużnikami Anglików: z Torresa i Fabregasa tamtejsza liga zrobiła światowe gwiazdy, z Riery, Arbeloy, Reiny, a nawet Pique, który wrócił do Barcy z Manchesteru, piłkarzy świadomych swojej wartości. Hiszpanie nie tkwią zamknięci w bańce mydlanej, ale są postaciami wybitnymi w dwóch najlepszych ligach świata. Symbolem Realu jest Hiszpan Casillas, symbolami Barcy Xavi, Iniesta, Puyol, nawet Messi tego nie zmieni.  I co najważniejsze - pewność zdobytą w klubach i radość czerpaną z Euro 2008 widać zawsze wtedy, gdy gracze del Bosque zjeżdżają z różnych stron świata, by wyjść na boisko razem. Komu chciałoby się grać po ciężkim sezonie w jakimś tam Pucharze Konfederacji? Hiszpanom się chce. Meczu z gospodarzami nie trzeba było nawet wygrać. Wykop Facebook Blip Twitter Del.icio.us 