Nie ma niemieckiej Barcelony czwartek, 20 październik 2011, 11:46 Nie ma niemieckiej Barcelony  Borussia Dortmund zachowała już tylko iluzoryczne szanse na odegranie jakiejś roli w tej edycji Ligi Mistrzów. Najmniejszy zawód sprawia Robert Lewandowski.   67. minuta meczu z Olypiakosem powinna być przełomowa dla Kuby Błaszczykowskiego. Szukający swojej szansy na oderwanie się od ławki rezerwowych kapitan reprezentacji Polski zmienił snującego się po boisku Shinji Kagawę i od razu dostał prezent od losu. Długie podanie na wolne pole zdezorientowało obrońców myślących o zostawieniu Polaka na spalonym. Skrzydłowy Borussii sam był jednak tak zaskoczony, że zamiast wyrównać stan meczu na 2-2, w panice kopnął piłkę obok bramki. Zupełnie inna wersja „Kuby” niż w biało-czerwonym stroju, kiedy decyduje o losach zespołu.   W takich akcjach, jak ta z 67. min rozstrzygają się zwykle losy nie tylko pojedynczych graczy, ale też drużyn i celów, które przed nimi stoją. Błaszczykowski zawalił w kluczowej chwili, i całą bieganiną przez pozostałe 23 minuty nie był w stanie tego odrobić. Borussia przegrała drugi z kolei mecz i na półmetku walki o 1/8 finału ma zaledwie jeden punkt będąc na ostatnim miejscu w grupie, w której liderem jest Arsenal przeżywający najgłębszy kryzys w erze Arsene’a Wengera.   Zanosi się wręcz na kompromitację drużyny typowanej na rewelację tej edycji Champions League. Borussia gra zdecydowanie najsłabiej z wszystkich drużyn niemieckich, o poziom Bayernu w ogóle się nie ociera, ale nawet Bayer osiąga od niej zdecydowanie więcej. Klasyczny, niemiecki styl drużyny z Leverkusen zamęcza rywali, podczas gdy zespół Juergena Kloppa zatracił większość swoich atutów.   W ubiegłym sezonie podziwialiśmy ciekawą mieszankę hiszpańskiego, kombinacyjnego futbolu z niemiecką dyscypliną. Tak grała Borussia, co dało jej tytuł mistrza Niemiec, wystarczyło do fantastycznego zwycięstwa 3-1 w Monachium na Allianz Arena kilka dni po tym jak Bayern w 1/8 finału Champions League pokonał Inter na San Siro. Klopp wykreował drużynę, a ta indywidualności: młodych, świetnych piłkarzy w każdej formacji takich jak Lucas Barrios, Shinji Kagawa, ale przede wszystkim Mario Goetze, Mats Hummels, Marcel Schmelzer, czy Kevin Grosskreutz powoływani do reprezentacji Niemiec.    Dziś nikt z nich nie gra na swoim poziomie. Niedawny debiutant w drużynie Joachima Loewa Ilkay Gundogan kompletnie nie radzi sobie z zastąpieniem Nuri Sahina, Kagawa człapie, kryzys formy ma nawet Goetze kreowany na największego niemieckiego geniusza. Zamiast uporządkowanej, kombinacyjnej gry i wysokiego pressingu dominuje chaos, bieganina i niepewność przy każdym kopnięciu piłki. Tak jak u rezerwowego Błaszczykowskiego w 67. min spotkania w Pireusie.   Słabiutko spisuje się kierowana przez Hummelsa defensywa, nawet objawienie poprzedniego sezonu Bundesligi Łukasz Piszczek gra z zaciągniętym hamulcem. W tej sytuacji odpowiedzialność za zespół bierze na siebie Robert Lewandowski, który jeszcze niedawno musiał drżeć o miejsce w podstawowej jedenastce.   Borussia nie przypomina już orkiestry symfonicznej, a Klopp charyzmatycznego dyrygenta. Na półmetku fazy grupowej mistrz Niemiec znalazł się w sytuacji krytycznej, nie mogąc nawet marzyć o pozycji, jaką wypracował sobie niedawny rywal Wisły Kraków APOEL Nikozja. Skromniutka drużyna z Cypru jest rewelacją Champions League, umiała nie tylko pobić Zenit Sankt Petersburg, ale też zdobyć punkty w wyjazdowych meczach z ćwierćfinalistą poprzedniej edycji (Szachtar) i triumfatorem Ligi Europejskiej (FC Porto).   W rundzie rewanżowej zespołowi Lewandowskiego, Piszczka i Błaszczykowskiego nie wystarczą już nawet dwa zwycięstwa na Signal Iduna Park. By marzyć o wyjściu z grupy Borussia będzie musiała wygrać także na The Emirates w Londynie. Czy to jednak w ogóle realne, jeśli tak bezdyskusyjnie przegrywa się w Pireusie? Jak na razie dortmundzki slogan o „niemieckiej Barcelonie” Europa zupełnie zapomniała.  Wykop Facebook Blip Twitter Del.icio.us 