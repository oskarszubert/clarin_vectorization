Kto lepszy Manchester czy Barcelona? poniedziałek, 25 maj 2009, 12:06 Kto lepszy Manchester czy Barcelona?  W defensywie przewagę ma Manchester, choć jej podpora Rio Ferdinad jest niewiadomą. W przodzie przewagę ma Barca, choć niewiadomymi są Henry i Iniesta. Czy to będzie tak wielki mecz, na jaki szykuje się piłkarski świat? Jeszcze 48 godzin…   Nie mogę przypomnieć sobie spotkania klubowych drużyn, które mogłoby przyćmić nawet finał mistrzostw świata. Barca i Manchester mają tę szansę. Choć każdy z nas czuje, że za rok dwie najpiękniej grające drużyny znów mogłyby się spotkać w finale LM, to jednak fakty są bezdyskusyjne: na ten rzymski mecz czekaliśmy wieczność.   Padną z pewnością rekordy oglądalności, ale nikt nie jest w stanie przewidzieć, czy herosi futbolu Messi, Ronaldo, Iniesta, Rooney, Xavi, Giggs, Henry, Ferdinand, Puyol i Vidic będą w stanie zadowolić rozgrzane do czerwoności kibicowanie głowy. My chcemy, żeby było pięknie, oni chcą, żeby było zwycięsko. 12 miesięcy temu, w półfinale zafundowali spektakl mizerny, bez dramaturgii, rozstrzygnięty jedynym golem Scholesa po nieprzystającym do poziomu kiksie Zambrotty. Dajemy im jednak kolejną szansę. Zwłaszcza, że Manchester nabrał manier mistrzowskich, a Barca to dziś zupełnie inna drużyna. BRAMKARZE.  Valdes kontra Van der Sar. 1:0 dla Manchesteru Gracze dwóch różnych generacji. Obaj wygrali już Ligę Mistrzów, Holender w 1995 roku z Ajaksem mając 25 lat, Valdes z Barceloną trzy lata temu w Paryżu był nawet o rok młodszy. Van der Sar jest geniuszem efektywności: nie rzuca się w oczy, nie ma sobie nic z gwiazdora, dlatego gdy osiem lat temu odchodził z Juventusu wydawało się, że Fulham to będzie dla niego tylko spokojna emerytura. Na szczęście Aleks Ferguson, sam przecież nie młodzieniaszek, postanowił zainwestować w 35-letniego gościa. I van der Sar dobijając bez stresu do czterdziestki jest wciąż jednym z najlepszych na świecie. Finał może zawalić Valdes, ale Holender zagra na swoim poziomie. Dla niego takie emocje to rzecz naturalna. Van der Sarowi bliżej do doskonałości niż do końca kariery, Tomasz Kuszczak nadaremnie czeka na jego starość.   Za Valdesem długo ciągnęła się niesprawiedliwa opinia, że nie jest graczem na miarę Barcelony. Że gdyby nie wychował się w La Masia, grałby w  Valladolid. W tym sezonie dojrzewający bramkarz kilka razy ratował drużynę w kluczowych meczach, a w półfinale z Chelsea był bohaterem większym niż Messi i Eto’o. Ale wciąż miewa słabe momenty.   OBRONA  Puyol, Pique, Toure, Sylvinho kontra Evra, Vidic, Ferdinad, O’Shea. Czyli 2:0 dla Manchesteru   Przed meczem roku defensywa Barcy uległa rozpadowi. Najbardziej żal kupionego za 35 mln euro Alvesa, który ma gigantyczny wpływ na grę drużyny, nie tyle w obronie, co w ataku. Puyol położy na szali swoje katalońskie serce, ale dośrodkowań i strzałów w stylu Brazylijczyka oczekiwać po nim nie można. Toure to jeden z najlepszych graczy Barcy, ale nie zagra na swojej pozycji. Na pewno straci na tym pomoc, ale czy zyska obrona? Pique gra przeciw byłym kolegom i będzie miał szansę pokazać czy rzeczywiście w 12 miesięcy zrobił tak wielki krok naprzód. Sylvinho ma raczej nie przeszkadzać. Guardiola chciał, by Abidala zastąpił Keita, który jednak odpowiedział trenerowi, że woli siedzieć na ławce, niż miałby biegać na lewej obronie.  Ferdinand wraca do gry po kontuzji. Razem z Vidicem tworzą parę stoperów uchodzącą za nr 1 w klubowej piłce. Nie byłoby dla Barcy lepszej wiadomości, gdyby Ferguson musiał wystawić surowego Evansa. Evra ma zatrzymać Messiego i biorąc pod uwagę siłę, szybkość i serce do gry nie stoi na straconej pozycji. O’Shea? Pamiętacie, kto zdobył zwycięskiego gola na Old Trafford w półfinale z Arsenalem? To zbyt uniwersalny i doświadczony piłkarz, by miał sobie nie poradzić. Chyba, że Henry zagra jak w Arsenalu.    POMOC  Xavi, Iniesta, Busquets (Keita) kontra Park, Anderson, Carrick, Giggs. Przewaga Barcelony, czyli 2:1 dla Manchesteru.   Liczebna przewaga graczy United, ale jakościowa wychowanków La Masia. Nie wiadomo jak zagra po kontuzji Iniesta, ale razem z Xavim tworzą oni centrum zarządzania katalońską drużyną. Jej styl definiują i rozumieją najlepiej, nie wiadomo tylko czy Busquets to wystarczające zabezpieczenie za ich plecami. W Manchesterze Carrick, Anderson i Park mają być płucami, Giggs mózgiem drugiej linii. Potrafią długo trzymać piłkę, choć jednak nie tak długo jak Barcelona. Będą mieli jednak przewagę fizyczną, z którą Busquets raczej sobie rady nie da. Jeśli przegrają bój z Xavim i Iniestą Katalończycy będą blisko zwycięstwa.   ATAK  Henry, Eto’o i Messi kontra Rooney i Ronaldo. Przewaga Barcelony, czyli 2:2   Tych pięciu piłkarzy jest dumą Katalonii i Manchesteru. Trójka z Barcelony zdobyła  w lidze 71 goli i miała 12 asyst. Henry, mistrz świata i Europy nie wygrał jeszcze tylko Champions League, trzy lata temu najcenniejsze klubowe trofeum odebrała mu Barcelona. Wraca po kontuzji, nie wiadomo, z jakimi siłami. Zdobył w lidze najmniej goli z tej trójki (19), ale miał najwięcej asyst (6). Messi (23 bramki, 5 asyst w lidze) ma być gwiazdą nr 1, ale gdyby nie był, ma za czuje plecy się schować. Eto’o (29 goli, 1 asysta) musi jednak odnaleźć zagubioną skuteczność. Obiecuje, że w środę jest gotowy przebiec 80 km, gdyby było trzeba.  Ronaldo i Rooney to największe gwiazdy Fergusona: pierwszy daje drużynie błysk i nieprzewidywalność, drugi ambicję, pracę i odpowiedzialność. Niech uważają pomocnicy, a nawet napastnicy Barcy. Bez hucznych obiecanek Anglik będzie biegał w Rzymie więcej niż Eto’o.  REZERWOWI Tevez, Berbatow i Scholes kontra Keita, Krkic i Hleb. 3:2 dla Manchesteru.   Gdyby o losach finału rozstrzygać miała ławka rezerwowych Barca stałaby chyba na pozycji straconej. Keita błyszczy incydentalnie, Krkica Guardiola traktuje jak genialnego juniora, Hleb to jedno z większych rozczarowań transferowego lata. Najlepszy drybler Premier League (w Arsenalu), nie odnalazł się w Primera Division.   Tevez wnosi do gry gole i wielkie serce, Berbatow na pewno nie jest tym, kim miał być, gdy Ferguson wydawał na niego 38 mln euro, ale to napastnik o niezwykłym potencjale. Scholes schodzi ze sceny, ale przy otwartej kurtynie.   TRENERZY  Guardiola kontra Ferguson   W swoim pierwszym roku na ławce trenerskiej Guardiola dokonał cudu. Pozbierał, zmotywował i ustawił grupę zagubionych wielkich piłkarzy. Autorytetu nie musiał budować latami, bo jak mu się na trening po finale Pucharu Króla spóźniło kilka gwiazd urakał je grzywną, a ci grzecznie przeprosili za wykroczenie. Pep jest trenerem przewidywalnym, Barcelona zawsze gra jak Barcelona, trener nie namawia piłkarzy, by robili cokolwiek wbrew naturze swojej i zespołu.  Ferguson zaczął pracę z Manchesterem, gdy Guardiola miał 15 lat. Pierwszy raz wygrał z nim Ligę Mistrzów po 13 latach harówki. Kolejne sezony pełne były niepowodzeń w LM.więc Ferguson wymyślił, że Manchester będzie wierny swojemu tradycyjnemu stylowi tylko na Old Trafford. Nie wstydził się gry ostrożnej na wyjazdach, co dało mu dwa kolejne finały LM. Od 19 lat, czyli od czasów Milanu Sacchiego (triumf w 1989 i 90) nikt nie obronił Pucharu Europy,  W Champions League Manchester ma szansę dokonać tego jako pierwszy. Już tylko Barca może na to nie pozwolić.    Barcelona zagra w finale Pucharu Europy szósty raz, Manchester zaledwie czwarty. Tyle, że drużyna z Old Trafford nie zna porażki na takim poziomie, a Barca częściej w finałach przegrywała (trzy razy z Benfiką, Steauą i Milanem). Dla większości z wymienionych piłkarzy te 90, lub 120 minut w Rzymie to sprawa życiowa. Jeśli górę nad stresem wezmą ich umiejętności ani fani Barcy, ani MU nie powinni czuć się przegrani do końca.   Wykop Facebook Blip Twitter Del.icio.us 