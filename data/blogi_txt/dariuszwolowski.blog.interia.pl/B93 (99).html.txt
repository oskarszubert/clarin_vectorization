Drugie szanse Iniesty, Casillas bohaterem poniedziałek, 12 lipiec 2010, 00:15 Drugie szanse Iniesty, Casillas bohaterem  Ani Xavi, ani Sneijder, ani nawet strzelec gola na wagę tytułu mistrza świata Andres Iniesta - to Iker Casillas był najlepszym graczem finału w RPA. Bramkarz Realu Madryt utrzymał Hiszpanię w grze o złoto broniąc dwie sytuacje sam na sam z Arjenem Robbenem.   Moment, gdy rezerwowy Victor Valdes gratulował Casillasowi był symboliczny. Bramkarz Barcelony nie mógł powstrzymać wzruszenia i uznania dla gry kolegi z Realu. Nie było miejsca na zawiść, rywalizację, ten dzień i postawa Ikera zasługiwały na najwyższy szacunek. Golkiper Realu obronił dla Hiszpanii tytuł mistrza świata, a potem mógł płakać, jak człowiek spełniony.   Gracze Vicente del Bosque zdobyli mistrzostwo świata wygrywajac w fazie pucharowej cztery razy po 1:0. Z Portugalią, Paragwajem, Niemcami i Holendrami. Casillas nie puścił gola w RPA przez 433 minuty - zawdzięcza to niewiarygodnej grze obronnej kolegów, ale także sobie. To ostateczny impuls, by świątynia Ikera na Santiago Bernabeu w końcu jednak powstała. Bez tak dobrej gry w tyłach „La Roja” tytułu by nie zdobyła. Gole strzelali dla niej w RPA zaledwie trzej gracze: Villa, Iniesta i Puyol - wszyscy już dziś z FC Barcelona.   Jak wielką satysfakcję czują Hiszpanie? Dwa lata po wygraniu mistrzostwa Europy, zdobyli tytuł mistrza świata. Wcześniej udało się to tylko Niemcom (1972-74). Trudno porównywać oba dokonania, skoro „La Roja” wcześniej nie przywiozła z mundialu nawet brązowego medalu. Hiszpanie pokonali wszelkie bariery, cokolwiek się stanie w przyszłości, to pokolenie piłkarzy zostanie punktem odniesienia. Raul Gonzalez mógł tylko powiedzieć, że by zrozumieć to, co się stało, trzeba być Hiszpanem.    Były takie momenty finału, gdy Holendrzy dominowali. I to zdecydowanie. Arjen Robben został wtedy dwa razy zatrzymany przez Casillasa. Hiszpanie także zmarnowali swoje szanse – najlepszą Andres Iniesta. W dogrywce los dał graczowi Barcelony jeszcze jedną szansę, po zagraniu rezerwowego Cesca Fabregasa. Tak padł najważniejszy gol w historii piłki hiszpańskiej. Iniesta dedykował go zmarłemu tragicznie Daniemu Jarque z Espanyolu.   Czy zdobywając złotą bramkę na Stamford Bridge w 93. min rewanżowego meczu z Chelsea w półfinale Ligi Mistrzów (sezon 2008-2009) Iniesta mógł przypuszczać, że strzeli w życiu jeszcze znacznie ważniejszego gola? Czy po sezonie z sześcioma trofeami z Barceloną mógł liczyć, że nadejdzie jeszcze lepszy? Zwłaszcza po niedawnej porażce w półfinale Champions League z Interem. Jak widać piłkarz powinien wierzyć w drugą szansę. „Są takie sny, które się spełniają” – pisze hiszpańska prasa.   Holendrzy przegrali trzeci finał mistrzostw świata – pozostając jedyną wielką piłkarską nacją, która nie ma tego najważniejszego tytułu. Hiszpanie zdobyli go za pierwszym razem – w tej grze trzeba mieć trochę szczęścia i bardzo dużo klasy. Co mógł powiedzieć Vicente del Bosque? Że przyszło mu pracować z nadzwyczajnym pokoleniem graczy. Ono sprawia, że reprezentacja Hiszpanii przestaje być traktowana z przymróżeniem oka.   Wykop Facebook Blip Twitter Del.icio.us 