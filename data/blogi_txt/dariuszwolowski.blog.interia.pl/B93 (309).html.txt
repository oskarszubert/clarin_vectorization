Iniesta grał w Rzymie kontuzjowany piątek, 29 maj 2009, 09:14 Iniesta grał w Rzymie kontuzjowany Czy Barca pobiła Manchester, bo miała Iniestę? Tak stwierdził Wayne Rooney uznając gracza z Katalonii za najlepszego na świecie na swojej pozycji. Rzeczywiście asysta przy golu Eto’o była genialna, co nie odbiera Kameruńczykowi chwały. On też dokonał rzeczy niezwykłej z Vidicem i van der Sarem.   Jak donosi hiszpańskie ”El Mundo Deportivo”, Andres nie grał w finale wyleczony, grał z kontuzją, która mu się w drugiej połowie odnowiła.   Ostatnie dni od meczu z Villarrealem (10 maja) Iniesta tylko leczył pęknięty mięsień. Lekarze powiedzieli mu wtedy, że finał Champions League to dla niego marzenie ściętej głowy. Wszystko utrzymywane było w tajemnicy, by nie niszczyć morale drużyny, która czułaby się bez Andresa znacznie słabsza. W Barcy nie chcieli też, by o kłopotach wiedziano w Manchesterze, dlatego z Camp Nou płynęły w świat pocieszające informacje, że udział Iniesty w meczu roku jest niezagrożony. Właściwie to nawet był, bo wbrew woli lekarzy, Iniesta powiedział, że zagra. Stosował ponoć wszystkie metody naukowe i nienaukowe. Hiszpański dziennik wspomina nawet o czarach, wizytach u lekarzy, których powszechnie uważa się za pół szarlatanów.   Cud się stał. Przed finałem wiadomo było jedno: Iniesta może biegać, ale nie ma mowy o oddawaniu strzałów.  W drugiej połowie stało się jednak to, co musiało. Mięsień pękł znowu, ale Iniesta o zmianę nie poprosił. Dziś ma przejść badania, które stwierdzą ile czasu potrwa leczenie. Mięsień jest prawdopodobnie w gorszym stanie niż po meczu z Villarrealem. „Nigdy nie grałem przeciw tak niewiarygodnej drużynie” - przyznał Rooney wyróżniając piłkarza, który pół meczu biegał na jednej nodze. Nie mógł sobie jednak tego odmówić. Trzy lata temu finał w Paryżu zaczął na ławce rezerwowych. Wszedł i Barca wygrała 2:1, a Henry (wtedy Arsenal) twierdził, że to właśnie on odmieniło losy meczu.  Czy Barca wygrała finał w Rzymie dzięki Inieście? A może przede wszystkim dlatego, że bardziej tego chciała.   PS. Co dalej? Barcelona nigdy nie wygrała klubowego mistrzostwa świata. Oba finały w 1992 i 2006 roku przegrała... Wykop Facebook Blip Twitter Del.icio.us 