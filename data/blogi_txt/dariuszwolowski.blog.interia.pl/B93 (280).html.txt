Sieroty po Guardioli z Vilanovą piątek, 27 kwiecień 2012, 13:09 Sieroty po Guardioli z Vilanovą Tak jak było do przewidzenia Pep Guardiola ogłosił, że nie przedłuży kontraktu z Barceloną. Czy wraz z jego odejściem kończy się złota era klubu z Katalonii? Zastąpi go asystent Tito Vilanova.      Nigdy nie był herosem: ani pod względem fizycznym, ani psychicznym. Jak na defensywnego pomocnika przesadnie wręcz delikatny, zmuszony nadrabiać instynktem i wizją gry godną protoplasty Xaviego Hernandeza. Ta delikatność jest sporą wadą w profesjonalnym futbolu, gdzie trzeba przeć jak taran, nie cofać się przed niczym, być jak Jose Mourinho, najbardziej utytułowany trener w ostatnich latach.   Guardiola twardzielem nie jest, jak żartowali złośliwcy raczej typem, który swoją postawą na konferencjach prasowych i innych publicznych wystąpieniach chciał zapracować na beatyfikację. Poprawny politycznie, grzeczny, opanowany. Zawsze pierwszy wyciągał rękę po porażce.   Jak to możliwe, że taki „mięczak” stworzył tak niezwykłe dzieło? Jak to się stało, że grupa rozbitków, którą przejął po Franku Rijkardzie, w cztery lata zapracowała na nominację w kategorii „drużyna wszech czasów”. Tłumaczył to kiedyś Marcelo Bielsa, trenerski ojciec chrzestny Guardioli wspominając ich kilkunastogodzinny dialog przy grillu w Buenos Aires.    Oceniając niezbyt wysoko siłę mentalną i odporność Pepa, Argentyńczyk zapytał go: dlaczego pcha się do trenerki? Dlaczego chce się skazać na życie wśród zdemoralizowanych piłkarzy, ich pazernych agentów i bezdusznych prezesów, słowem w środowisku z piekła rodem, które wyciśnie go jak cytrynę? „Pociąga cię krew?” – zapytał patetycznie Bielsa. „Ja tej krwi potrzebuję” – odparł Pep.   Zahartowała go praca z drużyną rezerw. Dostał pod opiekę grupę chłopaków wychowanych w „La Masia”, do szaleństwa rozkochanych w katalońskim klubie. Wielu z nich musiał odrzucić, a potem patrzeć na ich łzy, a czasem także łzy ich równie rozczarowanych rodziców. W tamtej grupie był Pedro Rodriguez. Guardiola wspominał, że tak się wtedy uodpornił, iż potem nie zadrżała mu ręka, gdy musiał wypędzić z klubu milionerów w typie Ronaldinho, Eto’o, czy Ibrahimovica. Ten ostatni był jego osobistą pomyłką, największą klęską transferową w dziejach klubu z Katalonii obciążającym trenerskie konto Guardioli.   Do zagranicznych transferów rękę miał średnią. Alexander Hleb był gwiazdą Premier League, najlepszym dryblerem na Wyspach, przejście do Barcelony złamało mu karierę. Pep specjalizował się raczej w promocji wychowanków. Wprowadził ich do drużyny 22, oczywiście nie wszyscy się przebili. Ale „La Masia” stała się miejscem kultu. Ktoś taki jak Isaac Cuenca, czy Cristian Tello nie mieliby szansy w wielu klubach znacznie biedniejszych niż kolos z Camp Nou.    To Guardiola wykupił Gerarda Pique z Manchesteru United, postawił na Pedro Rodrigueza, Sergio Busquetsa, którzy mają dziś w dorobku mistrzostwo świata i po dwa triumfy w Champions League. To on pierwszy uczynił z dojrzałego od dawna Xaviego Hernandeza centralną postać zespołu. Jego poprzednicy uważali, że jest to gracz doskonały, ale jednak nie wybitny. Nie mówiąc o Andresie Inieście, który u Rijkaarda grał nawet na lewej obronie, a także o Leo Messim. To Guardiola znalazł Argentyńczykowi nową pozycję na boisku pozwalającą zdobywać dziś 60 goli w sezonie.   Pep okazał się znacznie lepszym trenerem niż piłkarzem. Poza boiskiem wystarczyła mu wyobraźnia, nie trzeba było stalowych mięśni. Doprowadził tik-takę do perfekcji, Xavi Hernandez opowiadał, że niektóre treningi z Pepem wydawały mu się wyprawą do krainy marzeń. W ostatnich czterech latach nie było trenera w Europie, który nie musiałby się odnieść do Guardioli. Juergen Klopp z Borussii Dortmund uważa Pepa za geniusza wyprzedającego epokę, a nawet największy antagonista Guardioli Jose Mourinho wciąż tłumaczył: dlaczego wybrał inną drogę? Portugalczyk, tak cyniczny i pragmatyczny wygrał w ostatnich czterech latach mniej, niż ten niepoprawny filozof i romantyk.   Oczywiście dla wielu kibiców wątpiących, Pep będzie nikim więcej niż człowiekiem, który miał szczęście odnaleźć się w odpowiednim czasie i miejscu. W ostatnich czterech latach na Camp Nou nastąpiła eksplozja geniuszu Leo Messiego. Wsparta talentem Iniesty, Xaviego oraz kilku innych znakomitych graczy, którym Pep potrafił nie przeszkadzać.   Jako trener Barcy Guardiola zdobył 13. trofeów, może będzie czternaste, bo poprowadzi drużynę jeszcze w finale Pucharu Króla przeciw Athletic Bilbao. Ta feralna cyfra ciąży jednak Pepowi, ostatnio zaprzepaścił z drużyną dwie wielkie szanse: na obronę mistrzostwa kraju i Pucharu Europy. Tak czy owak zakończy pracę na Camp Nou w swoim najgorszym sezonie.   Przegrywał rzadko (21 razy w 242 meczach), stworzył drużynę o najbardziej rozpoznawalnym i najbardziej wyrazistym stylu w Europie. Było kilku rywali, którzy pokonali Barcelonę, ale żaden, przez cztery lata nie potrafił „zabrać jej piłki”. Blisko trzysta spotkań i ani razu w rubryce „posesion” nie pojawiła się liczba mniejsza od 50. Drużyna zdobyła 618 goli, straciła 178. Nie tylko Messi, Xavi i Iniesta, ale także gracze defensywni z Victorem Valdesem na czele osiągnęli szczyty.  Wysoki pressing stał się znakiem rozpoznawczym Barcy w takim samym stopniu jak umiejętność utrzymania piłki. Najdoskonalsza weryfikacja dokonań Guardioli wciąż przed nami. Ciekawe, jak ci wszyscy opuszczeni geniusze poradzą sobie bez niego? Według krytyków, którzy uważali Pepa za wielkiego farciarza, nic nie powinno się zmienić. Z Tito Vilanovą Barcelona wciąż będzie zwyciężać? Trudno być tego pewnym. Widać jednak, że stawiając na asystenta Guardioli, a nie na kogoś z większym nazwiskiem jak Marcelo Bielsa, Laurent Blanc, czy Andre Villas-Boas, klub chce kontynuacji dzieła Pepa.   Guardiola nie rozpoczął złotego okresu Barcelony. Zrobił to Frank Rijkaard wygrywając dwa tytuły mistrzowskie i Champions League w 2006 roku. Ale to Guardiola sprawił, że Katalończycy stali się hegemonem i punktem odniesienia w światowej piłce. Dziś jest na Camp Nou nastrój po klęsce, ale rok temu, gdy Barcelona pobiła Manchester United w finale Champions League, większość komentatorów na całym świecie uważała, że Alex Ferguson zgrzeszył pychą ośmielając się grać z Katalończykami jak równy z równym. United i jego trener, czyli fenomen w historii piłki. Pep jeszcze raz okazał się za miękki, jak na standardy zawodowej piłki. Ciężko przeżył chorobę Tito Vilanovy, poczuł, że jego siły są już u kresu. Dani Alves żartował kiedyś, że koszty pracy z „grzecznymi chłopcami”, jak nazywał ironicznie barcelończyków Zlatan Ibrahimovic, widać po włosach ich trenera.   Guardiola zostawia po sobie masę niewiarygodnych wspomnień, jemu samemu, gdy wróci kiedyś do zawodu, czyli znów poczuje, że „potrzebuje tej krwi”, będzie trudno zmierzyć się z przeszłością. Ciekawe, czy tak jak przewidywał złośliwiec Mourinho, w innych klubach sobie nie poradzi? Najbardziej palące pytanie dotyczy jednak tego: jak da sobie radę bez niego zespół z Katalonii? Czy porażka w półfinale Champions League wciąż rozpatrywana będzie na Camp Nou w kategoriach klęski?  Wykop Facebook Blip Twitter Del.icio.us 