Kaka, czyli start najdroższego futbolowego show wtorek, 30 czerwiec 2009, 19:08 Kaka, czyli start najdroższego futbolowego show  Wszystko zacznie się dziś o 20,30 - w porze wielkich meczów. W obecności Pelego Alfredo di Stefano wręczy Kace koszulkę Realu Madryt z numerem 8. Prezentacja odbędzie się na płycie Santiago Bernabeu, na trybunach będzie 50 tys fanów i 350 dziennikarzy   Bramy stadionu Realu będą otwarte, a wstęp dla kibiców wolny. Prezentację będzie można śledzić w telewizji, radiu i internecie. Kaka nie pobije jednak rekordu Beckhama, na którego prezentację w Madrycie akredytowało się ponad pół tysiąca przedstawicieli mediów z całego świata.  Na ten transfer fani Realu czekali aż trzy lata. Kakę obiecał im przed poprzednimi wyborami Ramon Calderon, ale obietnicy nigdy nie spełnił. Florentino Perezowi udało się bardzo szybko, wykupił Brazylijczyka z Milanu za 65 mln euro. Brazylijczyk przeszedł już w Madrycie testy medyczne.  Prezentacją Kaki, jako nowego gracza Realu Perez rozpoczyna drugi etap w klubie z Madrytu. Pierwszy trwał sześć lat, zaczął się transferem Luisa Figo w 2000 roku. Przyniósł klubowi sześć trofeów z triumfem w Champions League w 2002 roku. 12 miesięcy później galaktyczna drużyna popadła w kryzys zakończony dymisją Pereza. Teraz prezes wraca z Kaką i Cristiano Ronaldo.  Blisko 2 tys fanów Realu kupiło już koszulki Kaki, niedługo dostaną je z numerem, jaki piłkarz będzie miał na plecach. Klub utrzymuje to jeszcze w tajemnicy, ale hiszpańskie media donoszą, że będzie to dziewiątka (okazało się, że ósemka).  Na dzisiejszą galę przybędzie „Król futbolu” Pele.  Trzeba przyznać Perezowi, że jest mistrzem w budowaniu atmosfery wokół swojego klubu. Następna będzie prezentacja Cristiano Ronaldo, najdroższego piłkarza wszech czasów. W sumie aż cztery największe transakcje w historii futbolu są dziełem Florentino Pereza. C.Ronaldo, Zidane, Kaka i Figo kosztowali klub blisko 300 mln euro.  Tak się dziwnie zbiegło, że Perez odbudowuje Real w chwili, gdy jego odwieczny rywal - Barcelona przeżywa największe chwile w swojej historii. Nowy prezes Realu „kradnie” Katalończykom część gigantycznego zainteresowania wywołanego wspaniałą grą i sukcesami drużyny Pepa Guardioli. Na razie nowy zespół Realu jeszcze właściwie nie istnieje, Perez ma jeszcze do wydania około 150 mln, chce też sprzedać kilkunastu graczy z tych, których odziedziczył po Calderonie.   Ale gdyby tak za kilka dni nowy Real był w stanie zagrać z Barceloną, trudno byłoby wyobrazić sobie większe podniecenie piłkarskiego świata. I tak jednak dziś wieczorem wszystkie oczy skierowane będą na Madryt. A przecież na plac gry wyjdzie zaledwie jeden piłkarz…  Wykop Facebook Blip Twitter Del.icio.us 