Katharsis Barcelony poniedziałek, 23 kwiecień 2012, 09:57 Katharsis Barcelony Awansem do finału Champions League Barcelona chce ratować sezon. Jutrzejszy rewanż z Chelsea ma być katharsis po stracie tytułu mistrza kraju.   „Gramy o naszą przyszłość” – powiedział Pep Guardiola do swoich piłkarzy na pierwszym treningu po Gran Derbi. Porażka na Camp Nou 1-2 kosztowała Barcelonę stratę szans w wyścigu po krajowy tytuł, ale jej bardziej dotkliwym skutkiem może być zachwianie wiary we własne siły. Do soboty stadion Barcelony był twierdzą niezdobytą (w tym sezonie), co mogło budować przeświadczenie, że nawet Chelsea wyjedzie z niego pobita. Tymczasem Real Madryt odebrał drużynie Guardioli status „nietykalnej”, a to jest złą wróżbą w obliczu meczu roku. Niepokojących sygnałów jest znacznie więcej. O ile porażka 0-1 na Stamford Bridge w pierwszym spotkaniu półfinału Ligi Mistrzów mogła uchodzić za pechową, o tyle Real był od Barcelony lepszy. Nawet największe asy katalońskiej „orkiestry”: Xavi Hernandez, Andres Iniesta i Leo Messi straciły swoją aureolę. Unikalny dotąd sposób wymiany piłki stał się za wolny, mało precyzyjny i zbyt przewidywalny. Stąd Iker Casillas spędził 90 minut na Camp Nou zaskakująco spokojnie. Barca miała nie tylko zasadnicze trudności z wykorzystywaniem szans na gole, ale stworzyła ich zdecydowanie mało.    W grę katalońskich „krasnali”, którzy w swoim fachu dokonywali cudów, wdarło się znużenie i monotonia. Czy dreszcz emocji w sytuacji skrajnego zagrożenia potrafi ich obudzić? Czy Xavi z Messim zdołają odzyskać wigor na jeden z ważniejszych meczów swojego życia? Jeśli Barca nie wygra z Chelsea i odpadnie z Champions League, pierwsza połowa 2012 roku będzie dla niej stracona. Pod znakiem zapytania stanie przyszłość drużyny, zwłaszcza, że jej charyzmatyczny trener wciąż trzyma w tajemnicy swoje plany.   Bukmacherzy nie stracili wiary w obrońcę trofeum uznając, że bardziej prawdopodobny jest awans Barcelony, niż Realu Madryt mierzącego się w drugim półfinale z Bayernem Monachium. Mimo iż „Królewskim” wystarczy na Santiago Bernabeu triumf 1-0, a Barca musi zdobyć co najmniej dwa gole. Tyle, że specjaliści od piłkarskich zakładów mylili się ostatnio bardzo często: stawiali na drużynę Guardioli tak przed spotkaniem na Stamford Bridge, jak i przed sobotnim klasykiem.   Do składu Barcy ma wrócić Gerard Pique, nieobecny od ćwierćfinałowej potyczki z Milanem. Utrata „nietykalności” jednego z asów drużyny wywołała spekulacje na temat konfliktu z trenerem. W swojej najwyższej formie Pique dawał Barcy wiele: znakomitą grę w powietrzu, nienaganne wyprowadzanie piłki, tyle, że od życiowej dyspozycji dzieliły go ostatnio lata świetlne. Czy jutro pociągnie drużynę do finału, czy raczej w futbolowy niebyt? Dla Katalończyków strata prawa gry na Allianz Arena byłaby w obecnej sytuacji katastrofą.   Tylko raz zespół Guardioli znalazł się sytuacji tak krytycznej. Trzy dni po odpadnięciu z Interem w półfinale Champions League 2010, Katalończycy grali wyjazdowy mecz z Villarreal, w którym mogli stracić także krajowy tytuł. Pep wygłosił wtedy słynną, płomienną mowę ogłaszając piłkarzom, że są dla niego bohaterami bez względu na to, co się stanie. „Daliście z siebie już wszystko, o więcej prosić Was nie mam prawa” - zakończył. Zbieg okazał się skuteczny, Barca zdobyła „El Madrigal” i została mistrzem Hiszpanii.   Dziś drużyna znowu wygląda na „wypaloną”. Obok porażki z Interem w 2010 roku, przegranego finału Pucharu Króla w 2011, sobotnie Gran Derbi było zaledwie trzecią „wpadką” drużyny Guardioli tak znaczącą. Ich wspólny mianownik to Jose Mourinho. Jutro nie będzie go na ławce Chelsea. Tyle, że już na Stamford Bridge okazało się, jak wiele krwi może napsuć Messiemu londyńska defensywa.   W obliczu kontuzji Davida Villi, kryzysu formy Pedro Rodrigueza, a także kłopotów Alexisa Sancheza, który nie jest urodzonym snajperem, Messi samotnie dźwiga ciężar zdobywania goli. To czyni drużynę Guardioli bardziej przewidywalną niż w okresie, gdy była w europejskiej piłce niedoścignionym wzorem.   Barcelona gra z Chelsea o swoją przyszłość, ale też w obronie obecnej pozycji na europejskim szczycie. Ostatnich pięciu meczów z „The Blues” nie umiała wygrać, juto na Camp Nou musi. „Ten sezon wciąż może być dla nas wielki” – mówi Xavi Hernandez myśląc o zdobyciu Champions League i Pucharu Króla.  Wszystko zdecyduje w ciągu kilkudziesięciu godzin.  Wykop Facebook Blip Twitter Del.icio.us 