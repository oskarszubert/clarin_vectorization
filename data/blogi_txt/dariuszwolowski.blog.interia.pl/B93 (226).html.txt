Mistrz jak katedra czwartek, 03 maj 2012, 09:31 Mistrz jak katedra  Bezdyskusyjne zwycięstwo 3-0 na San Mames jest najdoskonalszą pointą niewiarygodnego sezonu Realu Madryt. W wyścigu po mistrzostwo „Królewscy” pobili Barcelonę zwyciężając też w wojnie wewnętrznej.   Wczorajszy mecz na „La Catedral” był jak cały sezon Realu Madryt. Zaczęło się od nieporadnego strzału z rzutu karnego Cristiano Ronaldo, po którym królewska drużyna zwarła szeregi. Od takiego samego falstartu w dwóch spotkaniach wyjazdowych z Levante i Racingiem rozpoczął się marsz po 32. koronę. W trzy dni, między 18 i 21 września „Królewscy” stracili aż cztery punkty, wtedy po raz pierwszy doszło do konfrontacji piłkarzy z Jose Mourinho.   To osobliwe, wewnętrzne napięcie między trenerem i zawodnikami trwało cały czas. Dziennik „El Pais” znalazł odpowiedź na pytanie: dlaczego Mourinho bojkotował w ostatnim czasie konferencje prasowe? Była to ponoć reakcja na niemy bunt piłkarzy, którzy zignorowali jego nakaz, by po każdym słabszym wyniku, zwalać winę na arbitrów. Trener nie pokazywał się w mediach, skoro drużyna nie życzyła sobie jego „pomocy”. 21 kwietnia, w tunelu Camp Nou, gdy w Gran Derbi miały się decydować losy mistrzostwa, Iker Casillas wykrzyczał do kolegów: „Dość gadania o spiskach, włóżmy wszystkie siły w grę. Jesteśmy wystarczająco mocni, by obroniły nas  umiejętności”. 90 minut później, po 4,5 roku oczekiwania Real zdobył twierdzę Camp Nou przełamując swój największy kompleks. Nie trzeba było wspominać o arbitrach.   Tamto zwycięstwo po firmowej kontrze i golu Cristiano Ronaldo uczyniło z „Królewskich” najlepszą drużynę w Primera Division. Bez niego nowy mistrz nie mógłby nosić głowy tak wysoko. Wczoraj w rolę Mourinho wcielić się musiał sfrustrowany Pep Guardiola, który gratulując Realowi zasłużonego mistrzostwa dodał ironicznie: „w tym sezonie zdarzyło się wiele rzeczy ukrytych pod naszym milczeniem”. W spotkaniu z Malagą Barca dostała od sędziego „w prezencie” dwa karne. „Trochę za późno” – skomentował trener Barcelony.   Dziś skargi dobiegają z Katalonii, a to znaczy, że Casillas, Ronaldo, Xabi Alonso, Sergio Ramos, Karim Benzema i reszta wykonali swoją pracę perfekcyjnie. Byli najlepsi, zdobyli 115 goli i jeszcze poprawią to osiągnięcie w dwóch ostatnich meczach. Choćby po to, by osiągnąć niebotyczną granicę 100 pkt wspierając Ronaldo w wyścigu z Messim po trofeum pichichi. Po raz pierwszy w historii ligi hiszpańskiej zdarzyło się, by aż trzech graczy tego samego zespołu zdobyło 20 goli. Cristiano ma 44, Higuain 22 i Benzema 20.   Oczywiście Real nie zdetronizował Barcelony mimo Mourinho, ale dzięki niemu. Portugalczyk jest pierwszym trenerem, który ma tytuły mistrzowskie w Hiszpanii, Anglii i Włoszech. To jego siódme mistrzostwo w karierze, jak sam przyznaje najtrudniejsze do zdobycia. Ani Porto, ani Chelsea, ani Inter nie zderzały się z rywalem tak mocnym, jak zespół Guardioli. W 14 meczach ligowych rozegranych od 11 lutego Barca oddała przeciwnikom zaledwie 3 pkt. Wszystkie Realowi Madryt.   „Mistrz jak katedra” – pisze dziennik „Marca” robiąc aluzję do meczu na San Mames, zwyczajowo miejscu tak samo wrogim „Królewskim” jak Camp Nou. Drużyna Mourinho bezdyskusyjnie pobiła finalistę Ligi Europejskiej w jego twierdzy, gdzie przegrywał Manchester United, a punkty traciła Barcelona. Ronaldo był liderem z krwi i kości, nie zaszkodził mu nawet przestrzelony karny. Drużyna pokazała klasę i charakter, jak podczas całej drogi po mistrzostwo.   Ronaldo ogłasza, że w obliczu szczęścia, jakie czuje nie ma dla niego znaczenia: kto będzie królem strzelców? W zeszłym roku „Złoty But” był dla niego nagrodą pocieszenia, teraz może być dla Leo Messiego. Argentyńczyk zdobył w lidze 46 bramek, 68 we wszystkich rozgrywkach bijąc rekord Gerda Muellera. To jednak nie da mu pełni satysfakcji. Jedynym trofeum Barcy na koniec sezonu może być Puchar Króla. Jeśli Katalończycy wygrają finał z Athletic Bilbao, nowy sezon znów zacznie się od Gran Derbi w Superpucharze. Nie odpoczną od siebie zbyt długo, ani zwycięzcy, ani zwyciężeni.  Wykop Facebook Blip Twitter Del.icio.us 