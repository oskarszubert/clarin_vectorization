Barcelona z jednym geniuszem niedziela, 21 marzec 2010, 22:55 Barcelona z jednym geniuszem Bez Xaviego i Iniesty Barcelona wygrała w Saragossie po hat tricku Leo Messiego, by nie odpuścić Realu Madryt na krok. „Dlaczego Perez milczy?” – madrycka prasa zastanawiała się nad tym od traumatycznego meczu z Lyonem. Prezes Realu nie przemówił, za to spotkał się w końcu z czołowymi piłkarzami, którzy obiecali mu na otarcie łez tytuł mistrzowski. Zaprzeczali potem swoim słowom aż do 53. min meczu ze Sportingiem Gijon, ale bramka dla gości, obudziła w ich sercach śpiącego lwa.   Co prawda przy golu na 1:1 przyjmujący piłkę Van der Vaart pomógł sobie ręką (sędzia nie widział), ale już w 68. min było 3:1 dla Realu, bo 20. bramkę w sezonie zdobył Higuain. Argentyńczyk trafia do siatki co 75 minut i byłby w Madrycie bezdyskusyjnym bohaterem, gdyby nie zawalił meczu z Lyonem. Po trafieniach w pięciu ostatnich spotkaniach bramki nie zdobył Cristiano Ronaldo - najaktywniejszy w zapewnianiu Pereza, że królewska drużyna nie zakończy sezonu bez trofeum. Można zrozumieć tę gorliwość Portugalczyka, prezes Realu zrobił z niego najdroższego i najlepiej opłacanego piłkarza świata.    Madryt był w minionym tygodniu miejscem dwóch ważnych spotkań. Drugie było zupełnie oficjalne, dotyczyło finału Champions League na Santiago Bernabeu (22 maja). Pojawił się na nim Paco Gento, jedyny gracz świata, który Puchar Europy wywalczył sześciokrotnie. Sędziwego piłkarza zapytano o reprezentację Hiszpanii, dlaczego w jego czasach nie była tak silna jak teraz, a on bez krępacji odpowiedział: „bo nie mieliśmy Xaviego i Iniesty”. Tak oczywiste wyróżnienie pomocników Barcelony nie było przesadą, mogli się o tym przekonać fani w Saragossie, bo Pep Guardiola nie wystawił ani jednego, ani drugiego (Xavi ma kontuzję, Iniesta odpoczywał).    Na szczęście trener Barcy wystawił trzeciego geniusza – Leo Messiego mającego w ostatnich dniach kłopoty z dziąsłami. Już w piątej minucie nie żałował: Argentyńczyk zdobył bramkę głową, by w 65. min posłać piłkę do siatki drugi raz po niezwykłym slalomie między obrońcami. Genialne zagrania Messiego (25 goli w lidze) były konieczne, bo pomoc złożona z Toure, Keity i Busquetsa udowodniła, iż zwyczajowe hołdy dla Xaviego i Iniesty nie są przesadzone.    Barca miała w Saragossie spore kłopoty, także dlatego, że kolejny słaby mecz zagrał Zlata Ibrahimovic. W 76. min Szwed nie trafił nawet do pustej bramki. Ma 13 goli w tym sezonie i do osiągnięć Samuela Eto’o za którego wymienił go Pep Guardiola (z dopłatą 50 mln), nawet się nie zbliży. Dwie minuty później Messi trzeci raz pokazał Szwedowi jak to się robi, z pozycji znacznie trudniejszej, a ten, w odpowiedzi, w 83. i 85. min zmarnował dwie sytuacje sam na sam. W tym czasie rywal okazał się skuteczniejszy doprowadzając wynik do 2:3. Wtedy jednak Leo wywalczył karnego, a Ibrahomovic się przełamał.   Messi przeżywa najlepszy okres w tym sezonie (jeden z najlepszych w karierze?). On też miał w tym tygodniu ważne spotkanie. Do Barcelony przybył sam Diego Maradona, by zastanowić się jak wykorzystać dla reprezentacji wielką formę swojego następcy. Takich piłkarzy jak Messi i Higuain, cały świat może mu zazdrościć. Tylko czy On, potrafi to wykorzystać? Wykop Facebook Blip Twitter Del.icio.us 