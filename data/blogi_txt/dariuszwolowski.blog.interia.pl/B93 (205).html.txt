Czy Real zdetronizuje Barcelonę? czwartek, 11 czerwiec 2009, 18:24 Czy Real zdetronizuje Barcelonę?  Ronaldo, Kaka, Villa - ci trzej piłkarze mogą odmienić każdą drużynę. Nawet tak przeciętną jak ostatnio Real Madryt. Poprzeczka wisi jednak niesamowicie wysoko, trzeba zdetronizować najlepszą drużynę w historii Barcelony   Jeszcze miesiąc temu najwyższym punktem odniesienia były kluby Premiership. W 1/8 finału Ligi Mistrzów z Liverpoolem Real Madryt został zmieciony z powierzchni ziemi. Nikt nie chciał też wierzyć w wielkość drużyny Pepa Guardioli, dopóki na jej drodze nie stanęły Manchester United i Chelsea. Spektakularny triumf w rzymskim finale otworzył fanom oczy. Mieliśmy oto przed sobą drużynę zjawiskową przebijającą siłą i talentem nawet słynny Dream Team Johanna Cruyffa.  Kilka miesięcy temu, gdy Florentino Perez szykował się do powrotu do Realu mógł przypuszczać, że właśnie Liverpool, Chelsea i Manchester będą testem dla jego wielkich planów. Dziś jest nim odwieczny rywal z Barcelony, którego trzeba zdetronizować na trzech frontach.  Wielkie zakupy Pereza: Kaka (65 mln euro), Ronaldo (96), Villa (37) prezes Barcy Joan Laporta wytrzymuje z kamienną twarzą. Coś przebąkiwał o psuciu rynku, ale generalnie ma świadomość, że Perez musi rzucić na stół fortunę, by poradzić sobie z przepaścią dzielącą obie drużyny. 6:2 na Santiago Bernabeu, 2: 0 na Camp Nou, wygrana liga, Puchar Króla i Champions League, w których to rozgrywkach Real właściwie nie zaistniał. Nigdy w historii różnica między Barcą i Realem nie była tak wielka jak w chwili, gdy Florentino wracał do Madrytu.  Są jednak nawet w podupadłym Realu solidne podstawy. Wybitny bramkarz Casillas, obrońcy Pepe, Garay, Sergio Ramos, defensywni pomocnicy Lass Diarra i Gago, napastnik Higuain i skrzydłowy Robben. Dodając do tego Raula, czy Van Nistelrooya, choćby jako rezerwowych, można stworzyć wybitną drużynę oczywiście obudowując trio Ronaldo-Villa-Kaka. Trener Pellegrini obiecuje, że nie zrezygnuje z Gutiego, nie wiadomo co będzie z Robbenem, który dał się w Madrycie we znaki swoim egoizmem. Ale tych kilkunastu graczy to więcej niż poważne zadatki na drużynę klasy światowej. A przecież Perez na rynku transferowym nie powiedział ostatniego słowa. Nie wydał jeszcze „obiecanych” 300 mln euro, można się więc spodziewać, że dorzuci kogoś w typie Ribery’ego, Silvy, lub Xabiego Alonso.  Mimo wszystko niczego nie może być jednak pewny – poza tym, że koszulki z wielkimi nazwiskami będą szły jak woda. Na każdej pozycji Barca będzie miała gracza równie wybitnego. Messi-Xavi- Iniesta to trójkąt doskonały, który osiągnął już wyżyny. W Realu można na razie wymienić tylko trzy równie wielkie nazwiska. Wojna między Realem i Barceloną zapowiada się na totalną i na wszystkich frontach.  Laporta będzie chciał udowodnić, że drużyny się nie kupuje, ale buduje. Perez ma swoje metody i będzie ich bronił. Starcie jeszcze bardziej niż dotąd wykroczy poza granice Primera Division, przyciągnie niezdecydowanych fanów zastanawiających się, która liga jest w istocie najlepsza. Barca zrobiła pierwszy krok - na boisku, Real zrobił drugi - na rynku transferowym.   Perez wygląda jak pokerzysta siadający do stołu szastając przy tym niewiarygodną forsą. Laporta odpowie zimną krwią człowieka pewnego mocy swoich kart. Nie wiadomo, kto wygra wojnę domową, ale dwa największe kluby hiszpańskie są w stanie sprawić, że fani Premier League opuszczą nieco wysoko zadarte nosy.   Nie znaczy to oczywiście, że niemożliwy jest scenariusz z dwóch ostatnich lat, kiedy trzy kluby angielskie grały w półfinale Champions League. Ale scenariusz ten wydaje się dziś do spełnienia szczególnie trudny. Finał LM jest na Bernabeu, Perez zrobi wszystko, by był w nim Real...   Wykop Facebook Blip Twitter Del.icio.us 