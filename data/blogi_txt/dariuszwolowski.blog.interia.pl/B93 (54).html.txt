Żałoba po katalońsku czwartek, 28 luty 2013, 09:57 Żałoba po katalońsku  Tak ciężkiej depresji w Barcelonie nie było od czasu zwolnienia Franka Rijkaarda w 2008 roku. Real Madryt w sobotę, a przede wszystkim Milan za 12 dni poddadzą surowemu egzaminowi charakter Leo Messiego i jego kolegów.   Tuż po klęsce w Pucharze Króla na Camp Nou, gdy Jose Mourinho i jego sztab fotografowali się w kuluarach unosząc w górę trzy palce, Sandro Rosell pojechał na lotnisko El Prat, by odbyć daleką podróż do Nowego Jorku. Sytuacja w zespole Barcelony stała się tak alarmująca, że prezes klubu postanowił zakłócić spokój zmagającego się z nowotworem szkoleniowca Tito Vilanovy. Rozmowy telefoniczne to za mało, by znaleźć sposób na podniesienie drużyny z kolan. Zwłaszcza, że to, co dotknęło piłkarzy Barcy wygląda na problem wykraczający poza psychologię.   Nazajutrz po porażce z Realem Leo Messi nie przyszedł na trening, podobno leczy przeziębienie. Xavi zakończył batalię na Camp Nou z urazem. Kac w Katalonii jest tak ogromny, że nawet nikt nie wspomina o sobotniej okazji do rewanżu, w lidze na Santiago Bernabeu. „Ta przegrana dotknęła najgłębszych zakamarków naszej duszy” – wyznał Andres Iniesta, wyznaczony dzień po pożegnaniu z Pucharem Króla do rozmowy z dziennikarzami.   Katalończycy mają teraz okazję przeżyć na własnej skórze, to co ich wielki rywal w 2009 roku, gdy przegrywał 2-6 na Santiago Bernabeu, lub półtora roku później, gdy Gerard Pique triumfalnie wznosił dłoń na Camp Nou stającą się symbolem najgorszej porażki w karierze Jose Mourinho. Słowo „upokorzenie” pada gęsto nie tylko w mediach madryckich, ale i barcelońskich.   Od pół wieku Real nie wygrał tak wysoko w Barcelonie. Udało mu się teraz, gdy Katalończycy doczekali najlepszej drużyny w swojej historii. W dodatku gospodarze wydawali się być 90 minut pod całkowitą kontrolą „Królewskich”, każdą swoją akcją potwierdzając, że szokująca porażka 0-2 na San Siro w pierwszym meczu 1/8 finału Champions League nie była czymś nielogicznym. Leo Messi i jego koledzy mają kłopot głębszy niż czasowy spadek formy. „Im częściej grasz z Barceloną, tym więcej jest okazji zgłębić jej styl i sobie z nim radzić” – słowa Sergio Ramosa trafiają w sedno sprawy. Katalończycy przestali być dla rywali nieprzewidywalni.   Jeśli rację ma Jorge Valdano twierdząc, że futbol jest niczym więcej niż stanem ducha, graczy Barcelony czekają teraz sądne dni. Z jednej strony los daje im natychmiastową okazję do rewanżu, już w sobotę grają z Realem w lidze, na Santiago Bernabeu, gdzie w ostatnich latach osiągali znakomite wyniki (6-2, 2-0, 1-1, 3-1 w Primera Division, 2-0 w Champions League, 2-2, 1-2 w Superpucharze Hiszpanii, 2-1 i 1-1 w Pucharze Króla). Z drugiej wtorkowe starcie na Camp Nou pokazało dobitnie: kto jest teraz mocniejszy.   16 pkt różnicy w tabeli Primera Division wskazuje, że sobotnie Gran Derbi nie jest grą o życie. Teoretycznie Barcelona może sobie pozwolić na porażkę, Real w zasadzie także, bo swoje szanse na obronę tytułu już wcześniej ograniczył do minimum. „Królewscy” myślą już o wtorkowym rewanżu z Manchesterem w Champions League, na Old Trafford trzeba sprostać misji znacznie trudniejszej niż ta sprzed dwóch dni na Camp Nou. Tym razem wynik 1-1 z pierwszego starcia, może zdeterminować przebieg rewanżu zdecydowanie mocniej.   Tak naprawdę jednak wynik starcia w Pucharze Króla był znaczący dla obu hiszpańskich kolosów przede wszystkim pod względem psychicznym. Barca przegrała najmniej wartościowe z trzech trofeów, Real wygrał prawo gry w finale Copa del Rey, na którym niezbyt mocno mu zależy. Prawdziwym testem dla obu drużyn będą rewanże w Champions League. Porażka w 1/8 finału byłaby dla jednych i drugich katastrofą.   Oczywiście piłkarze Realu pojadą na Old Trafford w znacznie lepszych humorach, niż Katalończycy podejmą Milan na Camp Nou z perspektywą odrobienia straty dwóch goli. Problem polega jednak na tym, by w równie podniosłych nastrojach wracali z Wysp do Madrytu. Dopiero wtedy będą mogli poczuć się, jak w siódmym niebie. Tak jak gracze Barcelony nie muszą taplać się w skrajnej depresji, dopóki rywal z Mediolanu nie zagwarantował sobie miejsca wśród ćwierćfinalistów.   Za 12 dni mediolańczycy przetestują, czy Leo Messi, Andres Iniesta i ich koledzy mają nie tylko dość charakteru, ale i nowych pomysłów na grę. Milan i Real udowodnili graczom Barcy, że muszą ewoluować, nie mogą stać w miejscu, wykonywać na boisku wciąż tych samych rzeczy, jak sterowani autopilotem. Sytuacja Katalończyków jest trudna, ale jeszcze nie beznadziejna. Do rewanżu z Milanem nie da się stwierdzić, czy Barcelony zaliczy najgorszy sezon od 2008 roku, mimo prawdopodobnego odzyskania tytułu mistrzowskiego. Kryzys przeżywa cała drużyna z Katalonii. Nie tylko obrońcy popełniają kiks za kiksem, nie tylko Xavi zalicza spadek formy, a skrzydłowi jak Alexis, czy Pedro są całkowicie bezproduktywni. Mimo iż wina i odpowiedzialność rozkłada się między wszystkich, jest w tym jednak osobiste wyzwanie dla Messiego. Czy laureat czterech Złotych Piłek, w 25. roku życia wynoszony do rangi jednego z najlepszych graczy w historii, potrafi jeszcze raz wyjść ze skóry grzecznego chłopca z sąsiedztwa i ustawić się w pozycji przywódcy? Wiele razy się udawało.   Póki co Mourinho wynalazł antidotum na Katalończyków, czy znajdzie na Manchester? On i jego gracze mogą świętować do wtorku, potem nikt nie będzie chciał pamiętać o wielkim zwycięstwie na Camp Nou. Jeszcze do niedawna wydawało się, że ten, kto pierwszy dopadnie Barcę, będzie najlepszy na świecie. Dziś droga na szczyt jest zdecydowanie bardziej kręta.  Wykop Facebook Blip Twitter Del.icio.us 