Zanim UEFA ogłosi werdykt wtorek, 12 maj 2009, 22:13 Zanim UEFA ogłosi werdykt  Czy pamiętacie jeszcze eksplozję radości z 18 kwietnia 2007 roku? Tak oczekiwaną, ale zaskakującą jeszcze bardziej. Wyjmując kartkę z napisem „Polska i Ukraina” szef UEFA Michel Platini sam był w szoku.   Dla nas oznaczało to największe zwycięstwo, już nie tylko sportowe, bo finały mistrzostw Europy miały być impulsem do natychmiastowego rozwoju we wszystkich dziedzinach. Mieliśmy zyskać autostrady, lotniska, hotele, szybką kolej, metro i długo oczekiwane nowoczesne stadiony. Żaden sukces na boisku nie dałby Polsce aż tyle.  Dziś po dwóch latach trudów i znoju, entuzjazm jest znacznie mniejszy. Zdaliśmy sobie sprawę, że te drogi, lotniska i stadiony nie spadną z nieba, ale musimy je wybudować sami. Wiadomo już, że nie wszystko powstanie, że dwa lata temu plany były ambitniejsze, a nadzieja na gospodarczy podbój Europy większa. Sieć autostrad, o której marzyliśmy sfery marzeń niestety nie opuści.  W Polsce wytypowano do organizacji mistrzostw sześć miast (Warszawa, Wrocław, Poznań, Gdańsk, Kraków i Chorzów) z obawą, że jedno lub dwa będą musiały odpaść. W środę UEFA ma wydać wyrok na te miasta. Tylko Warszawa może być pewna, że właśnie tu, 7 lutego 2010 roku zostaną rozlosowane grupy eliminacyjne, a 2,5 roku później, czyli 9 czerwca 2012 rozegrany mecz otwarcia turnieju finałowego. Wiadomo, że zagra w nim Polska.  Dziś już nie oczekujemy po Euro 2012 cudu, ale dwa miasta, które odrzuci UEFA (decyzja może jeszcze nie być ostateczna) spadną z piłkarskiego raju do piekła. Trzeba jednak dokończyć dzieła także w nich, by wielkie rozczarowanie nie przekreśliło tego, co turniej miał dać nam wszystkim. Wisła, Lech, Lechia, Śląsk i tak będą potrzebowały stadionów, a Kraków, Poznań, Gdańsk, Wrocław i Chorzów wszystkich inwestycji przewidywanych na Euro. Dobrze by było, gdyby nikt z tej piątki nie czuł, że dwa lata kompletnie zmarnował.  I co najważniejsze, cztery miasta, dla których decyzja UEFA będzie szczęśliwa, muszą przyspieszyć, tak jak przyspieszyć powinien rząd i wszyscy, od których mistrzostwa najbardziej zależą. 25 miesięcy świętowania zwycięstwa w Cardiff, to już o jakieś 24 za dużo.  Na turnieje o piłkarskie mistrzostwo kontynentu jeżdżę od 1992 roku i zawsze jest to coś nadzwyczajnego. Przez ostatnie dwa lata liczba eurosceptyków wzrosła, ale ja nie czuję wstydu ani zakłopotania, by jeszcze raz powiedzieć - jestem pewien, że te mistrzostwa wciąż są wielką szansą dla Polski. Trzeba tylko zbudować jak najwięcej i zepsuć jak najmniej.  Wykop Facebook Blip Twitter Del.icio.us 