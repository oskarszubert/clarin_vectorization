Magiczna noc Realu niedziela, 07 marzec 2010, 00:20 Magiczna noc Realu  Po godzinie Real przegrywał z Sevillą 0:2, a jednak zwyciężył 3:2 doganiając w tabeli Barcelonę.   Cała seria nieszczęść nie załamała Królewskich. Już w 9. min Xabi Alonso zdobył gola samobójczego, ale kiedy w 52. min Iker Casillas w kuriozalny sposób zawalił bramkę na 0:2, sytuacja Realu stała się niemal dramatyczna. Gospodarze ruszyli do szturmu, który w ciągu dziewięciu minut dał im wyrównanie (Ronaldo, Ramos). Mnóstwo okoliczności sprzyjało gościom z Sewilli – ich klasa, szczęście i wspaniała forma Andresa Palopa w bramce, a także pech najskuteczniejszego gracza gospodarzy Gonzalo Higuaina, który zamiast trafiać do siatki, obijał piłką słupki i poprzeczki.   Dobrego meczu nie grał Kaka, wciąż zagubiony potencjalny lider zespołu. Nie zachwycał Lass Diarra, a mimo to, Królewscy potrafili zwyciężyć 13. kolejny mecz na Santiago Bernabeu. Trzecią bramkę zdobył rezerwowy Rafael van der Vaart, kiedy biegł już doliczony czas. Madrycka prasa komentuje w uniesieniu, że w stolicy Hiszpanii zdarzyła się wreszcie noc magiczna – w tak dramatycznych okolicznościach Real u siebie w tym sezonie jeszcze nie wygrywał. To mu ma dać siłę i wiarę nie tylko na dalszą walkę o tytuł, ale także na zbliżający się rewanż z Lyonem w 1/8 finału Champions League. Szkopuł jest tylko jeden: triumf 3:2 w środę, gry w ćwierćfinale Królewskim nie zapewni. Drużyna Pellegriniego mogła jednak uwierzyć, że na swoim stadionie jest wszechmocna. W tej kolejce niespodziewany deszcz nieszczęść spadł na oba hiszpańskie kolosy, zdecydowanie lepiej zareagował na to Real. I to daje mu w dalszym wyścigu psychologiczną przewagę.  Wykop Facebook Blip Twitter Del.icio.us 