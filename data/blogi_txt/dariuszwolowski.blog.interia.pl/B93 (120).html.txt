Hiszpania po mistrzostwo świata? poniedziałek, 01 czerwiec 2009, 21:16 Hiszpania po mistrzostwo świata?  Przez dziesięciolecia reprezentacji Hiszpanii i Barcelona były drużynami skazanymi na porażkę. Dziś to się zmienia, obie mają wspólny mianownik, który tworzą wychowankowie La Masia: Xavi, Puyol, Iniesta i…   Latem 2008 wszyscy trzej przełamali barierę trwalszą od berlińskiego muru. Dwaj pomocnicy po 170 cm każdy i stoper 178 cm przekonali piłkarski świat, że futbol może należeć do ludzi małych, jeśli tylko są oni wielkimi piłkarzami. Bariera nie wynikała jednak ze wzrostu, była zdecydowanie sprawą mentalności. 11 miesięcy temu reprezentacja Hiszpanii przełamała najbardziej tajemniczy kompleks w dziejach piłki zdobywając wreszcie złoty medal na turnieju, gdzie grali najlepsi (mistrzostwo Europy z 1964 roku „La Roja” wywalczyła u siebie na zawodach kadłubowych).  W tamten szczęśliwy dzień, Iker Casillas pozwolił sobie na gorzki żart, że jeśli Hiszpan osiąga sukces w piłce co 44 lata, to kolejnego większość z nas nie dożyje. Może to zmienić trio z Barcelony, bo w ich wątłych ciałach zagościła jakaś niewyobrażalna siła. Znieśli Euro, a potem ligowy sezon zakończony potrójną koroną w klubie i kompletem zwycięstw w eliminacjach MŚ będąc graczami kluczowymi na obu frontach.  Trzy lata temu, gdy Barca wygrywała finał Champions League w Paryżu obaj środkowi pomocnicy grali rolę straży przybocznej dla Brazylijczyków Ronaldinho i Deco.  Kiedy Luis Aragones ogłoisił, że to Xavi jedzie na ME jako mózg drużyny narodowej, większość Hiszpanów westchnęła: „to znowu przegramy w ładnym stylu”. Tymczasem 28-latek, który nie należał wtedy do graczy pierwszego szeregu, przekonał fanów, że sława i klasa to wciąż w piłce rzeczy różne. Xavi został najlepszym piłkarzem Euro 2008, ale największy sukces, jaki odniósł, to przekonanie do siebie samego siebie. To samo zrobiła cała drużyna Hiszpanii, której największym osiągnięciem na mundialu jest czwarta pozycja z 1950 roku. Zadziwiające?  Xavi Hernandez to mózg Barcelony i Hiszpanii mający zakodowany ich styl gry w DNA. Styl polegający na jak najdłuższym trzymaniu piłki, by potem całą tę orgię krótkich podań wyprowadzających rywala z równowagi, zakończyć asystą.   Tak samo kluczowy dla obu drużyn jest duchowy brat Xaviego Andres Iniesta. 11 miesięcy temu kwestionowano go nawet w Hiszpanii, dziś na całym świecie nazywany jest geniuszem. Iniesta to piłkarski iluzjonista mający oczy dookoła głowy i jakąś inną, niespotykaną dotąd wyobraźnię co można zrobić z piłką na przestrzeni ograniczonej przez wymiary boiska.  Puyol jest przy nich piłkarzem z grubsza ciosanym. Ale w rzymskim finale Champions League powstrzymał Cristino Ronaldo, bo jego wielkie serce do gry dominuje nad wszystkimi talentami. Daje jednak swoim drużynom bardzo dużo, przypominając, że kłopoty Hiszpanów i Barcelony nigdy nie wynikały z braku umiejętności, lecz charakteru. Jeśli w finale Pucharu Europy w Sewilli (1986) ani jeden gracz Barcy nie pokonał w serii rzutów karnych Rumuna Dukadama, to nie dlatego, że nie umiał kopnąć piłki z 11 metrów.  Xavi, Iniesta i Puyol są dobrym przykładem ile znaczy poczucie własnej wartości, które daje sukces. Rok temu byli piłkarzami zdolnymi, dziś są niemal spełnionymi. Pozostało im jedno wielkie marzenie o mistrzostwie świata.  Jaki może być dalszy ciąg? Z trzema tytułami najlepszego klubu Europy Barcelona rozliczyła się już niemal ze swoją bolesną przeszłością (na pierwszy tytuł czekała do 1992 roku, dwa kolejne zdobyła w ostatnich latach). Po jej triumfie nad Manchesterem premier Zapatero powiedział jednak, że przekonał się ostatecznie, iż teraz Hiszpania zostanie mistrzem świata. Nikt tego Hiszpanii nie zagwarantuje, ale jest dziś wielka siła w tej najmniejszej z drużyn. W ostatnim czasie dwaj inni wychowankowie La Masia weszli do kadry przebojem: stoper Pique i defensywny pomocnik Busquets nie zagrali jeszcze dla Hiszpanii ważnego meczu, ale obaj byli bohaterami finału z Manchesterem, więc trudno zarzucić, że nie mieli dotąd nawet egzaminu wstępnego.   W jedenastce Barcy na mecz w Rzymie było siedmiu wychowanków (Valdes, Puyol, Iniesta, Xavi, Messi, Busquets i Pique), a na ławce siedział Bojan Krkic. Wszyscy - z wyjątkiem Messiego - mogą grać u Vicente del Bosque, a poza nimi Hiszpania ma przecież Casillasa, Villę, Torresa, Silvę, Sennę, czy Fabregasa. W kilkanaście miesięcy piłkarze hiszpańscy porzucili role nieefektywnych gwiazdek. Mają rok, by potwierdzić, że są bezdyskusyjnie największą generacją w tamtejszym futbolu. Poprzeczka nie wisi znowu tak niebotycznie wysoko. Na półfinale mistrzostw świata.   PS. Jedna dobra informacja na koniec. Udało mi się wyłączyć debilny program korygujący błędy, tak, że poprawia nazwiska, np z Forlana na Fornala. Jeszcze raz przepraszam za wstydliwe byki, które teraz się już nie powtórzą.   Wykop Facebook Blip Twitter Del.icio.us 