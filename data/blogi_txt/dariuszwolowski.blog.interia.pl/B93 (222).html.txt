Dlaczego polubiliśmy Barcelonę? środa, 03 czerwiec 2009, 12:38 Dlaczego polubiliśmy Barcelonę? Futbol odczłowieczonych robotów, jajogłowych trenerów, niezrozumiały dla mas. Futbol muskułów, strategii, przebiegłości i siły. Barcelona nie obaliła tych mitów, ale pokazała, że można wybrać się w inną drogę. I wygrać.   Co nam mogą powiedzieć dziś Jose Mourinho i Rafa Benitez? Że wiedzą o futbolu tyle, iż nie są w stanie porozumieć się z nami? Że czuliby się jak Albert Einstein wobec dzieci zafascynowanymi piłką spadającą pod własnym ciężarem? Dziś nic nam już powiedzieć nie mogą. Mourinho miał w Interze możliwości nieograniczone. Wyczarował z nich drużynę silną, zdyscyplinowaną, regularną, w której cały geniusz skupia się w nogach Zlatana Ibrahimovica - serbskiego Szweda chorującego przewlekle na muchy w nosie. Manchester rozbił ten Inter w proch i pył nie pozostawiając nawet złudzeń, że z dziesięciu meczów dałby mu wygrać choć jeden.  Równie mechanicznemu futbolowi hołduje od pięciu lat FC Liverpool. Tam w piłkarskim laboratorium Rafaela Beniteza powstaje bezwzględny plan jak unieszkodliwić rywala używając do tego talentów Torresa, Kuyta, albo, Gerrarda. Benitez wie o piłce tyle, że zdarza mu się przechytrzyć siebie samego.   Inter już nigdy nie zagra z Liverpoolem, to Mourinho i Benitez usiądą do partyjki przesuwając piłkarzy jak pionki. Niejeden puchar przed nimi, niejeden triumf…  W tej trudnej chwili na scenie pojawia się Pep Guardiola, 38-latek, debiutant, który ma związane ręce, bo przychodzi mu prowadzić drużynę o wyrazistym i zdefiniowanym stylu. Do tego sposobu gry wszyscy są tak przywiązani, że rozstrzelaliby debiutanta, gdy odważyłby się postawić siebie ponad Messiego. W rzymskim finale Champions League Guardiola nie usiadł do partyjki z Fergusonem, tylko Messi pojedynkował się z Ronaldo. Wszystko odbyło się na naszych oczach, a nie gdzieś w zakamarkach gabinetów i szatni. Przeżyliśmy to razem z nimi, Guardiola i Ferguson wydali nam na to zgodę, podczas gdy Benitez, czy Mourinho schowaliby wszystko zazdrośnie przed głodnym piłkarskich tajemnic światem.  Nie zrozumcie mnie źle: Mourinho szanuję, Beniteza uwielbiam, ale mam wrażenie, że rola trenera zaczyna być porównywana do roli wszechmogącego. I na to nie chcę się godzić. Dlaczego nie mielibyśmy chcieć piłki dla siebie, a nie dla jajogłowych krawaciarzy.  I właśnie Guardiola, (choć pod krawatem) zwrócił nam wrażenie, że futbol wciąż jest grą dla normalnych ludzi, którzy taktycznych zawijasów mogą nie rozumieć, ale zwyczajnie chcieliby zetknąć się z pięknem. Mam dość tłumaczenia, że to był mecz dla koneserów, bo czasami zakrawa to na hochsztaplerkę. Dlatego na finał Manchesteru z Barceloną czekało sześć razy więcej ludzi niż na finał Inter - Liverpool.  Messi, Xavi i Iniesta - patrząc na to, co robią z piłką wyczuwam nie zimną piłkarską doktrynę, ale powiew ciepłego geniuszu. Czegoś, co znam z dzieciństwa, co w miniaturowej skali widziałem u kumpli z podwórka.   Wyobraźnia tej trójki rządzącej środkiem pola przywraca futbolowi normalną skalę. Skalę ludzką, czytelną, czasami oczywistą.  Ich talent w głowie i nogach przemawia do mnie bardziej niż geniusz trenerski Guardioli, którego mimo wielkiego sukcesu nie można wyobrazić sobie w innym klubie. Tak jak nie można wyobrazić sobie Mourinho, albo Beniteza w Barcelonie.  Wykop Facebook Blip Twitter Del.icio.us 