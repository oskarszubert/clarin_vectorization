Czeski film. Jedenastka sezonu 2011-2012 poniedziałek, 21 maj 2012, 09:47 Czeski film. Jedenastka sezonu 2011-2012  Petr Cech był MVP tej edycji Champions League, a jego Chelsea mimo fatalnej postawy w Premiership, największym wygranym w europejskim futbolu. Kto oprócz czeskiego bramkarza zasłużył na powołanie do jedenastki sezonu?   Gdyby głosujący w plebiscycie FIFA i „France Football” mieli więcej wyobraźni i odwagi, musieliby poważnie się zastanowić, czy Czech nie powinien zostać drugim bramkarzem na liście laureatów „Złotej Piłki”? 30-letni Petr Cech dokonywał rzeczy niezwykłych nie wykonując między słupkami jednego zbędnego ruchu, a nawet gestu. Z innym bramkarzem sezon zakończyłby się dla londyńczyków katastrofą.   Przykładem wzorcowej efektywności Cecha były rzuty karne w finale Champions League. Manuel Neuer wskakiwał między słupki z miną supermana, próbującego zastraszyć strzelców siłą, pewnością siebie i witalnością. Czech wchodził do bramki leniwie, z obojętną miną wykonując swoją robotę mało efektownie, ale morderczo precyzyjnie. We wszystkich meczach z Napoli, Benfiką, Barceloną i Bayernem dawał obrońcom pewność, że oblężona twierdza nie zostanie zdobyta jakimś przypadkowym strzałem. Bez względu na rolę Didiera Drogby i Franka Lamparda to gra w destrukcji stała się fundamentem nieoczekiwanego triumfu londyńczyków.   Pozycja Philippa Lahma jest w jedenastce znacznie mniej oczywista. Jednym z kontrkandydatów byłby może Łukasz Piszczek, gdyby Borussia Dortmund nie doznała tak dotkliwej porażki w Lidze Mistrzów. Niemiecki obrońca został bohaterem półfinałowych meczów z Realem Madryt, ale i w innych spotkaniach grał dobrze, lub bardzo dobrze.   Giorgio Chiellini to człowiek, dzięki któremu Juventus nie przegrał w Serie A ani jednego meczu odzyskując tytuł mistrza Włoch, Mats Hummels stał się opoką dla Borussii. Inaczej wyglądałoby dziś Monachium, gdyby Bayern nie pozbył się kiedyś wychowanka - może najzdolniejszego ze wszystkich. Przez tej niemiecko-włoskiej parze miejsce w jedenastce stracił Vincent Kompany najlepszy obrońca Premier League.   Ashley Cole zagrał wzorcowy finał Champions League. Tak jak Cech, bez efekciarstwa z odpowiedzialnością właściwą weteranom. Każdy ruch Anglika był obliczony na maksymalną korzyść dla drużyny, wkładał nogę tam, skąd groziło Chelsea największe niebezpieczeństwo.   Yaya Toure to najwybitniejszy piłkarz nowego mistrza Anglii i z przeproszeniem Robina van Persie, chyba nr 1 całej Premier League. Aż trudno sobie wyobrazić, że w końcówce sezonu potrafił zrekompensować drużynie kryzys formy Davida Silvy. Piłkarz WKS wykonuje niewiarygodną pracę w defensywie, ale bez kłopotu kieruje atakiem, a nawet sam strzela. Gracz bardziej uniwersalny? Nie ma.    Andrea Pirlo to przypadek rodem z Chelsea. Kiedy potraktowano go jak kandydata na emeryta, udowodnił, że mistrzowie starzeją się wolniej. Milan oddał Juventusowi jedynego gracza, który zdołał obronić mistrzostwo kraju.   Leo Messi dostaje miejsce w jedenastce nie za 50 goli w Primera Division i 14 w Champions League, bo one nie przyniosły tytułów. Doceńmy jednak genialną zdolność Argentyńczyka do kierowania grą zespołu. Jego konkurentem był David Silva, ale popadł w kryzys w końcówce sezonu, a poza tym jest mimo wszystko piłkarzem mniej wybitnym.   Franck Ribery to przypadek podobny do Messiego. Zasłużył na znacznie więcej niż jego drużyna. Miał życiowy sezon, może powinien nauczyć się strzelać rzuty karne, żeby nie robił tego Arjen Robben. Didier Drogba przypomina z kolei Andreę Pirlo, tyle, że jego Chelsea nie zdążyła się pozbyć. Emerytura w Chinach musi poczekać na piłkarza, który w finale Champions League był gwiazdą miary Cecha. Jeśli finał na Wembley 12 miesięcy temu był meczem Messiego, to co powiedzieć o pojedynku na Allianz Arena?   Cristiano Ronaldo był znów maszynką do zdobywania goli. Wyleczył kompleks Barcelony, choć nie potrafił dać Madrytowi, tego co Drogba Londynowi. W Lidze Mistrzów zwycięzca może być jeden, ofiar całe mnóstwo. Jedenastka 2011/2012    Petr Cech (Chelsea) – Philipp Lahm (Bayern), Giorgio Chiellini (Juventus), Mats Hummels (Borussia Dortmund), Ashley Cole (Chelsea) – Yaya Toure (Manchester City), Andrea Pirlo (Juventus), Leo Messi (Barcelona) - Franck Ribery (Bayern), Didier Drogba (Chelsea), Cristiano Ronaldo (Real Madryt).     Rezerwowi: Vincent Kompany (MC), Sergio Ramos (Real), Sergio Busquets (Barcelona), David Silva (MC), Robin van Persie (Arsenal), Karim Benzema (Real).  Wykop Facebook Blip Twitter Del.icio.us 