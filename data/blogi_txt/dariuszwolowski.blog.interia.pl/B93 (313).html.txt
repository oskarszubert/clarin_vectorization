Kaka - najlepszy transfer Realu od czasów Zidane'a wtorek, 02 czerwiec 2009, 21:54 Kaka - najlepszy transfer Realu od czasów Zidane'a  Jeśli ktoś miał wątpliwości, czego może dokonać Florentino Perez, to już ich chyba nie ma. Transfer Kaki (jeśli stanie się faktem), to już nie tylko zapowiedź powrotu czasów galaktycznych, ale ich potwierdzenie. Od sprowadzenia Zidane'a madrycki klub nie zrobił droższego i lepszego zakupu. 65 mln euro to okolice transferowego rekordu świata. Ale trzeba było się o niego otrzeć, by sprowadzić Kakę. Zimą Brazylijczyk nie przeniósł się do Manchesteru City, choć szejkowie oferowali dwa razy tyle, z największą pensją jaką zna świat futbolu (12 mln za sezon).   Poprzedni prezes Realu Ramon Calderon obiecał fanom Kakę już trzy lata temu. Dzięki temu wygrał wybory, ale obietnicy nigdy nie spełnił. Wracający do Madrytu Florentino Perez zrobił to z lekkością, jakby strzelał w palce. Serial ”galaktyczni II”, w który wielu wątpiło, zaczyna stawać się faktem.  Jak podaje dziennik „Marca” Kaka podpisze kontrakt na pięć lat z pensją 9 mln netto i, że już w przyszłym tygodniu założy oficjalnie białą koszulkę. „As” ostrzega, że Chelsea przebiła w ostatniej chwili tę ofertę i, że transfer nie jest pewny na 100 procent. Może trzeba chwilę poczekać, ale gdyby Kaka w Madrycie wylądował, byłoby to najlepszym potwierdzeniem, że druga kadencja Pereza w Realu może być równie spektakularna jak początek pierwszej.  Kaka był na czele listy transferowej w Madrycie od bardzo dawna. Trzeba było Pereza by najlepszy transfer królewskich od czasów Zidane'a stał się faktem. Za nim na liście  jest Cristiano Ronaldo. A potem będzie czas na uzupełnienia w typie Villi, Ribery'ego, Xabiego Alonso lub Silvy i marzenie Pereza o największej drużynie XXI wieku zacznie przybierać realne kształty (nowy prezes ma do wydania latem 300 mln euro).  Gdy startujący do drugiej kadencji Perez o tej nowej drużynie wspominał, brzmiało to jak bajka o żelaznym wilku. Wydawało się, że Real stracił w ostatnich latach tyle prestiżu, iż najwięksi gracze będą go omijali szerokim łukiem. Transfer Kaki - jeśli to prawda - daje sygnał, że w Madrycie znów dzieje się coś niezwykłego. Początek, najtrudniejszy Perez będzie miał za sobą.  Kaka to wielki piłkarz, od czasów Zidane'a najlepszy jaki pojawił się w Madrycie. Beckham sprawdził się średnio, Ronaldo pograł i zgasł, a cały galaktyczny Real wszedł z nim w strefę cienia. Robinho? Wolne żarty, nie mówiąc o transferach Calderona z Robbenem na czele. Większości z tych piłkarzy Perez będzie musiał się pozbyć.  Oczywiście pytanie jak nowa drużyna będzie grała wciąż pozostaje otwarte, ale że będzie sławna i bogata wątpliwości już nie budzi. Co do Kaki mam jedną wątpliwość. To piłkarz doskonały do gry z kontry, kiedy ma trochę miejsca, by rozpędzić się z piłką. Czy Real będzie tak grał? Finansowo to transakcja udana: koszulki z nazwiskiem Kaka pójdą jak woda, każdy będzie chciał grać z nowym Realem, transfer wywoła małe trzęsienie ziemi, co Realowi też nie zaszkodzi. A poza tym Perez pokazuje wszystkim, że najbliżej mu do futbolowego boga. Pół roku temu Milan mógł dostać od szejków z MC 130 mln euro. Dziś oddaje Kakę za 65. Perezowi się nie odmawia, Realowi znowu nie.  Czy Barcelona już powinna się bać? Katalończycy mają wielką drużynę, Perez robi do niej zaledwie pierwszy krok. Obawiać powinni się jednak wszyscy rywale, bo widać, że prezes prezesów wraca w formie.    PS. Z pobiciem transferowego rekordu świata Zidane'a jest problem, choć Francuz kosztował 65 mln dol, wtedy, w 2001 roku było to aż 73 mln euro. Dziś, jak wiemy, 65 mln euro, to już znacznie więcej niż 65 mln dol.   Wykop Facebook Blip Twitter Del.icio.us 