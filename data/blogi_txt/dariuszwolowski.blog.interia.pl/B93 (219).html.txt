Warszawa choruje na Barcelonę czwartek, 06 październik 2011, 10:42 Warszawa choruje na Barcelonę  Ponad 2,5 tys dzieci zgłosiło się do szkółek Barcelony w Warszawie, mimo iż miesięczny koszt to 190 zł. Zdeterminowani rodzice z całej Polski pytają o internat.   W katastrofalnej rzeczywistości polskiej piłki powołana do życia w stolicy „FCB Escola Varsovia” jest jak powiew czystego powietrza. Polskie dzieci mają dostać szansę kształcenia się na futbolistów według metod rodem z „La Masii”, które wydały na świat genialne pokolenie z Messim, Xavim, Iniestą, Puyolem, Pique i Fabregasem. Naturalne jest, że to rozbudza wyobraźnię wszystkich - już do 19 września zgłosiło się 2,5 tys chętnych, a przecież dyrektor akademii Xevi Marcé planował zajęcia dla tysiąca dzieci w wieku od 6 do 12 lat.   Treningi odbywać się będą w czterech miejscach na „orlikach": na Pradze Północ (ul. Picassa i Kawęczyńska), na Bemowie (ul. Obrońców Tobruku) i na Ursynowie (ul. Dembowskiego). Z dziećmi pracować mają młodzi polscy trenerzy znający hiszpański lub angielski. Rodzice dzieci z innych miast już pytają o internat, akademia jego budowy w ogóle nie planowała. Może zmieni zdanie?    FCB Escola Varsovia jest pierwszym takim przedsięwzięciem w Europie. Inne akademie katalońskiego klubu działają w Japonii, Zjednoczonych Emiratach Arabskich, Egipcie, Hongkongu, Kuwejcie i Peru. Nie zawsze są one skazane na sukces, kilka miesięcy temu z powodów finansowych kataloński klub zamknął szkółkę w Argentynie.   Przedsięwzięcie budzi wielkie nadzieje w kraju, w którym PZPN nie ma planu na szkolenie, a poziom futbolu jest na dnie. Katalończycy nie będą na szkółce zarabiać: 190 zł miesięcznej opłaty od rodziców ma być w całości wydawane na utrzymanie akademii, tak jak pieniądze od miasta i od sponsorów. W każdym centrum ufundowane zostanie 10 stypendiów dla dzieci, których nie stać na opłaty.    Dla FC Barcelony warszawska akademia ma być darmową kopalnią talentów. Polskie dzieci i ich rodziców rozgrzewa wizja gry na Camp Nou. Czy z tego wielkiego entuzjazmu zrodzi się sukces sportowy? Trzeba być cierpliwym. We mnie budzi się iskierka nadziei, że system szkolenia polskich dzieci wyrywa się z łap PZPN-u, który pozbawił już złudzeń kilka pokoleń. Że znajdzie się być może lek na lenistwo i brak wyobraźni polskich klubów, w których szkolenie młodych, jest niczym ponad „odwalanie” pańszczyzny. Może drogą Barcy pójdą inne kluby: Real Madryt, AC Milan, Ajax Amsterdam, Bayern Monachium – może doczekamy się czegoś w rodzaju alternatywnego systemu szkolenia. PZPN zmarnował tyle lat, tak nam już zohydził futbol, że nadszedł najwyższy czas dla ostatniej deski ratunku.  Wykop Facebook Blip Twitter Del.icio.us 