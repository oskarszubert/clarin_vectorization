Co będzie z Raulem w nowym Realu? sobota, 06 czerwiec 2009, 10:32 Co będzie z Raulem w nowym Realu?  Jorge Valdano ma porozmawiać z Raulem Gonzalezem, aby poinformować go, iż w nowej galaktycznej drużynie Realu Madryt będzie legendą, ale już tylko na ławce rezerwowych.    Wiem jak trudna będzie to rozmowa dla nowego dyrektora Realu, który wraca do klubu z Florentino Perezem. Pierwszy wywiad z Valdano robiłem w 1996 roku podczas finałów ME. Komentując grę Hiszpanii powiedział, że największym skandalem jest to, iż Javier Clemente nie dał szansy Raulowi nie biorąc genialnego młodzika do Anglii. Sam Valdano dał mu ją dwa lata wcześniej powołując z drużyny do lat 18 wprost do pierwszego zespołu Realu. Raul miał 17 lat i cztery dni, gdy trener Valdano wystawiał go w ataku obok Emilio Butragueno - największego piłkarskiego wzoru. Argentyńczyk zawsze uważał Raula za geniusza, teraz czeka ich chyba najtrudniejsza rozmowa w życiu.  Między 1994, a 2009 rokiem Raul zapracował na status legendy klubu. Zdobył najwięcej bramek dla Realu (313, pobił rekordy Di Stefano), ma najwięcej goli w reprezentacji (44), najwięcej bramek w Pucharze Europy i w ogóle w europejskich rozgrywkach – żeby wymienić tylko te najważniejsze osiągnięcia. W 973 meczach zdobył 706 bramek wliczając w to drużyny młodzieżowe Atletico Madryt i Realu. Czas płynie jednak szybko, a Valdano przypomina, że na ławce usiadł też kiedyś nawet Di Stefano.  W Realu wysyłali Raula na emeryturę już kilka razy. Zawsze bez skutku. W ostatnim sezonie zagrał w lidze 2994 minuty i zdobył 18 goli. Zaliczył 37 meczów w tym 35 jako gracz podstawowy! Skuteczność 26 proc.  To Raul jest symbolem pokolenia, które po 32 latach zwróciło Realowi tytuł najlepszego klubu na kontynencie. Triumfował w Pucharze Europy trzy razy i tylko raz nie zdobył gola w finale. Niewiarygodne jak na gracza o mizernych warunkach fizycznych, któremu natura poskąpiła nawet szybkości.  Po klęsce koncepcji galaktycznej w 2006 roku Raul Gonzalez ogłosił, że jest gotów odejść z klubu, jeśli to mu pomoże. Przeżywał kryzys, w którym można było upatrywać jego końca. Ale to był tylko koniec pierwszej ery Pereza, który wtedy odszedł z klubu. Raul grał dalej, wciąż był niezastąpiony. Tłumy napastników przewaliły się przez Santiago Bernabeu, ale bramki siódemki były niezbędne jak powietrze.  Nie znaczy to, że forma Raula była w kolejnym rozkwicie. Jest wolniejszy, bardziej przewidywalny, rozpracowany na wszystkie strony. Latem Luis Aragones nie zabrał go na Euro 2008. Raul bardzo chciał jechać. Tym, którzy mówili mu, że i tak usiądzie na ławce, bo kadra ma Villę i Torresa odpowiadał, że gotów jest podawać im wodę. Aragones rozumiał jednak, że zabieranie go do Szwajcarii i Austrii przedłuży narodową debatę w nieskończoność. I zamiast skupić się na batalii o mistrzostwo Europy cała drużyna będzie wciąż rozpytywana o rolę Raula. Kiedy 28 czerwca 2008 Iker Casillas podnosił trofeum za mistrzostwo Europy pomyślałem o Raulu. Jego ostatnią nadzieją była zmiana trenera reprezentacji. Vicente del Bosque to przecież człowiek, u którego Raul był fundamentem galaktycznego Realu. Ale nawet on nie zwrócił kapitanowi królewskich reprezentacyjnej szansy.  Przez dekadę siódemka z Madrytu była symbolem reprezentacji - najlepszym jej piłkarzem, ale też najbardziej oddanym i najwaleczniejszym. Zostanie jednak symbolem pokoleń przegranych. Dla wielu ludzi decyzja Aragonesa o pozostawieniu Raula w domu, była fundamentem sukcesu na Euro 2008. I nawet nie bardzo wiem, czy można im zaprzeczyć.  Dziś takie samo rozczarowanie czeka na Raula w klubie. Kapitan przyjmie wyrok z pokorą, karnie usiądzie na ławce, bo kocha te barwy i gotów poświecić im wszystko. A gdyby Villa, Kaka, czy Cristiano Ronaldo (jeśli przyjdą w końcu na Bernabeu) będą mieli kłopoty, Pellegrini zawsze może puścić do gry legendarnego emeryta.  Wykop Facebook Blip Twitter Del.icio.us 