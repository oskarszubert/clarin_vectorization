Chelsea między niebem i piekłem sobota, 05 maj 2012, 10:27 Chelsea między niebem i piekłem Patrząc na katastrofalną grę Chelsea w lidze angielskiej, aż trudno uwierzyć, że to wciąż może być największy wygrany tego sezonu.   22 pkt straty do Manchesteru United, to wręcz kompromitacja drużyny, w którą zainwestowano aż tyle! Gdyby ligowy stan posiadania Chelsea zmniejszyć o tę liczbę, klub Romana Abramowicza wciąż brałaby udział w batalii o utrzymanie. A jednak bardziej prawdopodobne jest, że to „Czerwone Diabły” zakończą sezon bez trofeum. Zespół ze Stamford Bridge może naprawić wszystko w 180, ewentualnie w 240 minut. Dziś gra z Liverpoolem w finale najstarszych piłkarskich rozgrywek, za dwa tygodnie powalczy z Bayernem o triumf w Champions League.   Choć trudno w to uwierzyć gracze Roberto di Matteo wciąż mogą być największym wygranym tego sezonu w europejskiej piłce. Ciekawe, co powiedziałby Jose Mourinho, gdyby zapytać go o ewentualność zamiany miejsc z tymczasowym szkoleniowcem Chelsea? Jego Real Madryt świętował właśnie 32. tytuł mistrza kraju, wydarty Barcelonie po trzech latach. Zdobył astronomiczną liczbę 115 goli i 94 pkt, a jednak w całym madryckim święcie powtarzał się dręczący refren nostalgii i tęsknoty za Pucharem Europy. Chelsea ma go na wyciągnięcie ręki.   Oczywiście faworytem finału Champions League będzie Bayern. Jest w lepszej formie, gra na swoim stadionie, ale goście ze Stamford Bridge dokonali już w tej edycji tylu cudów, że kolejny odebralibyśmy już jako logiczną część całości. Po kretyńskim ataku bez piłki na Alexisa Sancheza w półfinale z Barceloną, John Terry nie zrewanżuje się za przestrzelony rzut karny z moskiewskiego finału. Drużyna będzie musiała sobie poradzić z dziurami w środku obrony i w środku pomocy, ukarani są także Branislav Ivanovic, Raul Meireles i Ramires. Straty wydają się monstrualne, a jednak, jak wiemy z doświadczenia, nie można popełnić większego głupstwa, niż stawiając krzyżyk na Chelsea.    W ostatnich czterech latach w Champions League obowiązuje zasada, że wygrywa Barcelona, lub drużyna, która ją wyeliminowała. Tak było z Manchesterem United w 2008 roku i z Interem Mediolan dwa lata później. Bayern zapewne nie chce o tym słyszeć, on też przegrał z kretesem mistrzostwo kraju, ale w finale na Allianz Arena nie decydują się jego losy na kolejny sezon. Bawarczycy w Champions League zagrają na pewno, zespół z Londynu będzie walczył także o swoją przyszłość. Granica między niebem i piekłem jest cienka, wynosi może 90 minut. To będzie ostatnia szansa dla Didiera Drogby i Franka Lamparda na spełnienie życiowego marzenia.   Co powiedzieć o Fernando Torresie? Zwycięski gol w finale Champions League uzasadniłby jego 60-milionywy transfer do tej pory ocierający się o katastrofę. Gdy wbił gola Barcelonie na Camp Nou w półfinale, angielskie tabloidy skwitowały to szyderstwami uznając, że była to większa niespodzianka, niż odpadnięcie obrońcy trofeum. „El Nino” wciąż jest najdroższym hiszpańskim piłkarzem, to on rozstrzygnął finał Euro 2008, czas na kolejną spektakularną bramkę, która dałaby mu sportową nieśmiertelność. Nawet, gdyby miało się to stać wbrew logice.   Oczywiście nr 1 sezonu wciąż mogą być Bawarczycy. Tak jak Chelsea zostały im dwa finały: Ligi Mistrzów i krajowego Pucharu. Pracowali na to równie ciężko. I tak samo jak Chelsea limit porażek już wyczerpali. Borussia Dortmund sprawiła im lanie w Bundeslidze w drugim kolejnym sezonie, dla bogatych monachijczyków to sportowy policzek. Bayern, tak jak Chelsea chce rewanżu. Za klęskę w lidze, i przegrany swój ostatni finał Champions League. Jeśli nie teraz, to zapewne nie szybko.  Wykop Facebook Blip Twitter Del.icio.us 