Atak Wschodu. A miało być tak nudno.. środa, 21 październik 2009, 15:52 Atak Wschodu. A miało być tak nudno..  Barcelona i Inter miały się nudzić w fazie grupowej, tymczasem za dwa tygodnie ruszą na Wschód, by walczyć o przetrwanie. Zanosi się na to, że Guardiola lub Mourinho zagrają tam rolę Napoleona   Zobaczyć minę „speca od Champions League” po remisie z Dynamem Kijów? Bezcenne. Po tym jak pięć lat temu Jose Mourinho podbił Europę z FC Porto świat uznał, że taki trenerski geniusz zrobi to z każdą drużyną. Na to liczył Ronam Abramowicz, ale się przeliczył, na to liczy Massimo Moratti i też za chwilę może mu być na sercu ciężko.    Parady arogancji, z którymi Mourinho było niedawno tak do twarzy, zmieniają się pomału w żałosne dąsy bezradnego trenera. Prezes Interu wydał latem 70 mln euro, by seryjny mistrz Włoch zwojował coś wreszcie w Europie. Zatrudnił przecież wielkiego wodza. Tymczasem na półmetku rozgrywek grupowych charyzmatyczny trener skarży się na bardzo trudne losowanie, które zetknęło ze sobą czterech mistrzów z czterech krajów. Na koniec stwierdza, że ostatni w tabeli Inter wciąż jeszcze nie jest w piekle.   Za dwa tygodnie, w Kijowie klub z Mediolanu w piekle może się znaleźć. A na pewno będzie mu bardzo zimno i bardzo gorąco. Nawet drugi remis z Dynamem sprawi, że stanie na krawędzi odpadnięcia. Jeśli potem zremisuje na Camp Nou i nawet wygra na San Siro z Rubinem Kazań, to do gry w 1/8 finału osiem pkt pewnie nie wystarczy. A przecież porażka z Ukraińcami nie jest wcale wykluczona. Podobna sytuacja grozi innemu trenerskiemu gwiazdorowi. Drużyna Pepa Guardioli ma na półmetku jeden punkt więcej niż Inter (tyle samo, co Dynamo i Rubin), ale także w rundzie rewanżowej rozegra tylko jeden mecz u siebie. Barcę, podobnie jak drużynę z Mediolanu czekają dwa wyjazdy na Wschód skąd trzeba przywieźć przynajmniej dwa punkty. Nikt sobie nie wyobraża, by obrońca trofeum mógł przepaść w grupie, ale zagrożenie stało się jak najbardziej realne.   Najmniej realne wydaje się jednak to, co po losowaniu wszyscy uważali za pewnik. Barca i Inter awansować miały łatwo, bo przecież drużyny ze Wschodu, choć zamożne i silne, w ostatnich edycjach Champions League grały role trzeciorzędne. Raczej upodobały sobie puchar pocieszenia (dziś Liga Europejska), tymczasem mistrzowie Ukrainy i Rosji nie mają zamiaru godzić się ze stereotypem. To by dopiero było wydarzenie, gdyby w 1/8 finału zabrakło Messiego, Xaviego, Ibrahimovica, albo Eto’o i Milito, a znalazby się tam Rafał Murawski.  A miało być tak nudno…    Wykop Facebook Blip Twitter Del.icio.us 