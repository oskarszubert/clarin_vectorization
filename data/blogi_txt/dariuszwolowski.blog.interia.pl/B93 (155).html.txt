Brazylia kibicuje Hiszpanii, Hiszpania Brazylii środa, 24 czerwiec 2009, 11:21 Brazylia kibicuje Hiszpanii, Hiszpania Brazylii  Czy nudny Puchar Konfederacji uratuje finał Hiszpania - Brazylia? On jest potrzebny tym rozgrywkom trzy razy bardziej niż hitowe starcie Manchester – Barcelona Lidze Mistrzów.   Są turnieje, jak piłkarskie mistrzostwa świata, które wygrywa się za wszelką cenę. Nawet najgorszy poziom pomieszany z sędziowskimi skandalami w Korei nie przyniósł ujmy zwycięskiej drużynie z Ronaldinho, Ronaldo i Rivaldo. Pewnie sami Brazylijczycy woleliby wygrać w lepszym stylu, ale Puchar Świata wynagrodził im wszystko.  Puchar Konfederacji jest na biegunie przeciwnym. Sztuczny twór służący napełnianiu kasy FIFA potrzebuje zdarzeń spektakularnych, by zawładnąć sercami kibiców, choć na chwilę. W RPA większe wrażenie robią wiadomości o kolejnych ofiarach grabieży, niż to, co się dzieje na boisku. „Na szczęście to tylko Puchar Konfederacji” - powiedział Fabio Cannavaro po blamażu mistrzów świata i to najlepiej oddaje, czym jest toczący się właśnie turniej. Nie wyobrażam sobie, by do poważnej fazy MŚ, ktoś awansował w stylu takim jak Amerykanie (przegrali z Brazylią i Włochami tracąc po trzy gole, uratował ich jednak triumf nad Egiptem).   Jaki jest Puchar Konfederacji każdy widzi, zmęczeni sezonem gwiazdorzy nie zawsze wiedzą, o co grają i czy im się w ogóle chce. Temperatura osiągnie drugie ekstremum dopiero za 12 miesięcy. Czy coś mogłoby jednak uratować dla nas, choć odrobinę emocji?   Żeby to sobie uświadomić wyobraźmy sobie finał USA - RPA, albo nawet USA - Brazylia, czy w końcu Hiszpania – RPA. To by dopiero były nudy. Rzecz jasna ci, których turniej jeszcze nie zamęczył marzą o starciu Hiszpanów z Brazylijczykami. Ono jest potrzebne Pucharowi Konfederacji trzy razy bardziej niż hitowy finał Manchester – Barcelona Lidze Mistrzów.   Dlatego Hiszpanie, którzy grają dziś półfinał z USA otwarcie przyznają, że jutro w starciu Brazylii z gospodarzami będą kibicowali silniejszemu. Tylko finałowy triumf nad „Canarinhos” może coś dać hiszpańskiej piłce.  Brazylijczycy też zdają sobie sprawę, że pokonanie Hiszpanii przyniesie im znacznie więcej, niż kolejny łatwy triumf w tym trzeciorzędnym turnieju. Fani mieliby okazję się przekonać, czy piękniej gra „Brazylia oryginalna”, czy „Brazylia europejska”, a FIFA odtrąbić swój kolejny propagandowy sukces. Vicente del Bosque trzyma więc kciuki za Carlosa Dungę, a Carlos Dunga za Vicente del Bosque, bo tylko finał Brazylia - Hiszpania może sprawić, by cały ten przedmundialowy rekonesans w RPA nie stracił sensu.  Wykop Facebook Blip Twitter Del.icio.us 