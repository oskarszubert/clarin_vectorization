Wolny czas Beenhakkera poniedziałek, 11 maj 2009, 13:23 Wolny czas Beenhakkera Przyjadę do Krakowa obejrzeć Boguskiego - zapowiadał Leo Beenhakker. Niestety na hitowym meczu Wisła - Legia go nie było. W tym samym czasie grał Feyenoord i selekcjonera kadry uznał, że w Rotterdamie przyda się bardziej.  Beenhakker nie widział więc niezłej gry Boguskiego i jego kontuzji, nie dowiedział się, z jakim trudem próbuje wrócić do formy Paweł Brożek, ani jak radził sobie w pomocy Roger Guerreiro. W Krakowie naprzeciw siebie stanęło kilku kadrowiczów, ale też paru piłkarzy młodych i ciekawych, którzy jednak nie zasłużyli na zainteresowanie Holendra. Selekcjoner postanowił, że o tym wszystkim przeczyta, usłyszy lub popatrzy na mecz z odtworzenia. Najbliższe spotkanie kadry w eliminacjach MŚ dopiero za pięć miesięcy...  „Mam obsesję reprezentacji Polski”, „Pogłoski o moim odejściu do Feyenoordu, to bzdury wyssane z palca” - w ostatnich miesiącach Beenhakker wiele razy powtarzał te stwierdzenia. Wysilam się jak mogę najbardziej i nie mogę pojąć dlaczego wobec tego Holender tak otwarcie lekceważy swoje obowiązki w Polsce.  Póki co Beenhakker ma u nas wrogów i zwolenników. Robi jednak co można, by liczba tych pierwszych stale rosła. Nie wiem, na ile zachowanie Holendra szkodzi kadrze, zmniejsza szanse Polaków na udział w mundialu w RPA. Na pewno szkodzi jednak samemu selekcjonerowi. Leo daje nam jasny sygnał, że jest akurat odwrotnie niż mówi: on pracuje w Holandii, a kadrę Polski prowadzi w wolnym czasie.  Wykop Facebook Blip Twitter Del.icio.us 