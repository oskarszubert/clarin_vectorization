Czy Barca straci Samuela Eto #8217;o? czwartek, 04 czerwiec 2009, 10:19 Czy Barca straci Samuela Eto #8217;o?  Barcelona chce dać podwyżkę Messiemu, Inieście i Toure, za to Eto’o zaproponuje dłuższy o dwa lata kontrakt z tą samą pensją. Kameruńczyk się na to nie zgodzi i…   Eto’o to jeden z największych piłkarskich wulkanów, nigdy nie wiadomo jednak czy erupcja nastąpi na boisku, czy poza nim. Choć Barcelona to klub, który uratował go dla wielkiej piłki (Real wypożyczył go na Majorkę, bo nie miał wtedy jeszcze wielkiego nazwiska) zawsze sprawiał w Katalonii wiele problemów. Nieokiełznany, łamiący reguły, mówiący rzeczy, których nikt inny nie odważyłby się powiedzieć. Latem obiecał Guardioli, że będzie przemawiał wyłącznie na boisku, ale kiedy zdobył odpowiednią liczbę goli wypalił w połowie sezonu, że jest w Katalonii tylko najemnikiem, a jego serce pozostało na Majorce. Zakpił przy tym z Leo Messiego mówiąc, że niektórzy gracze namiętnie całują godło klubu na koszulce, a porzuciliby go dla innego, gdyby zaproponował im milion więcej.  Oburzenie w Katalonii było uzasadnione, ale Eto’o przeprosił fanów golami. Jak zwykle. Jak zwykle też wybiera sobie cel godny siebie, dwa lata temu zaatakował Ronaldinho za to, że się leni, myśli wyłącznie o sobie, a nie o drużynie. Brazylijczyk był wtedy w Katalonii bogiem większym niż Messi.  Ale do rzeczy: klub to nie jest szkółka niedzielna. Eto’o pokazał w tym sezonie, że warto się z nim użerać. Zdobył 30 goli w lidze, plus na deser tego najważniejszego, który odmienił losy finału Ligi Mistrzów z Manchesterem. Bez Kameruńczyka potrójnej korony by nie było. Eto’o to napastnik wielki, kiedyś wydawało mi się, że marnuje za dużo stuprocentowych okazji, tymczasem przeanalizowałem statystyki i okazało się, że do zdobycia bramki potrzebuje znacznie mniej szans niż Messi i Henry. Był jednym z najbardziej efektywnych piłkarzy minionego sezonu w Primera DIvision. Poza tym skoro już uznajemy, że w Lidze Mistrzów miarodajne są mecze z Anglikami - Eto’o strzelał bramki i Manchesterowi, i Arsenalowi (w finale w Paryżu) i Chelsea. Takiego napastnika Barca nie powinna tracić. Diego Forlan zagwarantuje 30 goli w lidze, ale wątpię, by był to piłkarz zdolny zmieniać losy finałów Champions League. A przecież o to chodzi w klubie z Katalonii.  Eto’o zarabia w Barcelonie bardzo dobrze (7,5 mln euro za sezon). Poza Messim, który ma wyższą pensję (8,4 mln), tylko Henry dorównuje Kameruńczykowi. Jeśli są jednak w klubie pieniądze na podwyżkę dla Argentyńczyka, może powinny się znaleźć i dla Eto’o. Prasa hiszpańska donosi, że Kameruńczyk nie zaakceptuje przedłużenia kontraktu na starych warunkach. Chce poczekać do końca przyszłego sezonu i odejść za darmo, a w nowym klubie będzie miał kontrakt królewski. Na to z kolei nie będzie chciała zgodzić się Barcelona, oddać gracza wartego ze 40 mln euro za darmo? Do konfliktu tylko krok.  W ”El Mundo Deportivo” już ukazała się ankieta, kto powinien zastąpić Kameruńczyka. Fani Barcy chcą Davida Villę, ale nie wiadomo, czy Barca jest w stanie wygrać o niego wojnę z Realem. Villa to napastnik miary Eto’o, ale kandydatem nr 2 jest Forlan. Katalońscy fani nie przepadają za to ani za Benzemą, ani Ibrahimovicem. I chyba mają rację, szczególnie w drugim przypadku, bo jeśli Eto’o ma muchy w nosie, to Szwed ma w nosie szerszenie. Zarabia w Interze 9 mln euro za sezon, na mniej w Barcelonie się nie zgodzi, a poza tym w fazie pucharowej Ligi Mistrzów nie zdobył jeszcze gola. Dla Barcy Champions League zaczyna się dopiero na tym poziomie. Wygląda na to, że można mieć najlepszy sezon w historii, wygrać potrójną koronę, by i tak mieć kłopoty.  Wykop Facebook Blip Twitter Del.icio.us 