Czy Brazylia wygra Puchar Konfederacji, a potem mundial w RPA? poniedziałek, 22 czerwiec 2009, 17:57 Czy Brazylia wygra Puchar Konfederacji, a potem mundial w RPA?  Nawet całkowity upadek Ronaldinho, Ronaldo, czy Adriano nie zmieni oczywistego faktu: za rok na mistrzostwach świata w RPA Brazylia znów będzie faworytem murowanym  Nie wiem, kiedy to się zaczęło. Niby nic racjonalnego, jakieś dziwne uczucie niechęci, które ogarnia nas na widok geniusza osiągającego szczyt bez wysiłku. Kiedy wszyscy harują w pocie czoła, on ma najwyższy nawet cel na wyciągnięcie ręki.  Może dlatego nigdy nie lubiłem piłkarzy z Brazylii. Urodzonych żonglerów wyprawiających z piłką cuda, na które piłkarski świat czeka z otwartymi ustami. Dla tej części świata mundial zaczyna się właśnie wtedy, gdy na boisko wychodzą faceci w kanarkowych strojach. Pięciokrotni mistrzowie świata, nacja Pelego, Garrinchy, Ronaldo, Romario, Ronaldinho - ludzi, których, jak mówi legenda, przy urodzeniu bogini wiatru pocałowała w stopę. Oni zostali stworzeni do tej gry i ten, kto chciałby im dorównać, skazany jest na dolę Syzyfa. Brazylijczycy zdominowali futbol na wszystkich kontynentach. W Lidze Mistrzów, rozgrywkach klubów europejskich właśnie oni są nacją najliczniej reprezentowaną. Biją na głowę Hiszpanów, Francuzów, Niemców, Włochów, Anglików - czyli tych, dla których najbardziej dochodowa liga świata została wymyślona. My mamy w reprezentacji Rogera Guerreiro, żeby choć otrzeć się o geniusz, o który tak trudno nad Wisłą.   Ostatnie lata dały reszcie świata cień nadziei. Ronaldinho przestał być królem futbolu, Ronaldo królem pola karnego, Adriano zamiast go zastąpić, ruszył w tango z iście brazylijską energią. Robinho? Zmaga się z kopaczami z Manchesteru City, co dowodzi tego, że geniusz w nogach i głowie to jednak dwie odległe rzeczy. Kaka też już nie ten sam, co dwa lata temu - stąd wniosek, że najjaśniejsze gwiazdy kanarkowych giną gdzieś w piłkarskim niebycie.  I nagle, oglądając mecz Pucharu Konfederacji Brazylia - Włochy zdałem sobie sprawę, że to nadzieje płonne. Nie ma nawet co marzyć, że mundial w RPA będzie imprezą, w której „Canarinhos” zostaną skazani na drugoplanowe role wobec Argentyny Messiego, Portugalii Cristiano Ronaldo, czy Hiszpanii Xaviego i Iniesty. Pięciokrotni mistrzowie świata pojadą na pierwszy afrykański mundial jak zwykle - czyli jako faworyt nr 1. Choćby wysłali drugi skład. Może byłby on nawet silniejszy, bo jedyne, co można zarzucić Brazylijczykom, to ślepe uwielbienie dla gwiazd.   Na ostatnich mistrzostwach w Niemczech trener musiał upchnąć w składzie Adriano, Ronaldo, Robinho, Ronaldinho, Kakę, Roberto Carlosa i Cafu, żeby piłkarski świat nie rzucił mu się do gardła. Na treningi „Canarinhos” sprzedawano nie mniej biletów niż na mecze ich rywali, bo kibice chcieli otrzeć się o piłkarską nieśmiertelność, nawet jeśli większość kanarkowych mistrzów była daleka od życiowej formy.   W loży szyderców żartowaliśmy, że gdyby Pele zgodził się założyć spodenki Carlos Alberto Parreira musiałby ulec presji i umieścić go co najmniej na ławce rezerwowych.  Świat kocha graczy medialnych, a wśród nich, trzy lata temu była Brazylijczyków cała masa. Dziś, na kredyt powoływany jest tylko Robinho, który dużo robi wokół siebie szumu, z małym pożytkiem dla drużyny. To jednak i tak klasa światowa, jak jego kumple łącznie z tymi, którzy nie grają jeszcze w klubach europejskich. A poza tym Brazylijczycy mają jedną wielką przewagę nad resztą, tylko oni umieli wygrywać mundiale na obcym kontynencie (w Europie, Azji i Ameryce Północnej).   Carlos Dunga był wściekły, gdy niedawno jeden z dziennikarzy wieszcząc kryzys „kanarkowych” powiedział, że dziś jego drużyna nie dorasta Hiszpanii do pięt. W niedzielę, w finale Pucharu Konfederacji będzie pierwsza okazja do zweryfikowania tej ryzykownej teorii (o ile obaj faworyci wygrają półfinały). Zespół Vicente del Bosque odebrał Brazylijczykom dwa rekordy (najdłuższa passa zwycięstw i najdłuższa seria bez porażki). Ma ambicje odebrać im także miano nr 1 na liście geniuszy. Na razie jednak to wciąż Hiszpanie muszą dowieść, że dorośli do poziomu Brazylii.  Wykop Facebook Blip Twitter Del.icio.us 