Toure jak Makelele? Problem Barcelony środa, 10 czerwiec 2009, 19:34 Toure jak Makelele? Problem Barcelony  Iniesta, Xavi, Messi, Henry, Eto’o, Puyol są uważani za kluczowych graczy Barcelony. Fanów z Katalonii pasjonuje, co będzie z Eto’o, podczas, gdy mogą stracić Yaya Toure - piłkarza będącego dla ich drużyny tym, kim w galaktycznym Realu był kiedyś Claude Makelele  O Yaya Toure, defensywnego pomocnika z Wybrzeża Kości Słoniowej zabiega kilka klubów Premier League. Chciałby Arsenal, chciałby Manchester City, na razie nie wiadomo tylko jak bardzo Barca chce go zatrzymać.  Toure to jeden z najlepszych defensywnych pomocników świata, piłkarz dla Barcy absolutnie kluczowy, choć kibic drużyny Guardioli wymieni przed nim pewnie z osiem innych nazwisk. Od Messiego, Eto'o, Henry'ego, przez Iniestę, Xaviego i Alvesa, po Puyola i Marqueza. A na deser dorzuci do tego Valdesa.   Z kłopotu bogactwa może urodzić się problem. Tak jak w Madrycie AD 2003. Tam też tak ważni byli Zidane, Figo, Ronaldo, Casillas, Raul i Roberto Carlos, że Claude Makelele musiał zadowolić się ochłapami (to znaczy najniższą pensją, biegać miał oczywiście najwięcej). Nie chciał, poszedł do Chelsea, co uznawano potem za początek końca galaktycznego imperium nr 1. Dziś Perez wraca do Realu i budując nową drużynę starych błędów ma nie powtórzyć. W Madrycie wierzą, że plecy Kaki zabezpieczy Lass Diarra porównywany oczywiście do…Makelele (Lass uczył się futbolu u boku Claude).  Kiedy Toure przychodził do Katalonii dwa lata temu otrzymał pensję nieco ponad 2 mln euro za sezon. Podwyżka miała nastąpić w ubiegłym roku, ale po fatalnej grze (nie Toure, ale Barcy) szefowie klubu postanowili, że nikt z piłkarzy nie dostanie ani grosza więcej. Ci, którzy zawalili najbardziej, czyli Ronaldinho i Deco zgarnęli po 8 mln euro i odeszli z klubu, Toure zarobił dwa i został.   W tym sezonie znów grał świetnie, był twardszy od skały w tyłach i zaskakująco kreatywny w ofensywie. Gol w finale Pucharu Króla był majstersztykiem (takiego samego po solowym rajdzie zdobył jeszcze w ligowym meczu z Mallorką), znakomita była też gra na stoperze w decydujących spotkaniach Champions League z Chelsea i Manchesterem.  Toure nie wybrzydzał. Inny defensywny pomocnik Keita odmówił Guardioli, który chciał go wystawić na lewej obronie, a mierzący 191 cm Yaya stawał tam, gdzie go drużyna potrzebowała.   Katalonia ma dziś jednak innych bohaterów. Władze Barcy ogłosiły co prawda, że w pierwszym rzędzie podwyżki dostaną Messi (choć zarabia cztery razy tyle co Toure), Iniesta i Toure, ale agent piłkarza WKS ocenił nową ofertę katalońskiego klubu jako śmieszną. No i zaczęły się spekulacje, bo o defensywnego pomocnika Barcy już od roku zabiega Arsene Wenger. W Katalonii wierzą chyba, że Keita i Busquets zapewnią spokój za plecami Xaviego, Messiego i Iniesty. Zaczęto też mówić o Mascherano, który ogłosił, że chętnie zamieni Liverpool na Barcelonę. Dla mnie Toure jest z nich najlepszy, sprawdzony w najcięższych bojach, pasujący do drużyny i dających jej niezbędną siłę fizyczną, bo przecież pozostali pomocnicy Barcy nie przerośli granicy 170 cm. Właśnie genialni kurduple Xavi, Messi i Iniesta potrzebują zwalistego chłopa z WKS najbardziej. Toure chce zostać w Barcelonie, ale, jak powiedział jego agent, nie za darmo. W minionym sezonie drużyna Guardioli wygrywała i zachwycała, wszyscy rozpływali się nad jej siłą ofensywną, Toure był raczej uważany za gracza drugiego planu, bez którego świat się nie zawali. Czyli wszystko tak jak w Realu za czasów Makelele…  Wykop Facebook Blip Twitter Del.icio.us 