Radość i pogarda w Barcelonie czwartek, 14 maj 2009, 10:03 Radość i pogarda w Barcelonie Przed rozpoczęciem finału Pucharu Hiszpanii, fani Barcelony i Athletic Bilbao wygwizdali króla Juana Carlosa, a także hiszpański hymn. Dziwacznie zachowała się telewizja TVE, która nie pokazała hymnu na żywo, odtworzyła go w przerwie wyciszając gwizdy. Tak przynajmniej podaje dziennik „Marca”.  Rozumiem bolesną historię Katalończyków i Basków, ale widzę w tym wszystkim poważny brak logiki. Przecież nie ma obowiązku, by Barcelona i Athletic w rozgrywkach założonych przez króla Hiszpanii startowały. Niech Barca gra w Pucharze Katalonii, Athletic w Pucharze Kraju Basków i nikt nie będzie musiał cierpieć z powodu hiszpańskiego hymnu, flagi, albo obecności króla w loży honorowej.  Dwaj politycy szefujący obu regionom José Montilla z Katalonii i Patxi López z Kraju Basków podkreślili fantastyczne zachowanie fanów, którzy „stanęli na wysokości zadania w tym niezwykłym meczu”. Zabrzmiało to mocno ironicznie.  A przecież po triumfie nad Athletic fani Barcelony świętowali całą noc i to tak intensywnie, że pod fontanną Canaletas policja zatrzymała 45 osób. Dziś o 12,55 tłumy mieszkańców Barcelony wyjdą po swoich bohaterów na lotnisko Prat, a potem odprowadzą ich triumfalnie aż na Camp Nou. Prezes klubu Joan Laporta powiedział, że wczoraj w nocy „cules (fani katalońskiego klubu) sięgnęli nieba”. Nie bardzo jednak rozumiem dlaczego w Barcelonie tak hucznie obchodzi się sukces w rozgrywkach, którymi wszyscy gardzą?   Na dodatek Barca zdobyła Puchar Króla już 25 razy i jest pod tym względem rekordzistą...Hiszpanii. Co za wstyd.   PS. TVE zwolniła dyrektora sportowego odpowiedzialnego za historię z hymnem. Wykop Facebook Blip Twitter Del.icio.us 