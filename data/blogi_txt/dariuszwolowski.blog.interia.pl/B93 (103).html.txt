Barcelona najlepsza na świecie. Umarł król, niech żyje król środa, 27 maj 2009, 08:50 Barcelona najlepsza na świecie. Umarł król, niech żyje król  Godz 8,45. Już tylko 12 godzin do meczu. Pantofle wypastowane, koszula wyprasowana, krawat zawiązany. Do dzieła. Zaczynam relację na żywo pytaniem: „czy to będzie finał finałów?”.    Nikt z Was tego nie wie, ja też nie. Poprzeczka wisi bardzo wysoko.   Rok 1999: Bayern prowadzi do 89. min, Niemcy na trybunach Camp Nou świętują, ale Manchester w 111 sekund odwraca losy meczu.   A rok 2005? Milan wygrywa 3:0 do przerwy, patrzymy jak maltretują nam Dudka, a potem znów angielski zryw i Polak zostaje bohaterem karnych. We Włoszech jeszcze tańczą Dudek dance?   Czy dziś wieczorem dramaturgia może być podobna? Będzie bardzo ciężko, ale kto jeśli nie Barca i Manchester? Drużyna, która zdobyła w Primera Division 104 gole i zespół, który najmniej stracił w Premier League (24). Ranna w tyłach Barca zaatakuje dziś najlepszą obronę świata. Zobaczymy co z tego wyniknie, ile razy Giggs, Rooney i Ronaldo wyprowadzą mordercze kontry. Pressing nie jest obcy także Katalończykom. Oni zagrają po swojemu, Guardiola nic nie zmieni, bo po tym wielkim sezonie okrzyknieto by go szaleńcem gdyby nie był wierny swojemu stylowi w najważniejszym meczu.. Ferguson ma wolną rękę, każdą taktykę, którą wybierze zaakceptują w Manchesterze. On jest tam niemal Panem Bogiem.     Cytat na 8,45. Ferguson: - Gdy patrzyłem na mecz Real - Barcelona (2:6) pomyślałem sobie: o matko, przecież my też będziemy musieli z nimi zagrać.    9,45. Do meczu jeszcze godzin 11. Henry i Iniesta trenowali normalnie, podobnie jak Rio Ferdinand. Wygląda na to, że wszyscy zagrają, co nas powinno cieszyć. Mecz może wyglądać tak: Barca będzie miała piłkę, Manchester ją chętnie odda, by kontrolować sytuację i kontrować. Tak trochę w stylu Liverpoolu. Wszystko zależało będzie jak blisko pola karnego MU będą podchodzić z piłką Messi, Iniesta i Xavi. Czy Henry będzie wygrywał pojedynki z O'Sheą, bo Messi będzie miał trudniej. Zagra przeciw niemu Evra, a jeszcze z ataku będzie nadciagał z pomocą Rooney. Ten się w 120 minut nie zmęczy. Nie ciekawi mnie ile podań wymieni Barca, ale ile z nich będzie prostopadłych, otwierających drogę dla Eto'o. I czy Kameruńczyk będzie biegał, czy człapał jak ostatnio.  Przy przejęciu piłki Manchester natychniast pójdzie pod bramkę Valdesa, najkrótszą drogą. Kolejne pytanie jak będzie wyglądał pressing Barcelony, gdzie będzie w stanie przerwać akcje Giggsa, czy Ronaldo.  Cytat na 9,45. Messi: w Manchesterze mają kilku graczy wybitnych. Najlepszy jest według mnie Ronaldo. Nie wahałbym się zapłacić dużych pieniędzy, by pójść na stadion i podziwiać jak gra.      10,45 Przepraszam za małe spóźnienie, ale nerwy wysiadły nawet mojemu komputerowi. Zabaczymy jak chłopak będzie sobie radził za 10 godzin.  Wiadmomo, że bohaterami pierwszego planu mają być Messi i Ronaldo. A może poszukamy bohaterów drugoplanowych, którzy jak wiemy z kina często ratują film, gdy gwiazdy zawodzą. Ja stawiam na Giggsa i Iniestę. Uśmialiście się pewnie, to tak jakby powiedzieć, że aktorem drugiego planu dla Brada Pitta byłby Jack Nicholson. I macie rację jeśli się śmiejecie.   Iniesta i Giggs to aktorzy dwóch różnych generacji. Pamiętam kiedy byłem na Euro'96 (przez miesiąc w Manchesterze) w sklepiku MU stało wielkie zdjęcie Giggsa z gołą klatą. Wtedy miał przyciągać nastolatki, dziś po 13 latach przyciąga nas wszystkich. Oczywiście nie chodzi o jego tors, ale niewiarygodny talent. Pamiętam jedną z jego akcji w finale z Bayernem z 1999, gdy Ryan rzucił sobie piłke na skrzydło, a wszyscy Niemcy w panice pobiegli w innym kierunku. Nikt nie chciał z nim pojedynku jeden na jednego, wszyscy woleli biec pod bramkę i tam walczyć o piłkę po jego centrze. Mniejsza szansa na kompromitację. Nie wiem, czy dobrze to opisałem... Iniestę zapamiętam z Euro 2008, chłopaczyna w rozwiązanych adidasach nr 36, jakie sprzedają tylko w stoiskach dla dzieci, założonych na bose stopy. Gdy tak patrzyłem na niego w strefie wywiadów myślałem, że do mojej podwórkowej drużyny nigdy bym nie wziął nikogo z takim wyglądem. A on potem ośmieszał chłopów 2-metrowych w futbolu na najwyższym poziomie. We mnie to właśnie on, zdecydowanie bardziej niż Messi budzi dobre uczucia. Tak jak wolę Giggsa niż Ronaldo.  Kto z nich może być lepszy dzisiaj? Wchodzący na szczyt Iniesta, czy ustępujący z niego Giggs? Cytat na 10,55. Carrick: Przyjemnie oglada się Barcelonę, znacznie mniej przyjemnie się z nią gra  11,55. To może coś o bramkarzach?  Van der Sar zdobył swój pierwszy Puchar Europy w 1995 roku z Ajaksem. Valdes miał wtedy 13 lat. Porównanie wygląda mniej więcej tak jak Guardioli do Fergusona. Nie będę Wam wmawiał, że natychmiast poznałem się na jego talencie, bo wizyta w Wiedniu na finale z Milanem upłynęła mi na podziwianiu innych. Frank Rijkaard grał wtedy przeciw Franco Baresiemu, Marcelowi Desailly i Paolo Maldiniemu, który dopiero teraz rzuca futbol. To było najważniejsze. Ale z biegiel lat i van der Sar też został legendą. Dziś można spokojnie patrzeć na niego z poczuciem, że dzieje się coś wielkiego.  Przed dzisiejszym supermeczem Valdes udzielił dużego wywiadu dziennikowi ”El Pais” w którym tłumaczy co to znaczy być bramkarzem Barcelony. Trzeba być przygotowanym na samotność, bo akcja zwykle rozgrywa się daleko od niego i trzeba być specem od pierwszego podania. Valdes mówi, że kiedy z jego zagranie zaczyna akcję bramkową, to sprawia mu radość nie mniejszą niż wybitna parada.   Jeszcze tak niedawno był jako bramkarz Barcy kwestionowany. My widzieliśmy Boruca na jego miejscu. Boże, ale ten czas leci.  Cytat na 11,55. Valdes: Co się stanie jeśli po mistrzostwie i Pucharze Króla dziś w Rzymie przegramy? Stanie się coś strasznego. Już nigdy nie sięgniemy po potrójną koronę.   12,50. O kibicach  Już kilka dni temu kataloński "Sport" informował, że tłumy w stojach blaugrana są przyjmowane w Wiecznym Mieście jak bracia. Kibice Barcy to raczej ludzie spokojni - piszę to dla tych, którzy pamiętają Camp Nou, gdy pojawił się tam z Realem Luis Figo. Wielu piłkarzy (przede wszystkim Maradona) skarżyło się nawet, że Camp Nou ma raczej publikę teatralną niż stadionową. Paniusie w futrach zrywają się z miejsc i klaszczą jak po koncercie skrzypcowym.  Na Camp Nou byłem wiele razy, raz siedziałem nawet za paniusią w futrze, ale jednak bym z tym nie przesadzał. Choć nie podobało mi się, że ludzie tak szybko się niecierpliwią. Przeszliby się na Polonię Bytom, albo Cracovię, miny by im zżedły.  Z kibicami Barcy mam wspomnienie z finału LM w 1994 roku. Na Akropolu zawiesili flagę klubu, a pewien starszy gość opowiadał mi, że niedawno owdowiał i właściwie żyć mu się wtedy odechciało. "Dopiero tutuaj, między innymi fanami Barcy przespałem pierwszą noc od śmierci żony" - powiedział. Nie było łatwo się dogadać, bo po hiszpańsku mówił niechętnie. Po meczu z Milanem (0:4) bezsenność pewnie wróciła.   Fani Manchesteru uchodzą za niezwykłych. Rzeczywiście, kto był na Old Trafford wie jak człowiek wtapia się w tłum reagujący jak jeden człowiek. Niesamowite uczucie: "uuuuu", "aaaaa" jakby 70 tysięcy istnień stapiało się w jedno..Bywają z nimi jednak kłopoty. Pamiętam Ramblas sprzed finału LM w 1999 roku: ulice zawalone puszkami po piwie, ludzie pływający w fontannach. Podobno po wizycie Anglików bardzo wzrosło w wodzie stężenie moczu.   Ciekawe jak poradzi sobie z tym wszyskim Rzym? Ciekawe jaki będzie doping? Zaczekajmy, Jeszcze tylko 7,5 godziny. Długo? Kiedy siadałem do komputera było 12.     Cytat na 13,05. Cantona: Dla obu drużyn, dla każdego piłkarza z osobna i każdego kibica z osobna - to będzie mecz życiowy   13,45. O Ronaldo i Messim   42 gole zdobył w ubiegłym sezonie Cristino Ronaldo. Dało mu to mistrzostwo Anglii, Puchar Europy i Złotą Piłkę na deser. W tym, 37 bramek uzbierał Lionel Messi, co wystarczyło na razie do triumfu w Primera Division i Copa del Rey.  Obaj wygrali już Ligę Mistrzów. Messi trzy lata temu w Paryżu wysłany został na trybuny. Zaklinał się, że po kontuzji mięśnia nie ma śladu, lekarze uparli się jednak, że jest. Świętujący po finale z Arsenalem gracze Rijkaarda nie znaleźli Leo między sobą. Z trybun ściągnęli go Ronaldinho z Deco, by wytłumaczyć, że puchar należy także do niego. Długo nie potrafił tego zrozumieć, choć przecież w batalii o finał odegrał ważną rolę.  12 miesięcy temu w Moskwie Cristino Ronaldo nie trzeba było tłumaczyć, że ma powód do dumy. Zdobył gola w finale z Chelsea zadając kłam teorii, że jego wielki talent służy mu wyłącznie do wyżywania się na słabszych.  Dziś obaj znów grają o najwyższą stawkę. Z pozoru bardziej głodny sukcesu w Champions League jest Argentyńczyk, ale Ronaldo może czuć za to mniejszą presję. W tym sezonie nie strzelał dużo, ale celnie. W fazie grupowej nie trafił do siatki ani razu, ale potem, po drodze do finału trafiał przeciw Interowi, Porto i Arsenalowi. Królem strzelców tej edycji LM będzie pewnie Messi (8 goli), ale kto będzie królem polowania?  Cytat na 13,55.  Ronaldo: Nie będę się spierał kto jest najlepszy. Póki Złota Piłka stoi u mnie w gablocie jestem jednak spokojny.    15.00. O potrójnych koronach Celtic (1967), Ajax (1972), PSV (1988) i Manchester (1999) - tylko cztery drużyny zdobyły w jednym sezonie potrójną koronę (mistrzostwo, puchar kraju i Puchar Europy). Barcelona może być piąta, jako pierwszy klub z Hiszpanii.  Nawet Real Madryt, który Puchar Europy wygrywał dziewięć razy nigdy nie wlożył potrójnej korony na królewską głowę.  Real nigdy nie wygrał też PE bez porażki, choć udało się to aż 13 klubom. Barca nie przegrała meczu w sezonie 2005-06, Manchester w 1998-99 i 2007-08. W tym sezonie także drużyna Fergusona jeszcze w LM nie przegrała. MU nigdy nie przegrał finału PE wszystkie trzy zakończył zwycięstwami. Barca przegrała go trzykrotnie - najwięcej z drużyn hiszpańskich. Czy to o czymś świadczy? Nie, to o niczym nie świadczy.   Cytaty na 15. Cantona: - Wygra Manchester. Stoiczkow: - Wygra Barca. I komu my mamy wierzyć?  15,45 O tym, że Barca w finale, a policja w Realu Madryt   Przed godziną wspomniałem o najbardziej utytułowanym klubie świata. Największy rywal Barcelony przeżywa trudne chwile. Kiedy gracze Barcy szykują się do meczu w Rzymie, do siedziby Realu na Santiago Bernabeu zawitała policja. Towarzyszy ona urzędniczce sprawdzającej wszystkie dokumenty klubu: faktury, kontrakty, umowy sponsorskie od czasu, gdy na zebraniu akcjonariuszy były prezes Ramon Calderon dopuscił do głosowania osiem osób nieupoważnionych. Oszustwo Calderona, który dzięki niemu utrzymał się u władzy opisał dziennik "Marca", co skonczyło się dymisją prezesa. Dziś sprawą zajmuje się prokurator Santiago Torres. Nie wiem czego szuka, ale dzisiejszy dzień to dowód jak szybko kręci się świat futbolu. Zaledwie 12 miesięcy temu Real pokonał Barcelonę 4:1 zdobył mistrzostwo i marzył o nadchodzącej edycji Champions League, by zupełnie stanąć na nogi. Dziś w finale jest Barca, Real w największym kryzysie w swojej historii. W Madrycie wierzą we Florentino  Pereza. Wygra wybory, zrobi porządek i sprowadzi nowych piłkarzy, by już za kolejnych 12 miesięcy w finale LM znalazł się Real. Królewscy czekają na to już 7 lat.  Cytat na 15,50. Iker Casillas: - Co czuję, gdy patrzę na grę Barcelony? Zazdrość.   16.50. O 310 mln euro za finał finałów   Firma Masterdard wyliczyła, że finał w Rzymie wygeneruje dla europejskiej gospodarki 310 mln euro. Jak wyliczyli nie wiem, przeczytałem o tytm w barcelońskim "Sporcie". 110 mln zabierze zwycięzca, 65 mln pokonany, 45 mln zostanie w Rzymie, 15 mln zarobi miasto z którego pochodzi zwycięzca i 75 mln to wpływy z meczu rozkładajace się na resztę Europy. Poprzedni finał w Moskwie wygenerował 267 mln.  Na te 310 mln składają się wydatki na hotele, bilety, posiłki w restauracjach, ale też prawa do transmisji tv, a nawet wzrost wartości medialnej piłkarzy, którzy w finale zagrają i umocnienie marki obu klubów. Ciekawe jak oni zamieniają na euro takie rzeczy.  Cytat na 17.00. Laporta: - To będzie najlepszy finał w historii rozgrywek. B.Charlton: Przeczuwam, że dziś wieczorem zdarzy się coś nadzwyczajnego.     18.00. O tym jak Ligę Mistrzów wygrywa się defensywą  Gdyby bezwzględnie wierzyć teoriom modnym w Champions League nie mielibyśmy dziś kłopotów ze wskazaniem zdecydowanego faworyta. W 38 meczach Premier League Manchester stracił zaledwie 24 bramki. Victor Valdes w 37 kolejkach Primera Division sięgał do siatki 34 razy, czyli o jakieś 30 proc częściej. Spora różnica.   Myślę jednak, że sprawa nie jest taka prosta. Barca w tym sezonie też znakomicie spisywała się w grze obronnej. Wysoki procent posiadania piłki nie brał się wyłacznie stąd, że Messi, Xavi i Iniesta wymieniali między sobą niezliczoną liczbę podań, ale również z wysokiego pressingu drużyny z Katalonii, która natychmiast po stracie futbolówkę odzyskiwała.  Z dobrej gry obronnej drużyny Guardioli wyniknęło sporo bramek, bo po przechwycie piłki droga do bramki rywala była prosta. Barca zdobyła w tym sezonie aż 104 gole i nie wzięły się one wyłącznie z perfekcyjnie rozgrywanego ataku pozycyjnego.  MU zdobył w tym sezonie 68 bramek i to starczyło do tytułu. Nie napastnicy bili rekordy tylko van der Sar. Wystarczy jednak porównać klasyfikację strzelców w obu ligach, by wyczuc i zrozumieć różnice między nimi. Forlan ma 31 trafień, Anelka 19. Ciekawe, że nikt nie ma wrażenia, że liga angielska zrobiła się defensywna, ale być może to przesunięcie środka ciężkości do tyłu jest jednym z powodów jej dominacji na kontynencie.   Ciekawe, jak wysoki pressing Barcy zadziała dziś w ekstremalnych warunkach.  Cytat na 18.00. Jerzy Dudek - Ligę Mistrzów wygrywa się grą obronną, dlatego uważam, że Real jest w stanie zostać mistrzem Hiszpanii, ale Pucharu Europy nie zdobędzie (robiłem ten wywiad półtora roku temu. Sprawdziło się co do joty).   19,05 Fani Barcy opanowali Fontana di Trevi, a kibice United Piazza di Spagna. Za chwilę obie drużyny wyjadą z hoteli na stadion. Barca mieszka o 9 km od niego. Emocje sięgną zenitu, jedni i drudzy wiedzą, że opuszczą to miejsce (czyli stadion) jako wielcy wygrani lub przegrani. Temperatura w Rzymie 25 stopni, świeci słońce. W taki dzień można grac wielki mecz. 19,15 SKŁAD BARCY BEZ NIESPODZIANEK: Valdés; Puyol, Touré, Piqué, Sylvinho; Busquets, Xavi, Iniesta; Messi, Etoo i Henry. Obie drużyny są już na stadionie. Wyjdą stąd przed północą. 19,30. Słowo o Sergim Busquetsie, który jeszcze 10 miesięcy temu w wielkiej piłce nie istniał.  Dziś będzie musiał zabezpieczać Xaviego i Iniestę, stoczyć bój z Carrickiem i Andersonem, którym fizycznie dorównać bardzo trudno. Jeszcze w zeszłym sezonie Sergi grał w rezerwach Barcy.  Ojciec Carlos był bramkarzem Barcy w dwóch finałach Ligi Mistrzów siedział na ławce (na Wembley w 1992 i w Atenach 1994). Teraz pojechał z synem do Rzymu i mówi, że po raz pierwszy w życiu przeżyje tak wielki stres. Podczas swojej kariery nigdy się nie denerwował. Teraz nie stresuje się ponoć Sergi. Zobaczymy. Gdyby coś szło nie tak, może go zmienić Keita. Tylko, że może być za późno.   19,45. Godzina do meczu. Puchar Europy już wystawiono. Czeka. Tylko na kogo?  Jak już pisałem Guardiola nie będzie zaskakiwał. Mówi, że Barca ma być dziś Barcą. Tylko co jeśli Manchester będzie Manchesterem, choć to drugie nie jest takie jasne. Co zrobi MU, zaatakuje frontalnie jak na Old Trafford, czy jednak zaczeka jak na wyjazdach. Finał na neutralnym boisku to takie coś pośredniego między grą na wyjeździe i u siebie.   MANCHESTER: VAN DER SAR; O'SHEA, VIDIC, FERDINAND, EVRA; CARRICK, ANDERSON, GIGGS; PARK, ROONEY I CRISTIANO RONALDO. Też bez niespodzianki Pół godziny do meczu. A może tak małe typowanie wyników? Żeby nas emocje nie zjadły   Obie drużyny już zeszły z rozgrzewki do szatni. Jeszcze raz wyjdą za 10 minut i już zostaną na dłużej. Jak emocje?  20.30. W TVP skończyły się "Barwy szczęścia". Co za szczęście. To niewiarygodne dlaczego publiczna traktuje ten finał jakby to był mecz grupowy.   20.45. 12 godzin czekania dobiegło końca. Życzę Wam, żeby mecz meczów był nim rzeczywiście. Tomasz Kuszczak ma szanasę na drugi Puchar Europy jako pierwszy Polak - ale pewnie uczucia będzie miał mieszane nawet jeśli Manchester obroni trofeów. Dwa finały na ławce to jednak jak lizanie loda przez szybę. No, ale zostawmy Polaka, on chyba nie będzie dziś bohaterem. Przynajmniej taka nadzieję ma Ferguson. Zaczęli...   20.50. Poczatek zdecydowanie dla Manchesteru. Obrońca trofeum o krok od gola (Park). Barca nie potrafi utrzymać piłki. Jakby w szoku. 5:0 w strzałach dla Barcy, tymczasem Eto'o i 1:0 dla Barcy 1:0.....................Iniesta wreszcie się pojawił, Eto'o genialnie i jest gol. Kameruńczyk tak krytykowany, za to, że gola strzelić nie umiał w ostatnich meczach. Stracił chyba króla strzelców w Hiszpanii. Ale to bez znaczenia    PRZERWA Czy to jest wielki mecz? To jest świetny mecz. Manchester zacząl jak bokser wyższej wagi. Po 10 minutach Ronaldo miał 5 strzałów. Potem geniuszem popisał się Eto'o, który ograł Vidica i zdobył gola. Mam wrażenie, że wielka obrona Manchesteru jest jego najsłabszą formacją.  Potem Barca się otrząsnęła i pokazała to z czego słynie, mordercze dla przeciwnika wymiany podań, które sprawiały, że Katalończycy panowali na boisku zupełnie. Tyle, że w każdej chwili Manchester miał okazję do kontry, a Ronaldo jesli nie jest najlepszy na boisku, to jest przynajmniej najszybszy. Będzie walka do końca, Barca gra chwilami wielki futbol, ale ma przeciw sobie drużynę, która siłą ją przewyższa. Futbol wyrachowany i bezpiśredni - groźny w każdej chwili.   Na razie z słabiej gra Giggs, Rooney haruje, ale w ataku robi mało. W Barcy mniej widać Xaviego, Messi dźwiga grę drużyny na swoich barkach, Iniesta dobry, choć nie wspaniały. GOOOOOOOOOOOOOOOOOOOOOOOOOOOOOOOOOL. Messi, fantastyczny strzał głową po dosrodkowaniu Xaviego. Messi pierwszy raz strzela bramkę Anglikom. 2:0.  22.35.Finał jak Hiszpania - Niemcy na Euro 2008. Mięśnie przeciw geniuszowi i geniusz wygrywa, jak w bajce, jak powinno być. Manchester przegrywa ten finał, bo jest gorszy. O klasę. Liga angielska, najlepsza na świecie ma jeszcze nad czym pracować. Bo jest Messi, bo jest Xavi, bo jest Iniesta, bo jest Puyol. Potrójna korona dla Barcy. Cieszcie się ludzie, bo Manchester zagrał dobrze, a Barca fenomenalnie. To znaczy, że w tej dyscyplinie liczy się coś ponad taktykę i siłę. Barca ma najlepszą drużynę w historii, a może nawet piłka ma najlepszą drużynę w historii.   22.45. Messi bije mocniejszego od siebie. Ronaldo wyszedł, nastroszył grzywkę, zaświecił brylantyną, a Leo potargany (168 cm) pokazał mu o co chodzi w grze w piłkę. Dla mnie najlepszy był Puyol. Kiedyś robiłem z nim wywiad. Kiedyś Wam to opiszę, bo sytuacja była śmieszna, ale świadcząca o jego sercu do walki. Dziś umarł król, niech żyje król.  23.00. Cholera TVP znów się przełącza na Warto Rozmawiać. Tylko o czym oni chcą rozmawiać, po jednym z najlepszych meczów w historii piłki klubowej?  23.10.  Henry wreszcie ma swój triumf w Lidze Mistrzów. Okazało się, że waro było się przeprowadzać. Dobrze, bo facet jest jednym z najlepszych napastników w historii piłki, choć dziś wielkich rzeczy nie dokonał.  23.40. Ktos zapytał mnie czy Messi zagrał wielki mecz. Tak, zagrał. Jak Iniesta i Xavi. Maluchy z Barcelony jeszcze raz udowodniły, że można nie mieć 190 cm i 10 sek w biegu na 100 m. Nie chcę się spierac, ale Barca zagrała mecz znakomity. zwłaszcza, że na poczatku MU wydawał się zmiatac ją z powierzchni ziemi. Anglicy jeszcze swoje wygrają, MU jeszcze wygra, może następną edycję LM. Ale dziś wygrał futbol, tak jak ja go rozumiem, bez szowinizmu. 24.00. Guardiola w debiucie doprowadził Barcelonę na szczyt. Nie wiem co teraz? Znajdź czlowieku motywację, by coś jeszcze zrobić w kolejnym roku. Oby dali podwyżkę Yaya Toure. Zarabia 2 mln za sezon, a pełni rolę tak wazną jak Messi, który zarabia 4,5 raza wiecej. Dziś okazało się, że Puyol zagrał fantastycznie, choć wszyscy żałowali, że to nie Alves, a Sylvinho bardzo dobrze, choć to nie Abidal (ostatnio najgorszy w drużynie). Dla Barcy to ważniejsze zwycięstwo niż to nad Realem na Bernabeu. Oby mieli rozum, by zostać na szczycie.    0.10. Już czwartek, a mnie nie opuszczają wątpliwości. Siedmiu wychowanków Barcy wygrało najważniejszy mecz w ostatnich 3 latach. Ósmy (Guardiola) siedział na ławce rezerwowych, dziewiąty: Bojan Krkic długo na niej nie posiedzi. Barca wygrała Puchar Europy trzeci raz, w sposób najbardziej przekonywujący, bo z Sampdorią było 1:0 z Arsenalem 2:1. Pokazali fantastyczną grę. W sumie nie wiem nawet co powinni poprawić. W kolejnym sezonie ciekawe będzie śledzenie jak starają się ich zdetronizować w Hiszpanii i Europie. Xavi i Iniesta to piłkarscy geniusze, jak znaleźć odpowiedź na to co robią na boisku?   0.25. Piłkarzem roku zostanie Messi - zasłużenie. Najlepszy w Barcelonie jest Xavi - zasłużenie. Najbardziej genialny - Iniesta, zasłuzenie, najbardziej dzielny - Puyol, zasłużenie. Wszyscy to wychowankowie La Masia jak ich trener. Ale nie ma co się oszukiwać, bez Eto'o,Toure, Alvesa (choć nie grał w finale) nie byłob takiej drużyny.  Wykop Facebook Blip Twitter Del.icio.us 