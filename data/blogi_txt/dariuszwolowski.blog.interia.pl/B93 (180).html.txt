Czy Polacy mogliby być na miejscu USA? czwartek, 25 czerwiec 2009, 11:45 Czy Polacy mogliby być na miejscu USA?  Patrząc na wyniki w ostatnich 20 latach piłkarska reprezentacja USA to już dla polskich graczy rywal z wyższej półki. Pozostajemy w tyle z głębokim i niczym nieuzasadnionym przeświadczeniem, że to, czego dokonują Amerykanie, mogłoby być udziałem biało-czerwonych   Pamiętam mundial w Korei, gdy tuż po laniu, jakie dostała od gospodarzy reprezentacja Jerzego Engela wybrałem się do Suwon na mecz Portugalia - USA. Amerykanie zagrali fenomenalnie traktując drużynę Luisa Figo ciężkimi ciosami na początku, po których faworyt nie był w stanie się podnieść. Pięć dni później w Deagu Koreańczycy potrzebowali pomocy arbitra, by wyrwać Amerykanom punkt, tymczasem Polacy polegli z Portugalczykami 0:4.  „I tak z nimi wygramy” – rzucił z wściekłością jeden ze starszych dziennikarzy nie umiejąc pogodzić się z faktami. 14 czerwca w Deajeon grająca o nic i w eksperymentalnym składzie drużyna Engela rzeczywiście pokonała Amerykanów, co tylko umocniło w nas poczucie, że choćby zasiedli oni na tronie mistrza świata i tak nie będą kimś od naszych graczy lepszym.  W zaślepieniu wywodzącym się z odległej przeszłości, kiedy drużyna USA była w piłce egzotycznym chłopcem do bicia, nie chcemy zauważyć jak wielki krok do przodu zrobiła. Tymczasem polscy piłkarze wciąż są na równi pochyłej i już z całą pewnością w hierarchii światowej poniżej Ameryki. Pojedynczy, wygrany mecz bez znaczenia tego nie zmieni. Zwłaszcza, że w 2002 roku Polacy zajęli ostatnie miejsce w grupie, USA grało z Niemcami o półfinał MŚ przegrywając 0:1, bo sędzia nie zobaczył oczywistego gola (Niemiec wybił piłkę ręką już zza linii bramkowej).  Dziś Amerykanie, którzy od turnieju Itala’90 stali się w światowej piłce solidnym średniakiem, są w finale Pucharu Konfederacji, a wielu z nas myśli, że z powodzeniem tego samego mogliby dokonać Polacy. Niestety, gdy przyjrzeć się naszej drużynie, tylko incydentalnie w meczach z Portugalią czy Czechami dorównuje Amerykanom pod względem intensywności gry i jej organizacji. Incydenty i krótkotrwałe wzloty nie gwarantują sukcesów na wielkich turniejach, tymczasem Amerykanie grając na równym, solidnym poziomie wciąż przegrywają z Brazylią, czy Włochami, ale inne przeciętne zespoły pokonują regularnie. Wczorajszy mecz z Hiszpanami to był dla nich wielki wzlot, ale trudno zagwarantować, że nie są w stanie powtórzyć go w finale.  Zamiast więc wzruszać ramionami na to, czego dokonuje drużyna USA, polska piłka powinna stawiać ich sobie za wzór. Bo jeśli chodzi o mentalność, a także inne elementy rzemiosła, są już w stosunku do naszych graczy towarem z wyższej półki. Wykop Facebook Blip Twitter Del.icio.us 