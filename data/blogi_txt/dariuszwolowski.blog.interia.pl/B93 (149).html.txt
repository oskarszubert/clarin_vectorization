Wisła mistrzem. Górnik i Cracovia spadły. Czyli polska liga na pół żywo sobota, 30 maj 2009, 13:41 Wisła mistrzem. Górnik i Cracovia spadły. Czyli polska liga na pół żywo  13.30. Po finale Ligi Mistrzów mamy finał ligi polskiej. Jeden z moich kolegów pyta mnie zawsze w takich przypadkach: "Jeśli mogę słuchać Mozarta, to po co mam się katować Rubikiem? Tylko dlatego, że jest Polakiem?".  Mnie ta analogia nie przekonuje do końca. Muzyka jest z gruntu sprawą kosmopolityczną. Futbol nie. A poza tym pamiętam czasy Chopina - czyli tłumacząc na język futbolowy - 1974 rok, gdy polska piłka była wielka. Gdyby nie drużyna Górskiego, nigdy bym tej dyscypliny tak nie pokochał. Grzegorz Lato zamiast pleść głupstwa zza biurka prezesa PZPN, zdobywał wtedy tytuł króla strzelców na mundialu. Żałujcie, jeśli jesteście za młodzi, by to pamiętać. Takich wzruszeń nie dostarczą Wam nawet Barcelony i Manchestery.    13. 40. Ale do rzeczy. Wisła ma 90 proc szans na mistrzostwo Polski. Chyba najcenniejsze w ostatnich wielkich latach klubu. Odkąd kupił go Cupiał - Wisła stała się krajową potęgą, warto to przypomnieć dziś, gdy w czasach kryzysu właściciel o klub przesadnie nie dba. Ciągle ktoś odchodzi, ciągle kogoś sprzedają, ale ja mam takie głupie przeczucie, że właśnie teraz, gdy Wisła ma najsłabszy skład w ostatniej dekadzie (z przeproszeniem Brożków, Głowackiego, czy Sobolewskiego) może wreszcie trafić do piłkarskiego raju Champions League. Drużynie z Krakowa należy się to za całokształt.   Najpierw trzeba jednak zdobyć punkty ze Sląskiem Wrocław. Jeśli drużyna Skorży nie przegra dziś o 17, jej młody trener dokona rzeczy niezwykłej.  Jeśli nie Wisła, to Lech - może najlepsza drużyna w tym sezonie, a jednak niedawne sześć kolejnych remisów może ją kosztować bardzo drogo. Smuda jest już właściwie na wylocie z Poznania, wątpię jednak, żeby był to ruch we właściwą stronę. Wśród mizerii z polskimi trenerami to człowiek, który ma charakter i nadaje go swoim drużynom.  13. 50.  No dobra, to rozliczny jeszcze Legię - największego przegranego ostatniej kolejki. Ktoś powie, że ten sezon, to była katastrofa. A ja Wam powiem, że nie. Nie wiem, czy jest w Polsce drużyna, która w ostatnich latach doznała większych strat. Właściciele z ITI nie widzą możliwości budowy solidnego zespołu bez stadionu. Na razie miasto buduje im więc stadion, a drużyna jest...słaba. Dlatego sądzę, że Jan Urban i tak dokonał wiele z tymi grajkami. Siła Legii to obcokrajowcy: Mucha, Choto, Astiz, Roger i Chinyama. Poza nimi piłkarze przeciętni, a jeszcze dwaj ostatni zawalili Urbanowi za dużo meczów. Roger jest myślami daleko od Polski już od Euro 2008, a gdyby najlepszy napastnik nie pokpił sprawy w meczu z Wisłą, Urban byłby dziś na miejscu Skorży.     14.10. Sześć drużyn kandyduje do spadku. Arka, Lechia, Cracovia,  Górnik, Odra, a nawet ŁKS. Niesamowita jest sprawa z Górnikiem Zabrze - trener Kasperczak zarabia więcej niż Smuda, a jego drużyna, by ocaleć musi dziś wygrać z bijącą się o puchary Polonią Warszawa. I nawet to jeszcze nie gwarantuje jej utrzymana. Dobrobyt, solidny sponsor to nie wszystko, ale żal by było takiego klubu: za jego historię i za, w co wierzę, dobrą przyszłość. Wybaczcie strszemu Panu, ale kiedy zamykam oczy wciaż widzę Lubańskiego z Szołtysikiem. Wciąż widzę finał PZP - i niech mi ktoś powie, że nasza liga zawsze była słaba i nudna.  14.15. Ale żal będzie każdego. Znów może nie być pierwszoligowej piłki na Wybrzeżu, a tyle o nią walczono. W tym sezonie były morskie derby w Ekstraklasie, w następnym mogą być tylko drugoligowe. Cracovia też przecież firma z tradycjami, pamiętam jak wracała do Ekstraklasy  wnosząc do niej  fajną grę. Potem było jednak tylko gorzej. Nie jestem fanem właściciela klubu, to skandal co działacze wyprawiali przy okazji sprawy Drumlaka, ale sama stara, dobra firma Cracovia może budzić sentymenty. ŁKS - to też był kiedyś solidny klub, dziś dziadki z Hajtą i Świerczewskim wnoszą do ligi trochę kolorytu. Może nie są to kolory najwyższej próby, ale taka jest ta liga.  A więc Odra Wodzisław? Też nie? Ktoś w końcu spaść jednak musi. Poczekajmy do godz 19... I niech w uczciwej walce spadną najgorsi.   18.00. Jeśli przed meczem Wisła miała 90 procent szans na tytuł, to co powiedzieć teraz? Tylko czy musi się to odbywać w takim stylu? Strzał w poprzeczkę Gancarczyka mógł przestraszyć faworyta, ale potem najlepszy gracz Wisły - Sobolewski sprawił, że Lech nie będzie mistrzem na 99 procent.   18.40. Zieńczuk zdobywa gola na 2:0 dla Wisły. Krakowianie zdobywają tytuł, choć to jest sport...7 minut do końca.  18.55. Górnik i Cracovia spadają, w barażach zagra Arka. Legia wicemistrzem Polski. Lech trzeci, czy dla Poznania mogło być gorzej? Królami strzelców Paweł Brożek i Chinyama.  19.00. Mistrzem zostaje drużyna, na którą po rundzie jesiennej nikt już nie liczył. Była coraz starsza i coraz słabsza. A jednak pobiła Legię i Lecha - drużyny znacznie bardziej tytułu głodne. Dla Wisły mistrzostwo to w ostatnich 11 latach normalka. ”Nienormalką” był tylko awans do Champions League. Teraz jest na to szansa, bo najtrudniejszzym rywalem jaki może zagrodzić Wiśle grę w LM to Olympiakos Pireus. Już nie Real Madryt, już nie Barcelona. Ale trzeba marzyć, że mistrz Polski bardzo się wzmocni i będzie miał jednak trochę szczęścia w losowaniu. Drużyna Michała Żewłakowa i tak jest na razie za mocna... Polonia w Lidze Europejskiej. Największym przegranym poza spadkowiczami jest Lech. Gdyby nie Puchar UEFA i Puchar Polski byłaby to dla tak silnej drużyny katastrofa.  21.50 Na koniec ostatnia rzecz. Pamiętacie moment kiedy do Górnika przychodził Kasperczak? W kontrakcie zastrzegł sobie, że może odejść gdyby dostał propozycję prowadzenia reprezentacji Polski. W pół roku Kasperczak, który odnosił w Wiśle takie sukcesy jest trenerem II-ligowym (przyp nazwę I liga). I tylko Wisła wciaż jest na szczycie...   Wykop Facebook Blip Twitter Del.icio.us 