Gdy idolem naszego idola jest nasz ojciec wtorek, 23 marzec 2010, 11:16 Gdy idolem naszego idola jest nasz ojciec  „Wszystko, co osiągnąłem w piłce, zawdzięczam Enzo Francescoliemu” – wyznaje Zinedine Zidane. „Książę” odpowiada, że to nieprawda i dodaje ze śmiechem: „przecież byłeś lepszy ode mnie”.   W pamięci kibiców Zinedine Zidane jest piłkarzem spełnionym, ale jednocześnie postacią tragiczną. Cios głową, jaki wymierzył w swoim ostatnim meczu Marco Materazziemu splata w sposób nieunikniony losy wrogów. Na oczach świata francuski geniusz zachował się jak chuligan, oddając zwycięstwo na mundialu prowokującemu go topornemu Włochowi. Niemal cztery lata po fakcie, zbolały, ale wciąż zaciekły Francuz wyznał, że wolałby umrzeć, niż przeprosić. Obrońca Interu nie jest jednak tym, który na karierę Zizou wpłynął w sposób najgłębszy. Historia zaczęła się, a właściwie także skończyła w sezonie 1989-90 kiedy 17-letni Zinedine Yazid Zidane przychodził na Stade Velodrome w Marsylii, poszukując dla siebie miejsca na ziemi. Był taki czas, kiedy futbol znaczył dla niego mniej niż kolarstwo i judo. Zbuntowany, niechętny wobec rodziców (Smail i Malika emigrowali z algierskiej Kabili do Francji w końcu lat 60.), otwarty na wpływy rówieśników, z których większość cierpiąca nędzę arabskiej dzielnicy „La Castellane”, nie była w stanie świecić przykładem.   Zidane wspomina tamte czasy jako najtrudniejszy okres w życiu. Nie wie, co by się z nim stało, gdyby nie fascynajca facetem z numerem 10 na plecach, którego nazywano tylko „Księciem”, a który dla niego był „Królem”. Budowana przez polityka, biznesmena, a także aktora i piosenkarza Bernarda Tapie Marsylia nie poznała się na nich obu. Enzo Francescoli odszedł po sezonie do włoskiego Cagliari, urodzony w Marsylii Zinedine rozpoczął karierę w Cannes, dla którego już pół roku później zdobył pierwszego gola. Wspomnienie „Księcia” nosił w sercu i wtedy i teraz. „To dzięki niemu zostałem piłkarzem”.   Marzenie jednego z największych graczy w historii mogło się spełnić dopiero w 1996 roku. W egzotycznym dla piłki Tokio, w Pucharze Interkontynentalnym Juventus z Zidanem ograł River Plate Francescoliego. Zizou dostał koszulkę, o której śnił latami, ale na dłuższą rozmowę, czy większe zbliżenie wciąż nie miał odwagi.    Tym, których ta sytuacja szokuje, trzeba przypomnieć, że Francescoli nie był piłkarzem byle jakim. „Książę” grał z reprezentacją Urugwaju na dwóch mundialach (86 i 90), trzy razy zdobywał z nim Copa America (83, 87, 95), a w 1996 roku, w wieku 35 lat wywalczył z River Plate Copa Libertadores. U jego boku dorastali wtedy Saviola, Solari, Crespo, Ortega, Aimar i Ayala.    Jego szansa na karierę w Europie została zaprzepaszczona właśnie w Marsylii. Już rok po odejściu Urugwajczyka Olympique był w finale Pucharu Europy, by w 1993 roku po triumfie w Monachium nad Milanem go zdobyć (jako jedyny klub francuski). Wzlot zespołu Tapiego zakończyła jednak głośna afera korupcyjna.   Po zakończeniu kariery, Francescoli nie chciał zostać trenerem. Założył w Miami kanał Gol TV, który wykupił prawa do pokazywania lig europejskich w Stanach Zjednoczonych. Dziś wart jest on podobno 300 mln dolarów. Biznesman niczego prawie nie żałuje, choć przyznaje, że czasem tęskni za uczuciem, którego doznawał w przeszłości przyjmując piłkę na pierś. Futbol z jego życia zniknąć jednak nie mógł. Syn Marcos też został piłkarzem, a za idola wybrał sobie Zinedine’a Zidane’a. Dzięki temu dwóch wielkich milczków znów miało okazję, by pogadać.   Rozmowa średnio się kleiła, bo zafascynowany Zizou 17-letni Marcos nie bardzo miał śmiałość zadawać pytania, a Zidane za żadne skarby nie chciał opowiadać o sobie, nieustannie składając hołdy jego ojcu. Efekt był przynajmniej taki, że syn, który z boiska taty niemal nie pamiętał, po spotkaniu z Zizou popatrzył na „starego” innymi oczami. Marcos ma dziś 21 lat i jest w Cagliari, tam gdzie z Marsylii odszedł jego ojciec.   W końcu nadarzyła się jednak okazja, by coś zrobili razem. Zizou i Enzo Francescoli mają prowadzić pierwszy piłkarski reality show w Madrycie, w którym będą pracować z najzdolniejszymi 16-latkami. Francuz mówi, że chciałby im zwrócić to, co dostał kiedyś od Francescoliego. „Książę” traktuje to z niedowierzaniem i uśmiechem. Twierdzenie, że on, w ciągu roku „stworzył” lub „uratował dla świata” jednego z największych graczy wszech czasów, wydaje mu się jedynie dowodem na to, iż pewien 17-letni chłopak z Marsylii miał potrzebujące serce i wielką wyobraźnię. Kiedy Zidane słucha wywodów Francescoliego, wyciąga z tego jedyny wniosek. „Nie znałem go 20 lat temu, ale widać, że wybierając na ślepo swojego życiowego przewodnika, miałem nosa”. Wykop Facebook Blip Twitter Del.icio.us 