Koniec epoki piątek, 25 maj 2012, 09:55 Koniec epoki  21 porażek w 246 meczach – taki jest bilans Pepa Guardioli w roli trenera Barcelony. Z 55 rywali jego drużyna nie potrafiła pokonać zaledwie jednego. Dziś, w pożegnalnym finale Pucharu Króla mierzy się z Athletic Bilbao, z którym przez cztery lata nie przegrała.   Lament nad defensywną grą Chelsea w zwycięskim finale Champions League na Allianz Arena nie był ani stosowny, ani uzasadniony. Ostatecznie przekonało mnie stwierdzenie Zbigniewa Bońka, który zauważył, że Polacy powinni doskonale rozumieć tę strategię, skoro przez 40 lat potrafią być tak dumni z remisu na Wembley drużyny Kazimierza Górskiego. Jest jeszcze jeden fakt wskazujący na wyjątkowość najlepszej drużyny Europy. Z 55 rywali, z jakimi mierzyła się Barcelona pod wodzą Pepa Guardioli, nie potrafiła pokonać tylko Chelsea. A grała z nią dwa razy częściej niż z Manchesterem United.   Od strony estetycznej dwaj ostatni zdobywcy Pucharu Europy są na przeciwnych biegunach, co nie umniejsza ich roli. Jak przypomina żegnający Londyn Didier Drogba DNA Chelsea tworzył Jose Mourinho, drużyna zdobyła wtedy styl i charakter, do którego odwoływała się do końca. Historyczny sukces na Allianz Arena przyszedł w ostatniej chwili, kiedy zespół ze Stamford Bridge uległ już częściowemu rozpadowi. Taki spóźniony i niespodziewany uśmiech losu wobec ludzi grających główne role w europejskiej piłce przez lata.   Sukces nie powstrzyma wiatru zmian w Londynie. Dobiega końca pewna era, przed kolejną edycją Champions League Chelsea zmieni się znacznie bardziej, niż pokonany przez nią Bayern Monachium.   Ważny etap kończy się także w Barcelonie. Dziś, w finale Pucharu Króla ostatni raz na ławce Katalończyków usiądzie Pep Guardiola. Obok Mourinho, to on miał największy wpływ na futbol w ostatnich latach. Jak wyznaje Mascherano, Xavi, Iniesta i kilka innych uznanych gwiazd nauczył ich grać w piłkę od nowa. Argentyńczyk przybywał do Barcelony z Liverpoolu, jako 26-letni, ukształtowany pomocnik. Pep bez słowa wyjaśnienia ustawił go w roli stopera i tylko raz, mimochodem wyznał, że jego ideałem jest drużyna składająca się z 11 graczy środka pola.   „Pomocnik” Leo Messi zdobył w tym sezonie 72 bramki. W poprzednich trzech pod kierunkiem Guardioli zmonopolizował „Złotą Piłkę” i tytuł króla strzelców Ligi Mistrzów. „Pomocnika” Pedro Rodrigueza Pep prowadził w drużynie rezerw, od dwóch lat chłopak jest mistrzem świata. Nieporadnego dryblasa Sergio Busquetsa zmienił w defensywnego pomocnika klasy światowej, nową rolę w zespole dostali nawet Messi, Xavi i Iniesta. Ponad wszystkie indywidualności wizytówką pracy Guardioli stał się jednak sposób gry jego drużyny. W 246 meczach udało się ją pokonać 21 razy, ale w ani jednym „odciąć” od piłki. Statystyka „possession” wyglądała czasem tak, jakby Katalończycy grali bez przeciwnika.   Pep zaczynał pracę z drużyną zmuszoną do gry w eliminacjach Ligi Mistrzów, stąd wziął się jego debiut przeciw Wiśle, a tydzień później pierwsza porażka w Krakowie. Kto mógł wtedy przypuszczać, że zajdzie tak wysoko? Jedną z ulubionych „ofiar” Guardioli był Real Madryt. Z 15 meczów „Królewscy” wygrali dwa, przegrywając aż dziewięć (bramki 15-33). Z Athletic Bilbao Barca mierzyła się w ciągu czterech lat 13 razy i tylko cztery razy był remis. Jeśli dziś na Vicente Calderon nie będzie wyłomu w tej tradycji, Guardiola zdobędzie swoje 14. trofeum. Do znudzenia podkreśla jednak, że Baskowie nigdy nie byli tak mocni, jak teraz, gdy prowadzi ich Marcelo Bielsa.   Siłę Barcy poznało 31 rywali krajowych i 24 zagranicznych z 17 krajów. Tylko Chelsea ma z nią korzystny bilans (trzy remisy i zwycięstwo). Dziś Guardiola odchodzi, pozostawiając na ławce swojego asystenta Tito Vilanovę, jako nadzieję na kontynuację sukcesów. Nie ma jednak wątpliwości, że coś istotnego się kończy. Jak mówi Andres Iniesta rozstanie z Pepem to trauma dla drużyny. Nikt sobie nie może wyobrazić, by stała się po niej mocniejsza.  Wykop Facebook Blip Twitter Del.icio.us 