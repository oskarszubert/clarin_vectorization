Barca, Valencia, Real i inni poniedziałek, 18 maj 2009, 09:51 Barca, Valencia, Real i inni Valencia pobita przez Atletico po golu podarowanym przez sędziego. Unai Emery przyznał jednak, że rywal był lepszy. Kto będzie królem strzelców Primera Division?   Po pół godzinie Diego Forlan wykorzystał karnego. Podarował go gospodarzom znany sędzia Mejuto Gonzalez, który pozwolił się oszukać Sergio Aguero. Dzięki temu klub z Madrytu odebrał Valencii czwarte miejsce dające prawo do prestiżu i milionów Champions League. Dla toczonego finansowym kryzysem zespołu z Mestalla to może być cios ostateczny, jak uderzenie pioruna w statek szukający ratunku podczas sztormu. Po raz kolejny nie grał David Silva, który pewnie już nic na Mestalla nie zwojuje. On i David Villa będą pierwszymi, których Valencia będzie musiała sprzedać. Serce się kraje, bo przecież jeszcze nie tak dawno klub z Mestalla, był wielką siłą Primera Division, wygrał Puchar UEFA, grał dwa razy w finale Champions League, a mieszanka hiszpańskiego ataku z włoską obroną uchodziła za wzór w całej Europie. Mniejszymi środkami niż Real i Barca Valencia potrafiła osiagać tyle samo. Dziś w klubie dominuje kryzys i niepewność. Valencii zostały mecze z Villarreal (też bije się o miejsce w Champions League) i Athletic; Atletico gra z Athletic i Almerią, które nie walczą już o nic.  Przytomny trener Unai Emery nie szukał jednak usprawiedliwień w błędach arbitra przyznając, że Atletico było zespołem zdecydowanie lepszym. Forlan pozostał w boju o tytuł króla strzelców (28 bramek), szanse stracił już chyba Villa (25). Pozycja Samuela Eto'o (29) jest poważnie zagrożona. Świętująca tytuł Barcelona, która na Majorce grała rezerwami, robiła co mogła, by pomóc snajperowi z Kamerunu. Eto'o pudłował jednak na potęgę i wielki dzień dla Katalonii skończył się porażką. Niby bez znaczenia, ale Barca oddaliła się od rekordu strzeleckiego Realu Madryt (107 bramek w sezonie 1989-90). W dwóch ostatnich kolejkach musi zdobyć trzy gole, a przed finałem Champions League w Rzymie Guardiola wciąż będzie oszczędzał kluczowych graczy.  A propos meczu z Manchesterem Gudjohnsen przytomnie zauważył, że Puchar i mistrzostwo, które zdobyła drużyna Pepa Guardioli jeszcze nie gwarantują jej miejsca w historii. 27 maja w Rzymie trzeba zwyciężyć Manchester United, który mistrzostwo Anglii zapewnił sobie w tym samym dniu co Barca.  Wielkie starcie przedstawicieli dwóch najsilniejszych lig Europy już za 9 dni. Zwycięstwo Katalończyków nie zachwieje dominacją angielską, ale triumf Manchesteru utrwali ją i pogłębi. Po fatalnym meczu na Majorce Eto'o bronił się mówiąc, że w formie strzeleckiej to on musi być na United.  Na Santiago Bernabeu nikt już nie mówi o teraźniejszości i trzeciej z rzędu ligowej przegranej (Barcelona, Valencia, Villarreal). Wszyscy analizują plany Florentino Pereza. Najbardziej oczekiwany w Madrycie trener Arsene Wenger powiedział, że projekt Pereza jest ciekawy dla każdego szkoleniowca. Bernabeu zaprasza Francuza, najlepiej pod rękę z inną gwiazdą Arsenalu - Fabregasem. Niedawno Cesc ogłaszał jednak, że jeśli miałby wracać do Hiszpanii, to wyłącznie do Barcelony. Wychował się przecież w La Masia, internacie z widokiem na Camp Nou, który nigdy wcześniej nie miał tak wysokiej pozycji w europejskim futbolu. Wystarczy zacytować listę „gości”: Guardiola, Valdes, Xavi, Iniesta, Messi, Krkic, Puyol, Busquets, Pique...a na Majorce grali ci, którzy mają być odkryciem kolejnego sezonu.  Wykop Facebook Blip Twitter Del.icio.us 