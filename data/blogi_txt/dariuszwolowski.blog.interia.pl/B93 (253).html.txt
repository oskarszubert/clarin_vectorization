Między ustami a brzegiem Pucharu Króla wtorek, 26 luty 2013, 10:19 Między ustami a brzegiem Pucharu Króla  Atak Barcelony, czy kontratak Realu? Co weźmie górę na Camp Nou w meczu, którego stawką jest znacznie więcej niż finał Pucharu Króla? Jordi Ruora zaatakował arbitra, czy to przejaw obaw gospodarzy?   Zastępujący Tito Vilanovę Roura przypomniał, że Undiano Mallenco, arbiter dzisiejszego Gran Derbi, dopuścił do brutalnej gry Realu w finale Pucharu Króla w 2011 roku. „Zawsze, gdy on sędziuje nasze mecze, osiągamy znacznie słabsze wyniki” – dodał. Jose Mourinho odpowiedział na to z zimną ironią, iż „przyjmuje z pokorą lekcję etyki sportowej z Barcelony”. Dotąd to trener Realu wywierał presję na arbitrów, tym razem robi to klub z Camp Nou. To przejaw większych niż zazwyczaj obaw Katalończyków wzbudzanych przez konfrontację obu kolosów?   W zaledwie kilka dni bezgraniczna wiara w świetlaną przyszłość wyparowała z Barcelony. Jednym z tego symptomów są wątpliwości dotyczące „jedenastki galowej”. Do starcia z Milanem na San Siro, podstawowy skład Katalończyków można było recytować z zamkniętymi oczami. Dziś nawet ich najwierniejsi kibice domagają się w nim miejsca dla Davida Villi. Oczywiste stało się, że dotychczasowy schemat gry, tak mocno utrwalony w świadomości piłkarzy, zaczął się wyczerpywać. W ostatnich tygodniach gwiazdy Barcy wyglądały na znużone tym, co robią razem na boisku. Zmartwieniem Roury jest wynalezienie leku na apatię nawet dla Leo Messiego.   A może tym lekiem okaże się dzisiejsze Gran Derbi? Argentyńczykowi brakuje już tylko jednego gola do rekordu wielkiego rodaka Alfredo di Stefano (18 bramek w klasykach). W 23 starciach przeciw „Królewskim” Messi zdobył 17 bramek dodając do nich 11 asyst, ranił wielkiego rywala we wszystkich rozgrywkach, oprócz Pucharu Króla. Może emocje związane z pojawieniem się na Camp Nou Realu Madryt wyzwolą w Argentyńczyku drzemiące moce?   Bardziej logiczny wydaje się jednak dalszy ciąg problemów klubu z Katalonii. Barca straciła gole w 11 kolejnych meczach, ostatni, który zagrała na zero z tyłu był rewanż z Cordobą w Pucharze Króla 10 stycznia. Od tamtej pory Victor Valdes i Jose Pinto sięgali do siatki aż 16 razy. To znaczy, że kłopoty ma nie tylko defensywa, ale cała drużyna. Powrót Erica Abidala może okazać się znaczący, tyle że dopiero za kilka tygodni.   Czy w związku z tym zaskakujące jest powszechne przekonanie, że wynik 1-1 z pierwszego meczu na Santiago Bernabeu, wcale nie stawia Barcelony w sytuacji uprzywilejowanej? Cristiano Ronaldo, Mesut Oezil, Gonzalo Higuain i reszta graczy z Madrytu z pewnością znajdą sposób na pokonanie Pinto. A jeżeli Real zagra w tyłach tak konsekwentnie, jak Milan, nacierający gospodarze przeżyją kolejne 90 minut koszmaru. Kiedyś fundowała im go Chelsea, ostatnio nauczyli się inni rywale.   Sytuacja Realu jest jednak jeszcze mniej komfortowa. Bez szans na obronę tytułu mistrza kraju „Królewscy” grają dziś o jedno z dwóch pozostałych do zdobycia trofeów. Gdyby awans do finału Pucharu Króla okazał się nieosiągalny, sezon mógłby się dla nich skończyć już za tydzień na Old Trafford. Dla Jose Mourinho byłaby to najgorszy dzień w karierze.   W jakiej formie jest Real? Nikt nie wie. Wszyscy zakładają a priori, że ważne mecze wyzwalają potencjał drużyny zbliżony do tego, który prezentowała w ubiegłym sezonie. Tak ma być dziś na Camp Nou. Czy Cristiano Ronaldo pociągnie drużynę raz jeszcze, wcale nie jest takie oczywiste. Atutem Realu wobec Barcelony jest jego pragmatyzm i skuteczność. Analizując jednak ligowe wyczyny „Królewskich”, szczególnie na wyjeździe, trudno powiedzieć o nich coś pozytywnego. Przegrali ze słabiutką Granadą, a w sobotę pokonali ostatnie w tabeli Deportivo dzięki bramce w 88. min. To już nawet człapiąca Barca łatwiej wygrała z mocniejszą przecież Sevillą. Można jednak podejrzewać, że dziś na Camp Nou zobaczymy całkiem inną drużynę „Królewskich”. Stawką jest finał Pucharu Króla, ale też poprawa stanu ducha w obu klubach będących niczym naczynia połączone. Gran Derbi to okazja do zwrotu, przełamania, podwyższenia samooceny kosztem największego z rywali – czyli rzeczy, których hiszpańskie kolosy potrzebują najbardziej. Po klęsce w Mediolanie w pierwszym spotkaniu 1/8 finału Champions League Roura przypomniał, że jeśli jakiś zespół w Europie zasługuje na kredyt zaufania, to właśnie Barcelona. Messi i reszta nie zwykli trwać w letargu zbyt długo. Chyba, że w Katalonii coś się definitywnie wypaliło? Dzisiejsze starcie z Realem będzie znaczącym składnikiem, z którego zbudowana zostanie odpowiedź na to pytanie.  Wykop Facebook Blip Twitter Del.icio.us 