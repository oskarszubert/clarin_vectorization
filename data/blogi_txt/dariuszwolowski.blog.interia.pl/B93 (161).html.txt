Urok Urugwaju bez goli Forlana czwartek, 21 lipiec 2011, 10:11 Urok Urugwaju bez goli Forlana Jeśli sukces Urugwaju na mundialu w RPA wydał się komuś przypadkowy, klasę drużyny Oscara Tabareza potwierdziła Copa America.   „Co znaczyłby Urugwaj bez goli Diego Forlana?” – odpowiedź na to pytanie poznaliśmy po 12 miesiącach i okazała się ona dość zaskakująca. Na mundialu w RPA napastnik Atletico Madryt zdobył aż pięć bramek z jedenastu, które dały „Urusom” półfinał. Forlan był wtedy w życiowej formie, jego gwiazda świeciła tak mocno, że choć nie zdobył medalu, FIFA uznała go za najlepszego gracza afrykańskich mistrzostw. Zespół Oscara Tabareza wydawał się uzależniony od 31-letniego napastnika. Podczas Copa America w Argentynie Forlan wciąż czeka na pierwszego gola, mimo to Urugwaj jest w finale. Luis Suarez usprawiedliwia kolegę mówiąc, że w życiu piłkarza czasem tak bywa. „Diego robi wszystko, czego się wymaga od napastnika, tyle, że piłka po odbiciu od słupka nie wpada do bramki, tak jak dawnej. Ten okres minie i znowu będzie zdobywał gole”. Do rekordu wszech czasów Héctora Scarone (31 goli) zostały Forlanowi zaledwie dwa trafienia.   Póki co drużyna Tabareza nauczyła się żyć i zwyciężać bez bramek swojej największej gwiazdy. Zdobywają je inni, w tym Suarez, który rozstrzygnął półfinał z Peru. Kiedy Forlan marnował miniony sezon na konfliktach z trenerem Atletico, on bezboleśnie zaaklimatyzował się w Premier League po przenosinach z Ajaksu. W Liverpoolu kupił dom od przenoszącego się do stolicy Fernando Torresa, z miejsca stając się gwiazdą „The Reds”.   Suarez uważa się za piłkarza z przeciętnym talentem, ale ogromną motywacją do pracy i walki. Nauczył się jej od matki, która po separacji została sama z sześciorgiem dzieci. Na jego pierwsze piłkarskie buty, z autografem Enzo Francescoliego, pracowała miesiącami. „Widziałem ile ją to kosztuje, musiałem zrobić z tych butów dobry użytek” – wspomina. Udało się. Nie jest jeszcze tak dobry i sławny, jak jego argentyński idol Gabriel Batistuta, ale jego pozycja w europejskiej piłce jest solidna.   Suarez opowiada, że geniuszy miary Leo Messiego ogląda z podziwem i zafascynowaniem, ale bez zawiści. „Najbardziej niezwykłe w futbolu jest jednak to, że nawet ci mniej zdolni, tacy jak ja, jeśli się zjednoczą mogą znaleźć sposób na talenty najwyższej próby” - mówi. Ku rozpaczy Argentyny „Urusi” znaleźli ten sposób w ćwierćfinale Copa America i teraz to oni są o krok od 15. tytułu najlepszej drużyny w Ameryce Płd. Kiedy w RPA zaszli dalej niż Argentyńczycy i Brazylijczycy część komentatorów uznała to za szczęśliwy zbieg okoliczności.   Suarez żartuje, że po mundialu w Afryce ma najsławniejszą rękę w Urugwaju. Dodaje jednak, iż tego co zrobił w 120. minucie dogrywki ćwierćfinału z Ghaną nie da się porównać z oszustwem Diego Maradony podczas meczu z Anglią na mistrzostwach świata w 1986 roku. „Wybiłem piłkę z bramki ręką, ale sędzia zareagował prawidłowo. Mój zespół został ukarany jedenastką, ja wyleciałem z boiska, a więc sprawiedliwości stało się zadość, tylko rywale z Afryki nie potrafili tego wykorzystać” – opowiada. Dodaje jednak z uśmiechem, iż tak jak Argentyńczycy mają dzięki Maradonie legendę „ręki boga”, tak w jego kraju ludzie mówią o „ręce Urugwaju”.   W RPA „Urusi” – dwukrotni mistrzowie świata z 1930 i 1950 roku i 14-krotni zdobywcy Copa America odzyskali jednak coś więcej, niż tylko miejsce w czołówce. Kibice w innych krajach znów zaczęli ich podziwiać. Przez dziesięciolecia Urugwaj przysyłał na mundiale drużyny skrajnie defensywne hołubiące nie artystów w typie Forlana, czy Suareza, ale boiskowych zabijaków. Dziś nawet postronni życzą zwycięstwa ekipie Tabareza. W finale mistrzostw Ameryki mierzy się ona z Paragwajem, który w tej edycji nie wygrał nawet jednego meczu! Paragwajczycy opanowali do perfekcji sztukę „wygrywania bez wygrywania”. W ćwierćfinale z Brazylią i półfinale z Wenezuelą zasłużyli na porażki, ale jednak nie dali sobie wbić gola doprowadzając do zwycięskich serii rzutów karnych. Jeśli w Argentynie ma zatriumfować piłkarski kunszt, którym szczyci się cały kontynent, finał powinien uratować Urugwaj.  Wykop Facebook Blip Twitter Del.icio.us 