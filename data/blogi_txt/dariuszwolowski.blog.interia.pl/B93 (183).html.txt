Bójcie się Białego Rekina piątek, 15 maj 2009, 08:43 Bójcie się Białego Rekina  To wydarzenie urośnie z czasem do rangi symbolu. Kilkanaście godzin po tym jak Carles Puyol i jego kumple z Barcelony wznieśli Puchar Króla na znak, że ten sezon jest kataloński (w Hiszpanii na pewno, a może i w Europie), Florentino Perez zaprosił piłkarski świat do sali królewskiej hotelu Ritz w Madrycie. Przybyło 250 dziennikarzy, nikt inny nie mógł wywołać takich emocji.   „Chcę stworzyć najlepszy klub XXI wieku” - powiedział jeden z najbogatszych ludzi w Hiszpanii. Fanom Realu, dla których ten sezon był pasmem nieszczęść, musiało się zrobić cieplej na sercu.  Czy ktoś uważa Pereza za futbolowego cudotwórcę, czy tylko za świetnego menedżera, który powinien skupić się na zarządzaniu klubem, a od futbolu trzymać z daleka przyzna, że jego start w wyborach na prezesa Realu jest czymś niezwykłym. Florentino przemawiał jak polityk, mąż opatrznościowy, który ma przeprowadzić naród wybrany przez Morze Czerwone. Obiecał sukcesy, w domyśle przerwanie zawstydzającej passy pięciu porażek w 1/8 finału Champions League. Pierwsze przemówienie było jednak mało konkretne, Perez tłumaczył dlaczego odszedł i po co wraca zaznaczając, że ma lepszy pomysł niż w 2000. roku. Ani razu nie padło nazwisko: Ramon Calderon, ale użył mocnych słów pod adresem byłego prezesa Realu. Calderon dał klubowi dwa tytuły mistrza Hiszpanii, ale skompromitował siebie i klub oszustwami, które miały mu pozwolić utrzymać się u władzy.  Powiecie, że powrót Florentino niczego nie gwarantuje? Że w latach 2003-2006 ponosił same porażki i to właśnie on rozpoczął feralną serię klęsk „Królewskich” w 1/8 finału Champions League? Zgoda, ale znajdźcie mi jednego fana Realu w którym Perez w tych fatalnych czasach dla klubu nie rozpalił nadziei, że takich obrazków jak ten z Mestalla w Walencji będzie w przyszłym sezonie mniej.  Biały rekin wraca do Madrytu i pewnie z łatwością połknie płotki, które staną mu na drodze. Wszyscy czekają nie na to czy zostanie wybrany, ale kiedy padną nazwiska gwiazd. Perez wie, że musi je podać, by opowiadanie o sukcesach zmienić w konkret. Od miesięcy prasa spekuluje o Kace i C. Ronaldo, ale jedno jest pewne już teraz. Kiedy piłkarz „X” znajdzie się na liście Pereza, w Realu po prostu zagra. Tak było z Figo w 2000 roku, tak było z Zidanem po kolejnych 12 miesiącach, a potem z Ronaldo, Beckhamem, Owenem, czy Robinho. W odróżnieniu od Calderona w kwestiach transferów Perez nie rzucał słów na wiatr. Przez trzy lata gwiazdy grały dobrze, przez kolejne trzy koszmarnie źle, ale nikt nie powie, że Real miał drużynę bez wyrazu, jak dziś.  Sam jestem ciekaw co będzie, ale jedno jest dla mnie pewne już teraz. Dominacji kosmicznej drużyny Pepa Guardioli nikt nie jest w stanie zagwarantować już nawet w najbliższym sezonie.  PS. Wiadomo, że z Perezem do Realu wracają Valdano i Zidane.   Wykop Facebook Blip Twitter Del.icio.us 