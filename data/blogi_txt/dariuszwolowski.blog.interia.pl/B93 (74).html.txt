Jeleń, czyli duma futbolu okaleczonego poniedziałek, 18 maj 2009, 11:05 Jeleń, czyli duma futbolu okaleczonego  Polskiego śladu, w solidnej europejskiej lidze spragnieni jesteśmy bardzo. Wygłodniali przez tygodnie, miesiące, nawet lata. Ostatnim Polakiem, który zdobył gola w Premier League był Robert Warzycha. W sierpniu skończy 46 lat. Grzegorz Rasiak, czy Ebi Smolarek to napastnicy na nasze warunki wybitni, ale z dokonaniem Warzychy nie potrafili sobie poradzić. Jedna, nawet przypadkowo zdobyta bramka, przekracza granice ich możliwości, bo też szans do gry w Premier League wywalczyli sobie co kot napłakał. Ebi w ubiegłym roku uporał się z innym niechlubnym rekordem - był pierwszym Polakiem od czasów Cezarego Kucharskiego, który zdobył gola w Primera Division. Kucharski skończył w lutym lat 37.  W Serie A jest trochę lepiej, bo Radosław Matusiak w swoim niechlubnym epizodzie w Palermo raz wepchnął jednak piłkę do pustej bramki.  Dlatego tak niezwykłe jest to, czego dokonuje w Ligue 1 Ireneusz Jeleń. W 14 meczach tego roku zdobył 10 goli, jest w tym czasie jednym z dwóch najlepszych strzelców w lidze francuskiej - w Auxerre zawdzięczają mu zwycięstwa w Lyonie, Paryżu, a także Puchar i spokojny ligowy byt. Nowy kontrakt podpisał do 2011 roku, cała Francja rozprawia o jego ostatniej bramce. To właśnie Jeleń staje się najlepszą w Europie wizytówką naszej zbolałej piłki, z której do wielkich klubów trafiają tylko bramkarze i to w dodatku na rezerwę.  Oczywiście jest jeszcze w Dortmundzie Kuba Błaszczykowski, piłkarz o największym potencjale. Mimo wszystko trudno wyobrazić mi sobie Jelenia w Liverpoolu, czy Realu Madryt, a gdyby nie notoryczne kłopoty z mięśniami „Kubę” zobaczylibyśmy może nawet na tym poziomie.  Złe wieści płyną z innego zespołu z Bundesligi. Arminii Bielefeld, która zależy od goli Artura Wichniarka pozostał już tylko na utrzymanie cień nadziei. Nawet, gdyby jakimś cudem Polak obronił ligę dla Bielefeldu, nie zapracuje na pewno na transfer do Bayernu. Najbardziej prawdopodobne jest jednak to, że za kilka miesięcy „Król Artur” i jego Arminia rozpoczną wyczerpującą batalię o powrót do I Bundesligi.   Dlatego skrętu kiszek można dostać, gdy odpowiedzialny za szkolenie piłkarzy w Polsce Jerzy Engel opowiada jakie to rodzima myśl szkoleniowa odnosi sukcesy. Może na kongresach FIFA i UEFA, bo na boisku wychowani nad Wisłą piłkarze skazani są na role epizodyczne. Z marazmu raz wyrwie nas Wichniarek, raz Jeleń, co na chwilę poprawia samopoczucie, ale fatalnej sytuacji polskich piłkarzy w ich zagranicznych klubach nie zmienia. W europejskiej piłce na najwyższym poziomie szkoleni przez PZPN gracze nie istnieją.  Wykop Facebook Blip Twitter Del.icio.us 