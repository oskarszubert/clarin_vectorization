Piłkarski  #8222;Dziennik telewizyjny #8221; piątek, 09 październik 2009, 13:37 Piłkarski  #8222;Dziennik telewizyjny #8221;  Stefan Majewski słyszał, że jego selekcjonerska nominacja została z radością przyjęta przez kibiców, a PZPN uważa, że pomysł bojkotu meczu ze Słowacją to wymysł chuliganów   Jako dziecko bardzo nie lubiłem „Dziennika telewizyjnego”. „Dziennik telewizyjny” to było takie coś w peerelowskiej telewizji, co trwało chyba z godzinę i rozdzielało bajkę na dobranoc od filmu na dobranoc. W „Dzienniku telewizyjnym” władza informowała obywateli jak dobrze jest w Polsce i ZSRR, a jak źle w Niemczech, USA, Francji, albo Hiszpanii. Jako dziecko nie wiedziałem, dlaczego dorośli tego potrzebują, potem, gdy trochę rozejrzałem się po świecie, wszystko zrozumiałem. „Dziennik telewizyjny” to był program rozrywkowy, pierwowzór „Latającego cyrku Monthy Pythona”, w którym rzeczywistość wyglądała jak po odbiciu w krzywym zwierciadle.  Wydawało mi się, że gdzieś koło roku 1989 krzywe zwierciadło nam zaginęło. Na szczęście dziś odnajdują się przynajmniej jego części. Na przykład w PZPN. Szkoda, na prawdę wielka szkoda, że Polski Związek Piłki Nożnej nie wpadł dotąd na pomysł, by założyć własny kanał telewizyjny. Można by w nim wznowić „Dziennik telewizyjny” informujący o tym jak szacowna, zasłużona organizacja dział dla dobra polskiej piłki. Ile prezes musiał wydać na delegacje członków Zarządu, ile oni musieli kilometrów przebyć, by nasza piłka znalazła się w tak kwitnącym stanie. PZPN powołał też ostatnio nowego trenera kadry, którego wybór spotkał się z głębokim zrozumieniem i poparciem większości społeczeństwa. Trenera zaproszono już do odwiedzenia kilku hut szkła i stali, a także na doroczne Dożynki. Selekcjoner jest bardzo zadowolony, że tak wielka grupa ludzi go popiera i obiecał, że w najbliższym meczach jego piłkarze dadzą z siebie wszystko.   A propos tego drugiego meczu, który ma być rozegrany w Chorzowie, to podobno jakaś garstka ludzi nie umiejących dostrzec i docenić wysiłków prezesa, postanowiła tego wieczoru nie wychodzić z domu. PZPN chciałby im przypomnieć, że taka postawa to chuligaństwo w najczystszej postaci. To właściwie to samo jakby wyjść na ulicę z pałkami: bić przechodniów i demolować sklepy. Kto nie chce być chuliganem: „na stadion marsz”. Obecność obowiązkowa, jak na wyborach za czasów „Dziennika telewizyjnego”.  Wykop Facebook Blip Twitter Del.icio.us 