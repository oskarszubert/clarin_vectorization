Granice Leo Messiego poniedziałek, 22 marzec 2010, 11:24 Granice Leo Messiego  „Jest doskonały jak Maradona, tylko wszystko robi szybciej. Można pokonać Barcelonę, Leo Messiego się nie da” – słowa trenera Saragossy José Aurelio Gaya oddają podziw świata wobec dokonań 22-letniego Argentyńczyka. Messi zdobył aż 11 z 14 ostatnich goli Barcelony.   Gdzie są granice Leo Messiego? Złośliwcy zwrócą uwagę, że trzeba pytać o to Diego Maradonę, u którego „La Pulga” jest zaledwie cieniem piłkarza z Barcelony. Problemu nie stworzyła jednak boska ręka Diego, Leo debiutował w kadrze u Jose Pekermana (17 sierpnia 2005), kiedy w wieku 18 lat i 54 dni zagrał z Węgrami, by po zaledwie 40 sekundach zobaczyć czerwoną kartkę. Zły początek w kadrze „Albicelestes” ciąży na nim jak fatum, od tamtej pory w 43 meczach trafiał do siatki zaledwie 13 razy.   Nie ma porównania wobec tego, czego dokonuje w Barcelonie, gdzie w ostatnich pięciu spotkaniach zdobył 11 z 14 bramek drużyny. Byłoby 12, gdyby wywalczonego przez siebie karnego w 90. min meczu z Saragossą strzelał sam. Oddał go jednak Zlatanowi Ibrahimovicowi, by znajdujący się w kryzysie Szwed zaczął przełamywać swoje bariery. Leo zdaje się ich nie mieć. Proszony o skomentowanie jego gry Pep Guardiola mówi: „nie znajduję słów” dodając tylko, że Messi należy do graczy wybranych.    Klasę Leo tak samo opisuje rajd składający się z 12 kontaktów z piłką przy drugim golu we wczorajszym meczu z Saragossą, jak upór, z jakim wzbrania się przed odpoczynkiem. Zagrał w 15 ostatnich meczach drużyny, a bezradny Pep Guardiola mówi, że nie jest w stanie przekonać go do zajęcia miejsca na ławce. Mógłby to zrobić za pomocą nakazu, ale obaj czują, że z formą piłkarza dzieje się coś wielkiego. „Jak odmówić gry komuś takiemu?” – pyta retorycznie trener Barcelony.   W niedzielę była okazja idealna. W tygodniu Leo dostał zapalenia dziąseł i lekarze ostrzegali, że większy wysiłek grozi mu kontuzją mięśni, które przecież jeszcze dwa lata temu torpedowały rozwój Argentyńczyka. Guardiola rozmawiał z Messim kilka razy. Pytał czy jest w stanie grać, i ile. Piłkarz stanowczo żądał 90 minut zaliczając potem trzy gole i asystę. Ta asysta była ważna nie tylko dla Ibrahomovica, bo kilka chwil wcześniej Saragossa zbliżyła się do Barcy na jednego gola (2:3). „Gdybyśmy nawet zdobyli trzecią bramkę, to Leo wbiłby nam jeszcze ze 12” – skomentował trener Saragossy.   Messi, jak zwykle, nie mówi prawie nic. Poza banałami, że gra dobrze, bo drużyna mu pomaga, a gdyby go nawet zabrakło, gole zdobywaliby inni. To samo próbuje powtarzać także Guardiola, co wygląda trochę na desperacką próbę przekonania samego siebie. Barca zależy dziś od Messiego bardziej niż kiedykolwiek: przecież kontuzjowany jest Xavi, a fatalny okres przeżywa Ibrahimovic. Mimo gola z karnego Szwed schodził z boiska w Saragossie ze spuszczoną głową tłumacząc, że „jak się piłka uprze, by nie wpadać do bramki, to człowiek nic nie jest w stanie zrobić”.   Piłka słucha dziś Messiego. 22-latek zdobył już w lidze hiszpańskiej 79 bramek (23 w poprzednim sezonie, 25 w tym), wczoraj wyprzedził legendarnego Evaristo, do Carlesa Rexacha brakuje mu zaledwie dwóch goli. 63-letni były piłkarz i trener, współpracownik Johanna Cruyffa egzaminował Messiego, gdy dziewięć lat temu dotknięty karłowatością przysadkową przybył do Barcelony. Ale wypiera się wszelkich zasług. Wspomina, że talent mikrusa z Argentyny dostrzegł gołym okiem nawet taki fachman, jak jego żona. 13-latek trafił do szkółki „La Masia”, gdzie trenował z Pique i Fabregasem. Obecny trener tego ostatniego Arsene Wenger mówi, że tamta drużyna wygrywała po 9:0 (opowiadała mu to kiedyś matka Cesca).    Na swoje 195 ligowych goli dla Barcelony najlepszy strzelec w historii klubu Cesar Rodríguez pracował 16 lat. Leo Messi pierwszą bramkę dla Barcy zdobył 1 maja 2005 roku w meczu z Albacete. Ma przed sobą jeszcze, co najmniej dekadę grania, podczas której do pobicia rekordu wystarczy mu średnia 12 bramek w sezonie.   PS. W internetowej ankiecie dziennika „Marca” aż 71,5 proc głosujących uważa Messiego za gracza wszech czasów. Najlepszych strzelców w historii Barcy znajdziecie tu: http://en .wikipedia.org/wiki/List_of_FC_Barcelona_records_and_statistics. Film z golami z Saragossy: http://www.youtube.com/watch?v=hDKsTnK_h_U Wykop Facebook Blip Twitter Del.icio.us 