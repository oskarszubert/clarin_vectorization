Real sprzedaje się w stanie wirtualnym sobota, 20 czerwiec 2009, 08:40 Real sprzedaje się w stanie wirtualnym  Real Madryt zaczął już sprzedaż koszulek na następny sezon. Ronaldo i Kaki bez numerów. To pokazuje stan chaosu, w jakim znajduje się galaktyczny produkt Florentino Pereza Transfery Kaki i Ronaldo, które przyspieszyły obroty sfer niebieskich, muszą się spłacać. Natychmiast. Tak postanowili szefowie Realu, którzy wypuszczają na rynek kolekcję strojów na sezon 2009-2010. Tylko trzy z nich mają numery…  Raul nie odda siódemki Cristino Ronaldo - oznacza to, że królewski klub szanuje przeszłość, symbole i tradycję. Serio Ramos będzie grał z czwórką, a Casillas z jedynką. Wszystkie inne koszulki są bez numerów, co jest najlepszym dowodem, że nowy galaktyczny produkt w chwili pojawienia się na rynku nie ma jeszcze ani początku, ani końca. Nawet sami piłkarze niewiele o nim wiedzą.  Numery można, rzecz jasna, traktować symbolicznie. Wiadomo, że Cristino Ronaldo waha się między dziewiątką, a dziesiątką, którą w Madrycie nosił jego idol Figo. Kaka myśli o piątce, z którą grał Zidane. Villa na razie czeka, aż znużony fochami Valencii Perez zdecyduje się w końcu dać powiedzmy 80-90 mln. Pisałem już, że upadła transakcja napastnika z Mestalla to najlepszy dowód, iż megatransferami Kaki i Ronaldo Real najbardziej popsuł rynek sobie.   Nie mam zamiaru wyśmiewać Pereza za to, że nowa drużyna nie jest jeszcze gotowa. W końcu do zamknięcia okna transferowego pozostały jeszcze przeszło dwa miesiące. Koszulki bez numerów to decyzja biznesowa, o transferach Realu było ostatnio tak głośno, że tylko głupiec nie chciałby zamienić tego szumu na pieniądze. Jak wiadomo Perez głupcem nie jest, a już na pewno w sprawach finansowych.  Zaraz pod informacją o koszulkach dziennik „Marca” powtarza za „Daily Mail” sensację, że Manchester United szukuje megaofensywę na Ikera Casillasa. Transfer największego dziś symbolu klubu z Madrytu wydaje się niemożliwy, ale pokazuje jeszcze dobitniej, że Manuel Pellegrini nie ma na razie w swojej drużynie zbyt wielu stałych punktów podparcia. Jego zespół jest w stanie wirtualnym, co przeszkadza go budować, ale nie przeszkadza sprzedawać.  Czytałem doniesienia o wielkiej radości w Dortmundzie, bo na stulecie klubu Borussia zagra z Realem Madryt (19 sierpnia). Przedstawiciele Realu i Borussi mówią o wzajemnej przyjaźni, ale wiadomo, że urodzą się z niej poważne pływy do kasy obu klubów. Niemcy to pod względem praw do transmisji europejskie Eldorado. My cieszymy się razem z Borussią, przecież gra tam Kuba Błaszczykowski, a na piłkarskim bezrybiu, jakim jest Polska, dzień, w którym nasz rodak skrzyżuje rękawice z Ronaldo i Kaką będzie świętem narodowym.   W ten dynamiczny krajobraz znakomicie wpisuje się apel Ruuda van Nistelrooya do rodaków, by opuszczali Real, podczas, gdy on sam jeszcze trochę zostanie. Wiem, że chodziło o dobro reprezentacji „Pomarańczowych”, że Ruud słusznie martwi się, by rok przed mundialem Sneijder, Huntelaar, czy Robben nie wycierali ławki dla rezerwowych, ale rzeczywiście w Madrycie jest cała rzesza piłkarzy (nie tylko z Holandii), których Perez nie chce, a którzy nie mają zamiaru łatwo wyrzekać się dobrobytu. To kolejny rozdział bałaganu, z którym w Madrycie trzeba sobie poradzić, zwłaszcza, że nowy prezes zakłada, iż z transferów starej ekipy wyciśnie 80 mln euro. Może wystarczy chociaż na Villę (pamiętajmy, że Perez powiedział, że ten transfer jest tylko kwestią czasu).   Nie chcę mącić radości nam wszystkim, to w sumie niemal mistyczne zjawisko, że tak bardzo podnieca nas drużyna, której jeszcze nie ma. Ludzie zapisują się na koszulki,  czekają na pierwszy towarzyski mecz, jakby uwierzyli Perezowi bez zastrzeżeń, że na ich oczach powstaje najjaśniejsza futbolowa gwiazda.  Wykop Facebook Blip Twitter Del.icio.us 