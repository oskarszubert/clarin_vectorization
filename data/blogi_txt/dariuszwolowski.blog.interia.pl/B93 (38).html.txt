Guardiola bezlitosny dla bohaterów sobota, 16 maj 2009, 08:48 Guardiola bezlitosny dla bohaterów Xavi, Eto'o, Messi, Alves, Gudjohnsen,Touré - kilku bohaterów zwycięskiego finału Copa del Rey zapłaci po 500 euro za spóźnienie na trening. Pep Guardiola nie odpuszcza nawet minuty, a Toure publicznie przyznał, że karę przyjmuje z pokorą, bo okazał reszcie kolegów brak szacunku. Dyscyplina to dla trenera debiutanta sprawa kluczowa, przez dwa lata Frank Rijkaard przekonywał się jak szybko piłkarzy zaspakaja sukces i jak chętnie zaczynają lekceważyć pracę, którą podobno kochają.  Na tym właściwie problemy piłkarzy Barcy możnaby skończyć. Bo jakie mogą mieć, poza tym, by gracze Villarreal spełnili obietnicę, odebrali dziś na Madrigal punkty Realowi. Drużyna Guardioli już jako mistrz pojechałaby na wycieczkę na Majorkę.   Swoje zmartwienia ma za to prezes Joan Laporta. Ostrzegł publicznie Florentino Pereza, by budując nowy Real nie odważył się sięgać po graczy Barcy. Tymczasem w ankiecie dziennika „Marca” wśród piłkarzy, których w Madrycie by chcieli pojawia się Andres Iniesta. Otrzymał jednak tylko 6,7 proc głosów, niemal dwa razy mniej od Villi, Kaki, Ronaldo, Fabregasa, Xaviego Alonso, a nawet Ribery'ego. Większe poparcie od pomocnika Barcy mają nawet Silva i Negredo. O dziwo fani Realu nie chcą Kuna Aguero (zaledwie 1,9 proc głosów). W kategorii trener wygrywa Wenger (42,8 proc głosów) przed Juande Ramosem (32,8). Kibice nie chcą Ancelottiego (4,9), ani Mourinho (19,4). Zaskakujące są tak wysokie noty dla obecnego trenera, ale jak widać dyscyplinę cenią nie tylko w Barcelonie.  Bez względu na wszystko najważniejsze jest dziś i tak to, co stanie się na boisku. Czy po meczu Realu dziesiątki tysięcy fanów w Barcelonie wrócą na Ramblas, by świętować tytuł? Podobno niektórzy nie wrócili jeszcze do domów po finale Pucharu Króla.  Wykop Facebook Blip Twitter Del.icio.us 