Liga Barcelony i Realu wtorek, 09 czerwiec 2009, 10:09 Liga Barcelony i Realu  Liga hiszpańska znów staje się monopolem Realu i Barcelony. Mniejsze kluby płacą wysoką cenę za marzenie o dorównaniu gigantom   To było zaledwie kilka lat temu. W sierpniu 1999 reprezentacja Hiszpanii po golach Morientesa i Munitisa pobiła drużynę Janusza Wójcika 2:1 (bramka Hajty). Na towarzyski mecz do Polski przyjechał legendarny bramkarz Barcelony Andoni Zubizarreta. Wykorzystałem okazję, by pogadać o lidze hiszpańskiej, bo za parę tygodni Real i Barcelona znów stawały w szranki. Zubizarreta wyglądał na człowieka zachwyconego rozwojem Primera Division. Kilka razy podkreślał, że różnica między dwoma potęgami, a resztą klubów stale się zmniejsza. Na potwierdzenie jego słów w kolejnym sezonie najlepszym klubem w Hiszpanii było Deportivo la Coruna, potem w latach 2002 i 2004 plecy parze kolosów pokazała Valencia.   Za wysiłek związany z pogonią za Realem i Barceloną oba kluby zapłaciły jednak wysoką cenę. Najpierw Deportivo (pamiętacie ćwierćfinał LM wygrany z Milanem 4:0?) popadło w kryzys i przeciętność, z której teraz próbuje się wykaraskać. Sytuację ekonomiczną Valencii można określić jednym słowem: ”katastrofa”. Klub ma 547 mln euro długu, strata w ostatnim sezonie wyniosła 70 mln. Nowy prezes Manuel Llorente ogłosił właśnie plan ratunkowy. Ma podnieść wartość akcji o 92 mln, wziąć kredyt na 200 mln, by dokończyć nowy stadion. Nie obejdzie się bez wyprzedaży graczy, to jedyna nadzieja finalisty Ligi Mistrzów z 2000 i 2001 roku.   Pogoń za Realem i Barceloną klubów mających w rzeczywistości znacznie mniejsze możliwości, kończy się więc fatalnie. Widać to szczególnie w czasach kryzysu. Gdyby przeanalizować plany transferowe Primera Division wyglądają one bardziej imponująco niż jakiejkolwiek innej ligi. Tyle, że dotyczy to wyłącznie Realu i Barcelony. Wszystkie inne zespoły Primera Division marzą raczej, by utrzymać to, co mają. A przecież już ostatni sezon był pojedynkiem Realu z Barcą - jedni i drudzy wygrywali mecze seriami, bili rekordy zwycięstw nawet na wyjazdach.   Sezon 2009-2010 zapowiada się pod tym względem jeszcze gorzej. Wielcy i bogaci mają wszystko, by kroczyć po tytuł niezagrożeni - być może nawet sprawę będą musiały rozstrzygnąć gran derbi na Camp Nou i Santiago Bernabeu. Między dwójką liderów, a resztą stawki nie było takiej przepaści od lat. Kolosy wydają najwięcej, ale też zarabiają najwięcej: po potrójnej koronie wartość marki „Barcelona” jest dziś wielokrotnie większa od Atletico, Villarrealu, Sevilli, o Valencii i Deportivo nawet nie wspominając.  Czym możemy się czymś pocieszać? Chyba tym, że piłka to sport na krótką metę nieprzewidywalny. Może znajdzie się ktoś zdolny z niewytłumaczalnych powodów pokrzyżować faworytom szyki. Na zdrowy rozum, szans na to jednak nie widać.  Andoni Zubizarreta jest dziś felietonistą ”El Pais”. Czy patrzy na to, co się dzieje z przerażeniem? A może jego radość sprzed dekady nie była uzasadniona? Może trzeba było się raczej poważnie martwić?   Z drugiej jednak strony tytułów i trofeów nikt już Deportivo i Valencii nie odbierze. Mieli choć moment, gdy mogli czuć się potęgami. Spełnianie marzeń jest w zasadzie bardzo przyjemne, tylko czasami kosztuje drogo.   PS. Oczywiście kryzys finansowy w Valencii ma głębsze powody niż tylko nadmierne wydatki transferowe. Właściciele klubu bardzo się o to postarali i mnóstwo kasy wyrwali z klubu w sposób wołający o pomstę do nieba.   Wykop Facebook Blip Twitter Del.icio.us 