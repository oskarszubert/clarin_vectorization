Katalończycy nie wierzą w Barcelonę wtorek, 19 maj 2009, 10:09 Katalończycy nie wierzą w Barcelonę Zaledwie 23 proc czytelników katalońskiego dziennika „Sport” uważa, że Barcelona wygra finał Ligi Mistrzów w Rzymie (27 maja). Bukmacherzy dają drużynie Guardioli 50 proc szans, a Messi mówi nawet „piłkarsko jesteśmy mocniejsi”.   Kto jest faworytem finału Champions League? Od samego początku rywalizacji o tytuł najlepszej drużyny na kontynencie najwyżej stały notowania Barcelony. Ponieważ od powstania Ligi Mistrzów w 1992 roku nikomu nie udało się obronić trofeum, szanse Manchesteru bukmacherzy oceniali dość nisko. Drużyna Aleksa Fergusona rozdarta walką na wielu frontach (m.in o klubowe mistrzostwo świata) miała tego nie wytrzymać. Ale wytrzymała.  W ćwierćfinale większe wrażenie zrobiła Barca, która po fenomenalnej grze na Camp Nou pobiła Bayern 4:0. Manchester umordował się z Porto, ratując awans golem z 35 m zdobytym przez Cristiano Ronaldo. W półfinale role się odwróciły, to drużyna Fergusona przeskoczyła Arsenal bez wysiłku, podczas gdy Barca do pokonania Chelsea potrzebowała pomocy niebios.  Przed meczami z Bayernem, z którym Barca nigdy nie wygrała w ankiecie „Sportu” na jej awans stawiało 97 proc Katalończyków. Dlatego tak zaskakujące jest, że teraz, gdy ich drużyna zdobyła mistrzostwo i Puchar Króla, aż 77 proc ludzi, który z pewnością są kibicami zespołu Guardioli w bliźniaczej ankiecie stawia na Manchester. Bukmacherzy widzą szanse identycznie, a Leo Messi uważa, że umiejętności czysto piłkarskie przemawiają za Barceloną. Tylko że w końcówce morderczego sezonu czynnikiem rozstrzygającym może być siła fizyczna, a ta jest z pewnością atutem Manchesteru. Najlepiej obrazuje to porównanie symboli obu ekip: Messiego i Ronaldo. Nad piłka obaj panują doskonale, w grze w tłoku przewagę ma nawet Argentyńczyk, ale atut siły i szybkości jest po stronie Portugalczyka. Ronaldo to po prostu atleta, którego można wyobrazić sobie w olimpijskim finale stu metrów.  Piłkarze Barcy walczą w Rzymie o najlepszy sezon w historii i 39 mln euro premii. 23 mln już zgarnęli: w lidze (14) i Pucharze (9). Gdyby wygrali z Manchesterem i jako pierwszy hiszpański klub zdobyli potrójna koronę otrzymaliby jeszcze 16 mln euro. Klub zarobi 37 mln za zwycięstwo w LM i 27 jeśli tak jak uważają fani Barcelony finał zakończy się zwycięstwem Anglików.  Nikt już nie wspomina rywalizacji sprzed roku w półfinale, gdzie drużyna Fergusona męczyła się z kompletnie rozbitą Barceloną wygrywając dwumecz jednym golem. Barca to dziś zupełnie inna drużyna, choć Guardiola ma poważne problemy w obronie (Marquez ma kontuzję, a Abidal i Alves są zdyskwalifikowani). Zwłaszcza strata ostatniego jest bolesna, bo miał olbrzymi wpływ na kataloński atak. Defensywę trzeba będzie łatać pomocnikami: Toure (w środku), a może i Keitą na lewej obronie. Na szczęście prasa donosi, że Iniesta i Henry będą gotowi do gry w podstawowym składzie.  Wykop Facebook Blip Twitter Del.icio.us 