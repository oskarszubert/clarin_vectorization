Terapia gwiazd Argentyny niedziela, 16 październik 2011, 10:37 Terapia gwiazd Argentyny Klęskę reprezentacji w Wenezueli Leo Messi i Gonzalo Higuain „odreagowali” 5 golami w lidze hiszpańskiej zajmując dwie najwyższe pozycje w klasyfikacji strzelców.   Trzy hat tricki w 13 dni – to plon Higuaina, którego forma strzelecka przyćmiła nawet jubileusz Cristiano Ronaldo. Setny mecz w Realu Portugalczyk zakończył bez gola zaliczając za to dwie asysty (przy bramkach Argentyńczyka i Kaki). Po spotkaniu z Betisem wygranym przez Real 4-1 mamy do czynienia z nienormalną sytuacją w zespole Jose Mourinho – znalazł się śmiałek efektywniejszy niż klubowa „maszynka do zdobywania goli”.    Z ośmioma bramkami Higuain jest pierwszym strzelcem w Realu i drugim w Primera Division trafiając do siatki co 38,5 min! A przecież przed kontuzją Karim Benzema był w życiowej formie. Pytany o to, co zrobi, gdy Francuz wróci do gry Mourinho odpowiada, że nie dzieli napastników na podstawowych i rezerwowych.   Wyrwą w strzeleckich dokonaniach „Pipity” w październiku był przegrany 0-1 mecz reprezentacji Argentyny z Wenezuelą w eliminacjach MŚ w Brazylii. Nie da się wytłumaczyć, dlaczego drużyna z Higuainem w takiej formie i Leo Messim znalazła pogromcę w kraju, który nie wydał choćby jednego gracza światowego formatu? Zdejmując koszulkę reprezentacyjną Messi doznał metamorfozy takiej samej jak Higuain.    „Wciąż pytacie mnie o to samo, a ja nie mam dla was żadnej nowej odpowiedzi” – mówił Pep Guardiola do dziennikarzy, którzy martwili się w jaki sposób ma zamiar odbudować morale swojego argentyńskiego pupila po kolejnym ciosie w drużynie narodowej. „Messiemu nie trzeba mówić nic, wystarczy dać mu koszulkę i niech biegnie na boisko” – wyjaśnił trener Barcelony. Leo wybiegł na Camp Nou przeciw Racingowi i zdobył dwa gole, tak jak ma w zwyczaju w tym sezonie. Z 10 bramkami jest liderem strzelców Primera Division, mimo iż po raz kolejny sędzia nie podyktował karnego po faulu na nim.   W Barcelonie nie chcą mówić o spiskach, jak zauważył Dani Alves zespół tych karnych na razie nie potrzebuje. W wielkiej formie strzeleckiej jest Xavi, który zdobył trzeciego gola w tym sezonie. W zeszłym miał trzy po 38 kolejkach. Bramka głową zawodnika mierzącego 170 cm rozbawiła nawet jego samego. Ma już takie trzy w karierze.   Barca łatwo rozbiła Racing, straciła jednak na dwa tygodnie Gerarda Pique. To już siódmy gracz klubu z Katalonii, który cierpi na uraz mięśniowy w tym sezonie. W klubie nie chcą mówić o pladze, pocieszają się faktem, że niektórzy już wracają do zdrowia. Jak Andres Iniesta pauzujący od spotkania w Lidze Mistrzów z Milanem, wczoraj zagrał pierwszy raz będąc najlepszym na boisku.   Real i Barcelona wygrały bardzo łatwo, tym razem wirus FIFA im nie zaszkodził. „Królewscy” po raz kolejny trafili na rywala, który przed przybyciem na Santiago Bernabeu powiedział sobie: „raz kozie śmierć”. Beniaminek ośmielił się grać odważnie, nie czekał we własnym polu karnym schowany za podwójną gardą, co Real tradycyjnie potrafił wykorzystać z zimną krwią. Gole padały po szybkich akcjach Ronaldo, Kaki, czy Di Marii. Brazylijczyk może się w końcu czuć jak piłkarz podstawowej jedenastki.  Wykop Facebook Blip Twitter Del.icio.us 