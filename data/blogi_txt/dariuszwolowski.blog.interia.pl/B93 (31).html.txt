Barcelony portret historyczny czwartek, 28 maj 2009, 07:36 Barcelony portret historyczny  Po 10 miesiącach pracy Pep Guardiola mógłby właściwie zakończyć trenerską karierę. Miejsce w historii Barcelony już ma. Symbolem zmian, których dokonał nie są geniusze Messi, Xavi, ani Iniesta, tylko zwyczajny obrońca Gerard Pique   Defensywa miała być największą siłą Manchesteru United we wczorajszym finale. Szczególnie jej środek z Vidicem i Rio Ferdynandem. Oni sprawili, że w tym sezonie bramkarz van der Sar bił rekordy skuteczności.  Na przeciwnym biegunie stanęła para z Barcelony - sklecona naprędce: odkupiony latem z Manchesteru Pique i pomocnik Toure. Pół Hiszpanii pękało ze śmiechu, gdy prezes Joan Laporta dawał Anglikom 5 mln euro za wychowanego w La Masia stopera, który w najlepszej drużynie Europy był zaledwie rezerwowym, a Ferguson puszczał go do gry bardzo niechętnie. Dziś ten sam Pique jest więcej wart niż sprowadzony do Realu Madryt za kwotę sześciokrotnie wyższą Pepe. ””Cudze chwalicie, swego nie znacie” – koledzy Hiszpanie. W 10 miesięcy Gerard zrobił dwa milowe kroku: został kadrowiczem i fundamentem Barcelony mogacym bez kompleksów rywalizować z Marquezem i Puyolem.  Co na to Ronaldinho?  Yaya Toure, drugi z cichych bohaterów wczorajszego finału, był latem, gdy do klubu przychodził Guardiola, sfrustrowany i wściekły. Kupiono go w 2007, roku by asekurował coraz mniej biegającego Ronaldinho. Podpisał umowę na 2 mln euro z obietnicą, że dobra gra związana będzie z podwyżką. Piłkarz z WKS spisał się nieźle, ale wobec totalnej klęski na koniec ubiegłego sezonu Laporta uznał, że wyższa pensja nikomu z jego graczy się nie należy. Agent Toure groził nawet Barcelonie, że jego klient opuści Camp Nou.  Swoją drogą ciekawe jak czuł się wczoraj Ronaldinho patrząc na byłych kolegów z Barcy, którzy przez poprzednie dwa lata zanim odszedł do Milanu, nosili za nim buty. Barca straciła dwa lata nim zrozumiała, że z brazylijskiego geniusza nic już nie wydusi. Trzecim z cichych bohaterów wczorajszego wieczoru był Carles Puyol. Wychowany w La Masia piłkarz-instytucja, który przez całe lata wierzył, że jego klub może dorównać galaktycznemu Realowi, rzucany jest przez Guardiolę tam, gdzie trzeba. Kontuzja Marqueza, dyskwalifikacje dla Abidala i Alvesa sprawiły, że zagrał na prawym skrzydle i w najważniejszym meczu w życiu wygrał bój z Cristino Ronaldo. Włączał się też do ataków, co sprawiło, że za sprowadzonym za 35 mln euro z Sevilli graczem nikt nie musiał tęsknić. A przecież Alves, to po 10 miesiącach gry, jeden z największych asów w Barcelonie.  Złota Piłka dla Messiego?  Jeszcze dyskretniejszym bohaterem był Sylvinho. W niego nie wierzył nawet Guardiola, wystawiał tylko wtedy, gdy nie było wyjścia. W rzymskim finale siwy Brazylijczyk  w ogóle by pewnie nie grał, gdyby z roli lewego obrońcy nie zrezygnował defensywny pomocnik Keita mówiąc trenerowi otwarcie, że woli już usiąść na ławce. Cichym bohaterem może czuć się też bramkarz Valdes, który zawalił pierwszą interwencję (strzał Ronaldo z wolnego z 30 m), ale potem już bronił bardzo pewnie.  Oczywiście byli w drużynie Guardioli bohaterowie pełną gębą. Najbardziej oczywistym – Leo Messi, który zoatał królem strzelców Ligi Mistrzów (9 goli) i symbolicznie odebrał Ronaldo tytuł najlepszego gracza świata. Trzy lata temu, podczas finału w Paryżu lekarze wysłali Argentyńczyka na trybuny (kontuzja mięśni). Dziś mierzący 168 cm zawodnik, którego dla piłki uratowała kiedyś hormonalna kuracja może być spokojny, że jeśli nie wyprzedzą go Xavi i Iniesta – Złota Piłka trafi w jego ręce. Pytanie na jak długo skoro Messi ma 21 lat.  Mały gracz z Argentyny wygrał wczoraj także najważniejszą batalię. Jeszcze 14 miesięcy temu mogło się wydawać, że jego karierze zagrażają chroniczne kontuzje. Ale od tego czasu nie miał urazu, to ponoć efekt ćwiczeń i specjalnej diety,  jedno jest oczywiste, że delikatne włókna mięśniowe wytrzymały najważniejszy mecz w jego życiu.  Xaviego i Iniestę kosztowało sporo pracy wejście we wczorajsze spotkanie. Manchester zaatakował, Barca nie wiedziała, co się dzieje, wszyscy oglądali się na Xaviego, który w takich sytuacjach decyduje, co robić. Tym razem ciężar wziął na siebie Iniesta, który przeprowadził bramkową akcję podając piłkę do Eto’o. A potem już maluchom z Barcelony łatwiej było tańczyć między Carrickiem i Andresonem.  Wielki Eto'o, szczęśliwy Henry  Kameruńczyk to najbardziej kontrowersyjny gracz Barcelony. Latem Guardiola wymienił nazwisko Eto'o w jednym szeregu z Deco i Ronaldinho – jako graczy, których  w zespole nie chce. Nie udało się go jednak sprzedać, więc wrócił na środek ataku rozgrywając swój najlepszy sezon. Eto’o nie utrzymał jednak języka za zębami i kilka miesięcy temu zasugerował, że jego czas na Camp Nou dobiega końca. W końcówce sezonu przestał strzelać, co prawdopodobnie sprawi, że straci na rzecz Diego Fornala tytuł króla strzelców Primera Division. Gol w Rzymie, w najtrudniejszym dla zespołu momencie, po ograniu w dziecinny sposób kogoś takiego jak Vidic wszystkie wady kameruńskiego snajpera Guardioli rekompensuje.  O Thierry’ego Henry Barca zabiegała od lat. Dlatego Laporta nie wahał się dać 24 mln euro za gracza kontuzjowanego, o którym wielu ludzi z Premier League mówiło: ”skończony”.   Mając 23 lata Francuz był mistrzem świata, Europy i od dziewięciu lat już tylko jedno sportowe marzenie mógł nosić w sobie. Wczoraj w końcu postawił na swoim i właściwie może bez poczucia żalu myśleć o chwili, kiedy skończy karierę. Kompleksów nie musi mieć nawet wobec Zidane’a.  Ostatni z bohaterów Sergi Busquets jest na przeciwnym biegunie wobec Henry’ego. Ma tyle lat (21) ile Francuz zdobywając mistrzostwo świata. Nie zagrał w Rzymie wielkiego meczu, ale nikt (łącznie z ojcem Carlosem, który jako rezerwowy bramkarz Barcy przeżył dwa finały LM w 1992 i 1994) tego od niego nie oczekiwał. Sergi miał tylko nie zawalić. I nie zawalił.  Czy to był finał finałów? Z pewnością nie dla fanów United. Ale dzięki odważnej grze broniącej tytułu drużyny Fergusona Barca nie cierpiała takich mąk jak w półfinałowych starciach z Chelsea, kiedy z angielskiego uścisku wyzwoliła się cudem. Wczoraj świat mógł podziwiać wszystkie zalety drużyny, którą w kilka miesięcy wskrzesił 38-letni debiutant.   Tytuły Guardioli  Od początku swojej pracy Guardiola powtarzał, że uroda gry jest dla niego drugorzędna, że miejsce w historii dają tylko tytuły. To je ma – trzy w jednym sezonie. Największym w 110-letniej historii klubu. Barca jest piątą drużyną w potrójnej koronie (mistrzostwo, puchar i Puchar Europy) i pierwszą w Hiszpanii. Nawet najbardziej utytułowany klub świata – Real Madryt może o tym tylko pomarzyć.  Środa, 27 maja 2009 będzie dniem wielkiego triumfu w Katalonii. Zaledwie przed rokiem gracze Barcy ustawieni w szpaler na Santiago Bernabeu gratulowali mistrzostwa największemu ze swoich rywali. Wczoraj, gdy podnosili Puchar Europy stadion „Królewskich” opuszczała policja skarbowa, badająca to, czego ”dokonał” Ramon Calderon. W 12 miesięcy sytuacja się odwróciła: Real jest dziś w czyśćcu, Barca w siódmym niebie.    Wykop Facebook Blip Twitter Del.icio.us 