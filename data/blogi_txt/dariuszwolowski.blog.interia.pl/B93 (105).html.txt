Kiedy wychowanek kłóci się o pieniądze środa, 17 czerwiec 2009, 17:53 Kiedy wychowanek kłóci się o pieniądze  Wiceprezes ds. ekonomicznych Barcelony ogłosił niedawno z dumą, że drużyna, która wygrała ostatni finał Champions League z Manchesterem kosztowała zaledwie 65 mln euro. Dziś żałuje już swoich słów. Taki sukces w futbolu zawsze jest drogi  Siedmiu wychowanków La Masia wybiegło na stadion Olimpijski w Rzymie, a potem pobiło Manchester dając drużynie z Katalonii trzeci triumf w Pucharze Europy. Czterech pozostałych: Eto’o, Henry, Silvinho i Toure, kosztowali klub 60 mln euro. Do tego trzeba dodać 5 mln wydanych 12 miesięcy temu na odkupienie z Manchesteru Gerarda Pique. Te wyliczenia miały udowodnić, że Barca idzie zupełnie inną drogą niż Real Madryt, który wydał na dwóch piłkarzy (Ronaldo i Kakę) 160 mln euro.  Ale w Barcelonie już się przekonali, że żaden sukces na takim poziomie nie jest tani. Klub jest dumny ze swoich wychowanków, wychowankowie są przywiązani do niego, w niczym nie ułatwia to jednak spraw kontaktowych, każdy po zdobyciu trzech koron chce zarabiać jak najwięcej. Ale sprawa bramkarza Valdesa zszokowała Katalonię. Valdes był tym, który o swoją pozycję w Barcelonie walczył najdłużej. Debata, że to nie jest specjalista na miarę tak wielkiego klubu, toczyła się od lat. Właściwie ucichła dopiero w końcówce mijającego sezonu, kiedy bramkarz utrzymał drużynę w Champions League heroicznymi paradami w półfinale z Chelsea. Valdes wreszcie poczuł się silny i doceniony, a Barca spokojna, że wychowanek wygrał spór o to, czy może być katalońską odpowiedzią na Casillasa.   Valdes poczuł się jednak tak dobrze, że przy negocjacjach nowego kontraktu poprosił o podwyżkę z 4 do 9 mln euro za sezon! Chce zarabiać tyle, co Lionel Messi. Barca gotowa jest dać 7 mln, ale na wszelki wypadek zaczęła się rozglądać za innym bramkarzem.    Czy wychowankowie „La Masia” powinni żądać niższych pensji? Chyba nie, Messi zarabia najwięcej w zespole, solidne podwyżki dostali Xavi i Iniesta. Valdes uznał, że też ma swoje pięć minut i nie chce być ubogim krewnym kolegów. Wydaje się jednak, że to, co proponuje mu klub i tak jest propozycją wielką. Umowa do 2016 roku, czyli bez względu na formę na jego konto wpłynie 50 mln euro. W zasadzie da się za to żyć…   Pisałem już, że ultimatum podwyżkowe postawili Barcelonie także Toure i Eto’o. Też uzasadnione. Toure nie może zarabiać dłużej śmiesznych 2 mln, za które pracował już dwa lata. W ten sposób wychowankowie i przyjezdni szybko nauczyli szefów klubu, że nie ma sensu przechwalać się przed światem niskimi kosztami drużyny, która wygrała Champions League.  Wykop Facebook Blip Twitter Del.icio.us 