Euro 2012 bez Krakowa to porażka nas wszystkich czwartek, 14 maj 2009, 11:18 Euro 2012 bez Krakowa to porażka nas wszystkich  Informację o tym, że Euro 2012 nie będzie w Krakowie przeżyłem na żywo. W biurze prasowym Wisły padły słowa, że to decyzja polityczna, że gra była nie fair, że ktoś zabawił się z nadziejami Krakowa. Mówili o tym politycy dość ważni dla miasta, ale rzecz jasna nie ich żal mi było najbardziej. Piłkarze mistrza Polski wychodzili z sali ze spuszczonymi głowami, ale również nie oni wydają mi się najdotkliwiej pokrzywdzeni.  W Krakowie mają teraz poczucie, że w tej grze zespołowej reszta kraju skazała ich na pożarcie. To nie tylko UEFA podejmowała decyzję, ale polskie władze umieściły miasto na liście rezerwowej już na samym początku. Miasto piękne, ważne, które otwiera listę atrakcji turystycznych w Polsce. Dziś Polska świętuje, a w Krakowie nie mogą.  Nie mam pojęcia jakie było lepsze wyjście. Wszystkie miasta miały swoje marzenia i atuty. Może to tylko pusty gest, ale chciałbym, żeby w Krakowie wiedzieli, że nie mam dziś nastroju cieszyć się z Warszawą, Poznaniem, Wrocławiem i Gdańskiem, ale raczej boleję razem z nimi. Euro bez Krakowa, to porażka dla nas wszystkich. Wykop Facebook Blip Twitter Del.icio.us 