Ciesz się Henryczku czwartek, 28 maj 2009, 14:21 Ciesz się Henryczku  Mało jest w wielkiej piłce ludzi takich jak on: spokojnych, wręcz łagodnych. Thierry Henry zdobył dwa największe tytuły, gdy nie miał jeszcze 23 lat. Na ten trzeci czekał prawie dekadę   Nie wiem czy Aime Jacquet zabrałby go na mundial, gdyby Eric Cantona był normalnym gościem. Francja, na brak napastników cierpiąca notorycznie, tego najlepszego do Anglii eksportowała. Cantona, którzy kłócił się ze wszystkimi znalazł przystań u Aleksa Fergusona. Z Jacquetem porozumieć się nie mógł.  Przed mundialem we Francji trener gospodarzy miał więc dylemat: wziąć do drużyny napastników słabych, czy świetnie zapowiadającego się młokosa. Młokos nazywał się Thierry Henry miał bujna czuprynę, wąsy i jeszcze rok wcześniej grał w mistrzostwach świata juniorów. Jacquet postawił na Henry’ego, ale nie był on pewniakiem do miejsca w drużynie. Drużynie najlepszej na świecie, która dała Henry’emu pierwszy wielki tytuł i legię honorową.  Zmiana klubu z Monaco na Juventus była nieudana, zgrał w zaledwie 16 meczach i Włosi pozwolili mu odejść do Premier League. Szybko pożałowali.  Na Euro 2000 Henry był już gwiazdą, wprowadzał do drużyny swojego kumpla Davida Trezegueta, autora złotego gola w dogrywce finału z Italią. Thierry został wybrany do jedenastki mistrzostw.  Nie miał jeszcze 23 lat, gdy piłkarski świat leżał u jego stóp. Motywacji mu jednak nie zabrakło. Dla Arsenalu zdobył 174 gole, cztery tytuły króla strzelców. Starczyło na dwa tytuły mistrzowskie, ale na wygranie Champions League już nie starczyło.  Widząc, że Arsenal oddaje najlepszych graczy Henry kilka razy zastanawiał się czy nie odejść. Barcelona zabiegała o niego od lat, ale on uparcie próbował zdobyć ostatnie brakujące mu trofeum ze swoją drużyną. Katalończycy udaremnili mu to trzy lata temu wygrywając 2:1 finał w Paryżu. Henry jeszcze raz zacisnął zęby, i jeszcze raz odrzucił oferty. A latem z Francją dotarł do finału mundialu w Niemczech i znów znalazł się w teamie turnieju.  Dopiero rok później, po fatalnym sezonie straconym przez kontuzje Wenger powiedział mu: „możesz iść”. Za 30-letniego, walczącego z przewlekłym urazem gracza Barca zapłaciła 24 mln euro. Najdziwniejsze było jednak to, że przez te wszystkie lata na Wyspach angielskie brukowce nic na niego nie znalazły. Nuda.  Trener Frank Rijkaard i prezes Joan Laporta liczyli, że rozsądny Henry zbliży do siebie skłócone gwiazdy Ronaldinho i Eto’o. Nie udało się jednak Henry’emu pogodzić ognia z wodą, tak jak nie udało mu się przeszczepienie formy z Highbury na Camp Nou. Francuz musiał grać jako skrzydłowy, czego wcześniej nigdy nie robił. Na adaptację stracił pierwszy rok. Nowy trener Pep Guardiola obiecał mu, że będzie środkowym napastnikiem, ale klub w końcu nie pozbył się Eto’o i Francuz znów musiał ustąpić mu miejsca. Błyszczał jednak od początku, choć z całego tridente (napastnicy Barcy) zdobył goli najmniej (19 w lidze). Miał za to najwięcej asyst (6). Strzelał w ważnych meczach z Lyonem, Bayernem, Realem, ale liczy się tylko tytuł zdobyty wczoraj. Dzięki golom kumpli, którym tak często ustępował. Futbol był to Henry’emu winien.  Wykop Facebook Blip Twitter Del.icio.us 