Infodump to w krytyce science fiction pejoratywne określenie sytuacji, w której autor wkłada w usta swoich bohaterów (i/lub narratora) przesadnie obszerne wyjaśnienia, bez których akcja będzie niezrozumiała. Kunszt pisania fantastyki w dużym stopniu polega właśnie na umiejętnym poradzeniem sobie z problemem infodumpu.O ile realistyczną powieść da się napisać w ogóle bez sięgania po jakąkolwiek ekspozycję, w fantastyce to praktycznie niemożliwe, bo ta z definicji pokazuje świat obcy czytelnikowi. Gdzieś tam musi się więc w końcu pojawić odautorskie „drogi czytelniku, wszystko w tym utworze jest takie odjechane, bo to alternatywna rzeczywistość, w której nie wynaleziono seksu oralnego”.Wielkość Lema polegała między innymi na absolutnym mistrzostwie, z jakim radził on sobie z infodumpem - gdy w „Powrocie z gwiazd” spotykamy się z wyjaśnieniem, o co chodzi z tym całym brytem i betryzacją, czytamy to z pełnym zachwytu westchnieniem.  Coraz lepiej z tym radzi sobie Jacek Dukaj, chociaż jeszcze w „Czarnych Oceanach” widać było, że ma z tym problemy.Jajako krytyk umiem powiedzieć, co autor skopał, ale niekoniecznie umiem to zrobić dobrze, więc od razu zgadzam się, że moje eksperymentalne socpunkowe opowiadanie z lutowej Fantastyki jest beznadziejnie zabite infodumpem. Komu szkoda kasy na pismo, powtórzmy tutaj infodump w skrócie, już bez quasiprozatorskiego opakowania.Punkt rozłączenia między światem naszym i światem mojego opowiadania przypada mniej więcej na Mój Ulubiony Roku 1985. Nie udała się operacja CIA wprowadzenia Arabii Saudyjskiej do grona sojuszników USA. Konszachty Saudów z Wielkim Szatanem doprowadziły do upadku dynastii i objęcia władzy przez fundamentalistów. Cena ropy zamiast (jak w rzeczywistości lat 80.) spaść na ryja, poleciała w kosmos. To (tak jak TERAZ w rzeczywistości) dało Rosji nowy zastrzyk sił witalnych.USA muszą sprowadzać ropę po zaporowych cenach od swoich wrogów. Doprowadza to do drugiej secesji -fundamentalistyczne Południe może liczyć na samowystarczalność energetyczną dzięki teksańskiej ropie. Wybrzeże Pacyfiku też odchodzi od Unii i chce być neutralne, ale prezydent Konfederacji George W. Bush odpala rakiety atomowe na miasta Północy. USA są więc podzielone na trzy skłócone państwa rozdzielane przez wojska rozjemcze ONZ.Akcja dzieje się w alternatywnym roku 2006 i część infodumpa poświęciłem na obmyślanie alternatywnych gadżetów. Kataklizm unicestwi firmy amerykańskie i tajwańskie, ale ocaleją oczywiście firmy takie jak Nokia czy Commodore UK (co prawda uspołecznione).Jak w tym alternatywnym świecie mogłyby wyglądać telefony komórkowe, motoryzacja, komputery osobiste i internet - to mniej więcej chciałem sobie wyobrazić jako hardkorowy gadżeciarz. W opowiadanku zawarłem swoją wizję, oczywiście the floor is open na wizje PT komentatorów. 