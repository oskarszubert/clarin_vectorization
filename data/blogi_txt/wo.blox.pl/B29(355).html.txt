Nie ma nic słodszego nad przypadkowe wyguglanie jakiejś dziecięcej fascynacji - zapomnianej, lecz wciąż jeszcze tkwiącej w jakichś miłych warstwach podświadomości. Gdyby bohater „Sanatorium pod klepsydrą” miał dostęp do sieci, może doguglałby się do Księgi... Dla mnie w każdym razie taką Księgą był kurs języka angielskiego nadawany w reżimowej telewizji w połowie lat 70., którego podstawą był serial zatytułowany „Slim John”.Zdaje się, że byłem dokładnie idealnie targetowym odbiorcą. Kurs zrobiono tak, żeby zainteresować młodych ludzi spoza Ju Kej fascynujących się robotami i kosmitami, dlatego poszczególne konstrukcje gramatyczne pokazywano tam na przykładzie opowieści o inwazji robotów szykowanej na Ziemię przez tajemniczą obcą cywilizację, zgodnie z rozkazami z dowództwa.O rany, „Orders from Control”! To była moja „alamakota” w języku lengłydż. Całych fraz z tego serialu uczyłem się na pamięć, bazgrałem je na różnych ilustracjach przedstawiających, ofkors, inwazję robotów...Nigdy nie obejrzałem tego serialu w całości od początku do końca. Jak wynika z episode guide, zacząłem oglądać od odcinka czwartego - właśnie „Orders from Control”. TVP nadawała to jakoś nieregularnie, a może ja nie miałem możliwości tego regularnie oglądać, zdaje się, że to było jakoś zaraz po moim powrocie ze szkoły i czasem miałem za dużo lekcji, żeby się wyrobić.Na pewno nie wiem jak się to wszystko skończyło ale pamiętam jak przez mgłę początek - że zbuntowany robot zaprzyjaźnia się z dwójką młodych Anglików i postanawia przeszkodzić inwazji. Będę wdzięczny za wszelakie spojlery albo i nawet za pomoc w ewentualnym zajumaniu (a może to jest w amazonie, tylko nie umiem szukać?). 