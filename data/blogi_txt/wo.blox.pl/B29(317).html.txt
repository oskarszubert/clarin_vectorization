Dużo ostatnio piszę o bojkotach (nie wątpię, że i tym razem znajdzie się blogokomentator, który z dwóch notek wysnuje jakąś durną poradę typu „jeszcze trochę i będzie z tego książka). Ogłoszony przez Chińczyków bojkot Carrefoura jest dla mnie jednak pretekstem, żeby przybliżyć najważniejszą zasadę bojkotów, o której pisałem przy okazji do „telewizyjnej”. Zasada ta brzmi: na każdy bojkot jest kontrbojkot. Jeśli muzułmanie ogłosili bojkot Danii za karykatury Mahometa, to jeśli jesteś zwolennikiem laicowo lewickiego relatywizmu moralnego i wolności słowa - uznaj to za dobry pretekst, żeby kupić sobie wreszcie Lego Robots.Strasznie prosto to działa w Ameryce - tam media kierujące swoją ofertę do cywilizowanych odbiorców w wielkich miastach starają się nie podpaść wpływowemu lobby lesbian - gay - bi - transgender (referral fun, thou cometh!). Ale oczywiście media kierujące się do rednecków z pasa biblijnego mogą zamieszczać homofobiczne dowcipy, bo przecież bojkot nowojorskich gejów nie może nijak zaszkodzić jakiemuś „Midwestern Moron Daily News”.Dlatego profil czasopisma można odgadnąć już po zamieszczanych w nim reklamach - jeśli widzimy reklamę pickupa F-150 i wyprzedaży w Wal-Marcie, możemy się spodziewać w środku syndykowanego felietonu Billa O’Reilly. Jeśli widzimy reklamę Subaru, MacBooka i iPoda - to pewnie mamy do czynienia z pismem sączącym jad cywilizacjośmierciowego relatywizmu moralnego. Bo bojkot ogłoszony przez nowojorskich postępowców nie wywarłby większego wpływu na sprzedaż w Wal- Marcie, ale Apple potężnie oberwałoby po kieszeni. I odwrotnie, bojkot wojujących chrześcijan nie odbije się na sprzedaży hybrydowych crossoverów, ale znanego producenta traktorów Johna Deere mógłby doprowadzić do bankructwa.Skoro więc Chińczycy ogłosili bojkot Carrefoura - ja będę specjalnie właśnie tam robił zakupy (nie wyobrażacie sobie, jakie ilości soku pomarańczowego wypija pięcioosobowa rodzina). Nadludzkim wysiłkiem spróbuję się też zmobilizować do przesiadki z Coca- Coli na Pepsi, jeszcze tyle we mnie zostało z dawnego członka Amnesty International. Nie mogę tylko ogłosić bojkotu wyrobów firmy Adidas ani samych transmisji z olimipady w telewizji, bo i tak nie interesuję się wyrobami tej firmy, a olimipiadę jako taką serdecznie chromolę razem z wszystkimi mundialami i turniejami czterech skoczni. W tym wszystkim interesuje mnie tylko aspekt praw człowieka.Z rozpędu przestanę też zaglądać na bloga byłego redakcyjnego kolegi, który ściemnia w psychiatryku, że te chińskie bojkoty to oddolna akcja „rodzącego się za Wielkim Murem społeczeństwa obywatelskiego”. Jassssne. Jak mieszkańcy Warszawy spontanicznie machali chorągiewkami witając towarzysza Breżniewa, to też był oddolnie zorganizowany ruch społeczeństwa obywatelskiego. 