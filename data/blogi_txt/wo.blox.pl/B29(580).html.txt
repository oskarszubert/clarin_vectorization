Będzie teraz wzruszająco i romantycznie. Serio. Słucham ostatnio strasznie wzruszającej piosenki o miłości - nie będącej ani mashupem ani remiksem ani coverem, bez żadnej postmodernistycznej ironii. No dobrze, jak się uważnie przyjrzeć teledyskowi to wśród rozmaitych gadżetów migających jako symbole wspólnego życia podmiotu lirycznego i adresatki tekstu można zauważyć tubkę żelu K-Y, ale żeby zauważyć trzeba to kojarzyć a inne symbole są już jak najbardziej harlekinowo-telenowelowe: imbryczek na herbatę, pamiątki z wakacji, uśmiechnięte dzieciątko i jego zakupściana pieluszka.Strasznie mi się podoba refren, który spróbowałbym przetłumaczyć tak: „Nic nie może się równać z chwilą, w której rzucasz kości wyznając miłość”. Ewokuje u mnie dwa obrazy, tak różniące się od siebie jak żel poślizgowy i słoiczek z przecierem dla niemowląt. Jednym z nich jest kasyno, najlepiej oczywiście w Monte Carlo - on w smokingu a ona w koktajlowej sukience rzuca kości i nie patrzy na stolik, nie patrzy na krupiera, patrzy na niego i niemym szeptem wyznaje miłość. No i drugi obraz: ona i on, dwudziestoparoletni, bezrobotni albo uwikłani w jakieś beznadziejne macprace, wynajmują mieszkanie i decydują się już na dziecko i małżeństwo, nie wiedząc jeszcze jak się to skończy, ale gotowi ponieść to ryzyko bo lepiej przegrać kochając niż wygrać bez miłości.Pojechałem oczywiście telenowelą, ale Prawdziwa Miłość powinna być jakąś tam miksturą telenoweli, Bonda a nawet (a propos tego K-Y) jakiejś nieprzyzwoitej kasety. Strasznie mi się w każdym razie podoba wyważenie między tymi elementami w tej piosence. Kończąc już te samousprawiedliwienia dodam, że kobiecy głos jaki słyszymy w tle to niejaka Beth Orton, bardzo interesująca artystka. Która zresztą napisała tę piosenkę. Tym, którym jej głos wyda się znajomy - gratuluję, bo to znaczy że słuchaliście fajoskiej płyty Chemicznych Braci „Dig Your Own Hole”.Uprzedzając pytanie, które tu nieuchronnie padnie: nie oglądałem serialu „Orange County”. Warto? Tytuł mi się podoba, bo (żenujące felietony poznajemy po tym, że autor cytuje taksówkarzy) raz zapytałem taksówkarza w LA, jak to się dzieje, że w takim liberalnym stanie ciągle wybierają sobie na gubernatora jakichś Reaganów. Odpowiedział właśnie tymi dwoma słowami: „Orange County”. 