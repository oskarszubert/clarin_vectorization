Na naszych oczach rozgrywają się właśnie wydarzenia, które przejdą do historii jako jedne z najważniejszych, jakie nasze pokolenie mogło obserwować. Polskie media tymczasem do niedawna opisywały je ze zdumiewającym lekceważeniem, jakby cała kwestia egipskiej rewolucji sprowadzała się do pytania o last minute w Hurghadzie. To przecież tak, jakby 5 czerwca 1989 szwedzka prasa komentowała koniec komunizmu w Polsce pod nagłówkami „koniec taniego picia w Gdańsku”.Z mediami jest jak z „royale with cheese”, podróż pozwala docenić drobne różnice. Miałem znowu podróż o przebiegu dość pechowym, taką z wylotem o szóstej rano, odwołaniem go, ugrzęźnięciem na parę godzin na przesiadce i cofnięciem z pasa startowego na dodatkowe odmrażanie.Naczytałem się więc gazet i tygodników opinii za wszystkie czasy. W Polsce dali mi polskiego „Newsweeka”, w którym pasjonujący tekst Nialla Fergusona „Egypt: How Obama Blew It” koledzy schowali gdzieś w środku. Potem dali mi edycję międzynardową, w której to całkiem słusznie wybrano na cover story.W kolejnym samolocie dali mi „Le Monde”, a że już po angielsku przeczytałem wszystko co było do przeczytania, przegryzłem się przez pasjonującą dyskusję historyków porównujących egipskie wydarzenia do Wiosny Ludów z 1848.Jestem urodzonym pesymistą, więc oczekuję po arabskiej zimie ludów wszystkiego najgorszego: szariatu, terroru, baryłki za dwieście dolarów i bardzo poważnych problemów Izraela (ciekawe, jak teraz będą blokować Gazę).Artykuły, które przeczytałem, dały mi jednak troszkę optymizmu. Podsumowując je zbiorczo: inaczej niż w Iranie w 1979, inicjatorzy protestów w Egipcie są nastawieni świecko i wbrew pozorom, prozachodnio (autorzy różnych tekstów dowodzą to różnymi statystykami i poszlakami).W Polsce przyzwyczaliśmy się traktować słowa „prozachodni” i „proamerykański” jak synonimy, no bo tak to dla nas wyglądało przed 1989. Ale tak nie jest. Mieszkańcy Afryki Północnej znają Europę i mają z nią bliskie relacje. Zazdroszczą nam i podziwiają nas, podczas gdy Amerykanie kojarzą im się głownie z wspieraniem skorumpowanych reżimów.Z Fergusonem w „Newsweeku” świetnie koresponduje Michael Elliott w „Time”. Skoro Obama pokpił sprawę - swoją szansę ma teraz Europa. Elliott używa metafory sportowej i pisze, że mieszkańcy Maghrebu grają w piłkę nożną, nie w baseball. Bliżej im do nas niż do Jankesów, a więc: to nasza chwila, żebyśmy wystąpili z przesłaniem: „join the club”.Zdaje się, że na mojego bloga zaglądał kiedyś przyszły rzecznik polskiej prezydencji. Może jeszcze tu czasem wpada?Szanowny panie ministrze, może to byłby niegłupi pomysł, żeby ubogacić naszą prezydencję o element typu: Europa zaprasza do klubu wolnego świata? Może jakaś konferencja z udziałem ludzi takich, jak Havel i Wałęsa - oraz z intelektualistami arabskimi? A na deser - Rachid Taha koncertuje w Stoczni Gdańskiej?Nawet jeśli ostatecznie w Egipcie wygrają fundamentaliści, warto będzie przynajmniej zaprezentować ofertę świeckiej demokracji. Ziarno wolności czasem kiełkuje po latach. W 1848 roku też wydawało się, że rewolucja przyniosła Europie umocnienie absolutyzmu, a co z niego zostało po kilkudziesięciu latach? 