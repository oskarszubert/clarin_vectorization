Dyskusja o książce Domosławskiego jest dla mnie jedną z najciekawszysch debat publicznych w dziejach 3RP. Komentarze są nieprzewidywalne, a więc ciekawe. Nawet dla Cezarego Michalskiego to wreszcie jest temat, który nie ma nic wspólnego z Michnikiem!Zawodzą tutaj proste osie predykcji - to nie jest konflikt lewica/prawica, starzy/młodzi czy 3RP/4RP. W jednym obozie znaleźli się Teresa Torańska i Daniel Passent, w drugim Remigiusz Grzela i Władysław Bartoszewski.Spór dotyczy wielu płaszczyzn dotykających mnie bezpośrednio - albo jako obywatela tego kraju albo jako kolesia utrzymującego się z przetwarzania obserwacji rzeczywistości w pliki rtf, czyli dziennikarza.Pierwsza sprawa, o której dyskutuje się stosunkowo mało, ale wyrok będzie mieć ogromny wpływ na mój zawod: czy umowa z dziennikarzem w sprawie tematu powstającego utworu daje dziennikarzowi wolność pozytywną czy negatywną? Innymi słowy: czy dziennikarz może korzystać z udostępnionych mu materiałów w sposób dowolny, z wyjątkiem tego, co mu zastrzeżono jako „off the record”, czy może odwrotnie, domyślnie nie wolno mu nic, z wyjątkiem tego, na co osoba udostępniająca explicite wyraziła zgodę?Od kilkunastu lat uprawiam ten zawód zakładając instytucję domyślnej zgody na wykorzystanie wszystkiego (w granicach prawa) z wyjątkiem tego, co zastrzeżono jako „nie do druku”. Z wypowiedzi pani Alicji Kapuścińskiej wyłania się odwrotna interpretacja: „zezwoliłam na książkę o światowej recepcji, na biografię nie wyrażałam zgody”.Jeśli sąd podzieli taką linię rozumowania, wszyscy będziemy musieli dramatycznie zmienić sposób wykonywania zawodu. Zrekompensuje nam to być może oficjalna rehabilitacja dziennikarskich konfabulacji.Beztroska, z jaką to traktują np. Marek Beylin czy Jacek Żakowski, zdumiała mnie. Dla mnie wzorcem w tej kwestii zawsze był Wojciech Jagielski, który jak pisze reportaż, to pisze reportaż, a jak pisze prozę reporterską, to pisze prozę reporterską. Tak powinno być w każdej redakcji.Beylin twierdzi, że Domosławski rozstrzyga wszystkie wątpliwości na niekorzyść Kapuścińskiego. Ja to widzę inaczej: Domosławski z szacunku dla swego mistrza eufemistycznie pisze o „wątpliwościach” tam, gdzie ich tak naprawdę nie ma. Czy belgijscy spadochroniarze chcieliby rozstrzelać akredytowanych przy ONZ dziennikarzy na oczach cywilów z samolotu SABENA? „Wątpliwości”? Helou?Żakowski konfabulacji broni tak, że Kapuściński modyfikował drzewa by tym dokładniej pokazać nam las. A jednocześnie sam przyznaje, że „Cesarz” to alegoria PRL. Jeśli ktoś tak przestawia drzewa, by las się układał w konterfekt Edwarda Gierka, to tylko z szacunku do Mistrza można wyrazić delikatne wątpliwości, czy taki las rzeczywiście rośnie gdzieś w Afryce.Co do mnie, to ja w ogóle nikogo nie tytułuję Mistrzem w znaczeniu innym niż żartobliwe („Mistrzu, proszę się stąd gdzieś przenieść z tą alpagą, albo dzwonię po straż miejską”). Wiadomość o tym, że Kapuściński tu czy tam popełnił jakiś błąd nie wywołuje więc u mnie tak naprawdę żadnej reakcji - ani przymusu zaprzeczenia, ani chęci spalenia jego książek na stosie.Wpływ na mój zawód będzie jednak miało to, jak sąd potraktuje kwestię ingerencji biografa w prywatne życie Kapuścińskiego. W poprzedniej notce przywoływałem się przykłady amerykańskich książek biograficznych - bez wzmianki o rozwodzie Lucasa opis genezy firmy Pixar będzie niekompletny.Domosławski opisuje w swojej książce furię, jaką w Kapuścińskim wzbudziło pytanie latynoskich studentów o cenę w życiu prywatnym, jaką zapłacił za swój sukces. To jest moim zdaniem pojedyncze najważniejsze pytanie, jakie każdy z nas musi sobie zadać w swoim życiu - i moim zdaniem powinno paść w biografii.Domosławski pokazuje, że pokolenie Kapuścińskiego, dorastające w cieniu okupacji i stalinizmu, nie umiało sobie tego pytania zadać. Pokazuje okoliczności historyczne, które powodowały, że oni nie mogli rozumować w kategoriach „szczęśliwej rodziny w małym domku”, tak ważnych dla ludzi w wieku moim czy Artura.Czytałem te fragmenty nie jakbym czytał „obsesyjne dogrzebywanie się brudów” (które w tej książce odnajdują ci, którzy jej nie czytali), tylko znów: jak mowę obrończą. To jedyny punkt, w którym zgadzałbym się z tymi, którzy tu widzą podział pokoleniowy: nieobecność kobiet w książkach Kapuścińskiego dla mnie jest nienaturalna. Jak to się stało, że on we wszystkich swoich podróżach spotyka prawie wyłącznie mężczyzn?Tomasz Łubieński wyjaśnia to tym, że Kapuściński nie pisał o kobietach, bo jego interesował świat. Piękna dychotomia: po jednej stronie różne kobiety odpowiedzialne za zaspokojanie różnych potrzeb mężczyzny, a po drugiej Świat.W tej samej „Gazecie” co tekst Łubieńskiego ukazał się też artykuł w naszym cyklu o seniorach. Lead informował: w pokoleniu 55+ występuje ścisły podział ról: zadaniem kobiety jest przygotowanie posiłku, zadaniem mężczyzny zjedzenie go. Może i coś jest w tym pokoleniowym kluczu do tego sporu... 