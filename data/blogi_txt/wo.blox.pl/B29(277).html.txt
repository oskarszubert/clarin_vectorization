W Grzegorzu Napieralskim najbardziej lubię te próby wczucia się w los zwykłego, szarego Polaka - po których jeszcze wyraźniej widać, że jest tak samo wyalienowany jak reszta polskiej klasy politycznej.Nie robi sam zakupów, nie obsługuje komputera, nie tankuje samochodu - wszystko za niego robi jakiś pan Miecio, który nosi za nim teczkę, odbiera telefony i prowadzi fikcyjne profile w serwisach społecznościowych.Tak samo jest oczywiście z Kaczyńskim, Rokitą czy Tuskiem, co wychodzi na jaw, gdy ci udają, że potrafią samodzielnie zrobić zakupy w sklepie albo podróżować samolotem. Z Napieralskim jest jednak najśmieszniej.Jakiś doradca do spraw wizerunkingu marketingowego mu kiedyś powiedział, że lewica powinna walczyć o głosy zwykłych Polaków i to jeszcze najlepiej młodzieży. Więc biedak musi w to wkładać dużo więcej hipokryzji.Stąd teksty takie jak kultowe „Grzegorz jestem i lubię ‘surfować’”. Brzmi jakby to był sabotaż ze strony asystenta, którego Surfujący Grzegorz wrobił w prowadzenie swojego konta na Twitterze.Żenada tego tekstu ma wielopiętrowe piękno. „Surfing” jako metafora korzystania z Internetu to pojęcie z lat 90., kiedy najpopularniejszą wyszukiwarką było Yahoo, a podstawą poruszania się po sieci było skakanie z linka na link - jakby się surfowało po fali.Metafora przestała mieć sens w czasach Google, a zupełnie zabiło ją Web 2.0 i serwisy społecznościowe. Internet dzisiaj to już nie jest surfing, to zatłoczony aquapark.Jego asystent użył więc archaizmu z zeszłego stulecia i dodatkowo umieścił w cudzysłowie, jakby był to neologizm. Być może ta sama osoba zaproponowała Napieralskiemu przeniesienie kampanii do kolejnego symbolu nowoczesności - gry Second Life. W roku dwa tysiące kurna jedenastym!Wygląda mi to na zemstę źle opłacanego pracownika - który nie dostał podwyżki, więc inteligentnie sabotuje działania pracodawcy. Podobnie tłumaczę najnowszą kampanię „Kłamstwa Rostowskiego” - w której ktoś występujący jako „TV SLD” obszedł okolice hipsterskiej knajpy „Warszawa Powiśle”, by zebrać wypowiedzi kierowców na temat drożyzny.W pierwszej wypowiedzi studentka lub młoda nauczycielka siedzi w samochodzie noovka shtooka i mówi - spisane verbatim! - „Jak dwa dni temu dostałam wypłatę, to nie kupiłam sobie dosłownie nic, a 300 zł poszło na tankowanie tego samochodu, żebym mogła dojeżdżać do szkoły”.Pewnie gdy to słyszał Napieralski, to aż miał łzy w oczach. Mój Boże! Jaka ta warszawska młodzież niedożywiona! Przez dwa dni nic sobie nie kupiła! A na zatankowanie noovki shtooki studentka wydała już 300 zł! To ile to będzie na stare?W następnym klipie warszawski biznesmen, miętoląc kluczykami do swojego Nissana Pathfindera, skarży się, że podatki nie dają mu spokojnie prowadzić biznesu. A Napieralski pewnie już ze szlochu przeszedł do otwartych spazmów - jaki ten człowiek spauperyzowany, musi jeździć samochodem dostawczym, bo nie stać go na zwykłego mercedesa.Pewnie stąd wypowiedź Napieralskiego o cenach piwa w knajpie Krytyki Politycznej - musiał biedak być jeszcze ciągle roztrzęsiony po obejrzeniu szokujących materiałów o warszawskiej nędzy. Sam nigdy w tej knajpie nie byłem, ale akurat w najnowszej „Lampie” poeta Marcin Orliński (unrelated) mówi w wywiadzie, że piwo tam kosztuje 6 zł.„Czy biednego studenta stać na to” - pyta Napieralski, a Stowarzyszenie im. Stanisława Brzozowskiego mu odpowiada tak, jakby próbowało z tego bełkotu wyłuskać racjonalne jądro. Ale przecież nie ma podstaw do śmiałego założenia o istnieniu takowego.Napieralski pyta - bo nie wie. Jeśli może szlochać nad losem spauperyzowanej studentki albo zrujnowanego biznesmena to znaczy, że on generalnie nie wie, ile co kosztuje i kogo na co powinno być stać. Skąd ma to wiedzieć? Kiedy ostatni raz sam sobie kupował piwo w zwyczajnej knajpie, w której mógłby go spotkać, nie daj Boże, Zwyczajny Człowiek?Że piwo za sześć zyka jest bardzo drogie Napieralski mogł natomiast usłyszeć od swojego źle opłacanego asystenta, co nam wszystko zamyka w logiczną całość - od kretyńskiego wywiadu dla Polska The Times aż po wirtualną kampanię w Second Life w roku 2011.Grzesiu, Wojciech jestem i też lubię surfować. Dam ci więc prywatną radę jak surfer surferowi: idą Święta, to dobry moment, żeby dać tym asystentom podwyżkę, żeby Cię przestali ośmieszać. Skoro już żyjesz z moich podatków, to chociaż marnuj je z klasą. 