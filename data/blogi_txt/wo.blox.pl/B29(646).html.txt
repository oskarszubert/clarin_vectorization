Lata lecą, a moim ulubionym gatunkiem muzycznym ciągle pozostają covery od czapy. W kółko więc u mnie teraz leci płyta „Great Expectation” jamajskiej grupy „The Jolly Boys”.To coś w rodzaju Easy Star All Stars skrzyżowanego z Buena Vista Social Club. Panowie mają już na karku siódmy, ósmy czy wręcz fafnasty krzyżyk.O ich wieku najlepiej świadczy to, że nazwę grupy wymyślil ponoć Errol Flynn. Wprawdzie podaję tę ciekawostkę za Wikipedią, więc biorę poprawkę na to, że może chodzić o jakiegoś innego Errola Flynna, ale mimo wszystko.Ich gatunek muzyczny nazywa się mento i jest protoplastą reggae. A przecież człowiek w moim wieku - też już niestety przecież będący, było nie było, człowiekiem w moim wieku - reggae uważa za protoplastę nowoczesnych technik remiksu i kołyszących rytmów, potem przerabianych przez tych wszystkich kleszów i speszialsów.Słowem, „The Jolly Boys” to coś jak „Mojżesz i jego starsi kuzyni”. Ale dają radę, o jak bardzo dają radę.Ich wiek staje się wartością dodaną. Coverowane przez nich piosenki nabywają dodatkowego znaczenia.„Hanging on the Telephone” opowiada o czym innym, gdy te same słowa wypowiada jakaś słodka młoda Blondie, a o czym innym, gdy śpiewa je sepleniący siedemdziesięciolatek. Jeszcze bardziej dotyczy to ich coverów „Rehab” czy „I Fought The Law”.Plonk i anatema na tego, kto tę płytę spiraci. Ja sobie przywiozłem z zamorskiego wojażu fizycznego cedeka i cieszę się, że chociaż parę dolców wpadnie do kieszeni kilku starcom z Port Antonio, Jamaica. 