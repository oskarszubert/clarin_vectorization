Despite popular demand, małe FAQ o globalnym ociepleniu.1. Naukowcy mają w tej sprawie różne zdania.Tak działa nauka. Jeszcze w dwadzieścia lat po Millikanie ukazywały się prace kwestionujące istnienie elektronów. Ba, w dwadzieścia lat po Einsteinie Millikan bronił teorii eteru.Istotą metody naukowej jest „peer review”, czyli wzajemna kontrola kolegów po fachu. W praktyce polega to na tym, że nowe odkrycie powoduje spór, po którym przez jakieś dwie dekady uciera się pewien konsensus podzielany przez większość (rzadko całość). W pewnym momencie stało się nim istnienie elektronów i wirus HIV jako przyczyna AIDS. Oraz globalne ocieplenie.2. Przecież niedawno naukowcy straszyli oziębieniem!Nieprawda, oto pełna lista naukowych publikacji rozważających tę hipotezę. To już więcej będzie tych o nieistnieniu elektronów.3. Podobno para wodna silniej działa jako gaz cieplarniany?Tylko pod bezchmurnym niebem. Para wodna ma tendencję do skraplania się (może zauważyłeś ostatnio?), a powstające w ten sposób chmury zwiększają ziemskie albedo, czyli procent energii odbijanej w kosmos. Całościowy wpływ wody na ziemskie temperatury jest złożony: co nas trochę podgrzeje to nas trochę ochłodzi. Z dwutlenkiem węgla tak niestety nie jest.4. Meteorolodzy mierzą fikcyjny wzrost ciepła, bo stacje pomiarowe leżą na obszarach ulegających w XX wieku urbanizacji (czyli tzw. „wyspach ciepła”).Ciekawy argument, ale obalony przez tych, którzy go wysunęli. Anthony Watts, amerykański meteorolog, zainicjował wielki społeczny audyt stacji pomiarowych. Okazało się, że wzrost temperatur zaobserwowały i te leżące na „wyspach ciepła” i te leżące na odludziu. W nauce nazywa się to „koroboracją” - im więcej nieudanych prób obalenia danej hipotezy, tym większy budzi ona respekt.5. Nie ma stuprocentowej pewności, że ocieplenie spowodował człowiek.Stuprocentowa pewność występuje tylko w religii (a i to tylko dla wierzących). Nauka zadowala się najczęściej sakramentalną formułą p=0,05, czyli pewnością na 95%. To prawda, że argumenty przemawiające za antropogennością ocieplenia biorą się głównie z analizy statystycznej i modelowania klimatu, ale to samo dotyczy wielu działów nauki. Postęp w farmakologii też polega na statystycznej analizie danych - czy z tego powodu boisz się leków?6. Ale skoro to wszystko takie niepewne, to czy warto wydawać tyle pieniędzy na walkę z emisją CO2?Tu nie ma wyboru „wydawać czy nie wydawać”. Skutki ocieplenia będą (i już zaczynają być) bolesne i kosztowne. Kwestia sprowadza się więc do zarządzania ryzykiem - albo się buli za auto casco albo za naprawy. Analizy pokazują, że stosunkowo niewielkie wydatki na ochronę klimatu mogą chronić nas przed większymi wydatkami związanymi z atmosferycznymi kataklizmami.7. Zimno mi! Chcę globalnego ocieplenia!Wzrost temperatury sam w sobie jest niewielki, rzędu pojedynczych stopni na stulecie. Różnicy między 2,3 czy 3,1 celsjusza praktycznie nie zauważysz. Zauważysz natomiast, jak w powodzi stracisz samochód a w huraganie dach nad głową. Nawet taki jeden stopień różnicy w skali całej planety to już potężny zastrzyk energii dla atmosfery, żeby se mogła poszaleć. I wygląda na to, że atmosfera już korzysta. 