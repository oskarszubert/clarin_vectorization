Niedawno w ramach pewnego sekretnego projektu agorowego odbyłem przemiły spacer po moście brooklyńskim (w towarzystwie jeszcze bardziej przemiłego nowojorczyka, wywiad z którym stanowi element owego sekretnego projektu). Poczułem pragnienie pochwalenia się wspomnieniem tego spaceru pod wpływem nowego „Hellboya”.W filmie tym wschodnie przęsło mostu okazuje się być nowojorskim odpowiednikiem ulicy Pokątnej - to tutaj dla wtajemniczonych otwierają się wrota do paranormalnego Nowego Jorku. Zainteresowani mogą tu na targowisku trolli kupić, no wiecie, ektoplazmę w proszku albo demona w klatce.Nowojorskie sceny z „Hellboya” kręcono w Budapeszcie, śpieszę więc pochwalić się przed blogowiczami wiedzą, że w rzeczywistości ta okolica wygląda zupełnie inaczej.W rzeczywistości DUMBO („Down Under the Manhattan Bridge Overpass”, nowojorczycy uwielbiają takie skróty) to już w pełni zgentryfikowana i raczej sterylna okolica. W węgierskim studio zbudowano zaś coś wyglądającego na niesympatyczną i zapuszczoną „złą dzielnicę” - interesująca jest ta tendencja do filmowego degentryfikowania Nowego Jorku (być może wynika to z tego, że - jak ostrzega The Onion - za gentryfikacją idzie arystokratyzacja).Nad okolicą dominuje kompleks biurowców należących do Świadków Jehowy. Przyznam, że od razu nabrałem sporego szacunku do tej religii, gdy zobaczyłem, że stoją za nią nie tylko znani z Polski dziwaczni akwizytorzy, ale także taki gigabaksowy kawał nieruchomości w doskonałej lokalizacji. Teraz już rozumiem, po co komu przepych Watykanu - w tym biznesie siedziba to główna różnica między poważną instytucją a odjechaną sektą fanatyków.Most brooklyński sam w sobie nadaje się na snucie fantastycznych fantazji. To w ogóle jeden wielki steampunkowy gadżet (budowany był w latach 1870-1883 z zastosowaniem nowatorskich wówczas technologii), ale prosi się też o fantastykę apokaliptyczną. Po pierwsze, podczas niedawnego remontu odkryto tam skład materiałów survivalowych na wypadek Trzeciej Światówki, zamurowany na początku lat 60. (czeknijcie linka: czy może być lepszy brand od „Civil Defense All Purpose Survival Crackers”?).Po drugie zaś po 11 września rzeczywiście właśnie tym mostem ewakuowano ludzi z dolnego Manhattanu. W związku z zamknięciem ruchu kołowego, ludzie uciekali z pogrążonej w gryzącym dymie wyspy po jezdniach (normalnie dla pieszych otwarta jest tylko kładka rozpostarta ponad jezdniami). Tą drogą Manhattan opuścił też wspomniany wyżej przemiły nowojorczyk, z którym gawędziliśmy sobie na tym moście między innymi zwracając uwagę na różnice między fantastyką a rzeczywistością.W fantastyce apokaliptycznej do kanonu należy pokazywanie ludzkiej paniki i egoizmu - nowojorczyków tratujących się w drodze do mostu brooklyńskiego widzimy choćby w „I Am Legend”. W rzeczywistości ewakuacja przebiegała spokojnie, a ludzie zamiast się tratować, pomagali sobie nawzajem. Jak widać, apokalipsa nie jest taka straszna, jak ją fantaści malują... 