Niniejsza notka to trochę recykling, bo swój pogląd na lustrację dziennikarzy wyłożyłem już na blogu Olgierda Rudaka. Kapitalny wpis Ewy Milewicz jednak sprawił, że chcę się w tej sprawie wypowiedzieć bardziej formalnie.Choć łapię się na ustawowy próg, urodziłem się zbyt późno, by mieć okazję do wykazywania się heroizmem. Na szczęście zresztą, bo nie uważam siebie za herosa, zawsze identyfikowałem się z tekstem Woody Allena brzmiącym mniej więcej tak: „podziwiam ludzi, którzy wytrzymują tortury, ja bym wszystko wyśpiewał jakby mi odebrali kartę kredytową”. Za moich czasów ucisk totalitaryzmu sprowadzał się już do komicznych akcentów takich jak mętna pogróżka dyrektora liceum, że pierwsze klasy będą „szczególnie obserwowane” pod kątem obecności na pochodzie pierwszomajowym (przejęły się tym trzy osoby, w tym żadna z mojego mat-fizu - jeszcze jeden argument za wyższością nauk ścisłych).Szanuję ludzi, którzy w swoim czasie przeszli próbę swego heroizmu - niezależnie od jej wyniku. Musiałbym być strasznym kretynem, żeby oceniać tych, którzy się załamali na przesłuchaniu czy ulegli jakiemuś szantażowi SB - bo kim ja jestem, żeby wystawiać im jakieś oceny, jeśli sam nigdy się nawet nie otarłem o podobne sytuacje. Wiem oczywiście, że są ludzie, których to nie powstrzymuje - ale też nigdy nie twierdziłem, że brakuje nam akurat kretynów.Ustawowa definicja dziennikarza jest niejasna. Cytowałem ją na blogu Olgierda: „"dziennikarzem jest osoba zajmująca się redagowaniem, tworzeniem lub przygotowywaniem materiałów prasowych, pozostająca w stosunku pracy z redakcją albo zajmująca się taką działalnością na rzecz i z upoważnienia redakcji”. Zawiera trzy człony połączone spójnikiem „albo”. Na logikę oznacza to, że te trzy człony są alternatywą, czyli do spełnienia definicji wystarcza spełnianie jednego elementu.Prowadzi to oczywiście do absurdów wyśmiewanych w innych miejscach. Prawo prasowe pisali w roku 1984 peerelowscy prawnicy, niezdolni do rozumowania w kategoriach demokratycznego państwa prawa. W PRL decyzja Urzędu była rzeczą świętą, wszelakie ustawy i dekrety miały tylko służyć jako podkładka. W cywilizowanym kraju święte są teksty ustaw i na ich podstawie decyzja Urzędu może być zwalona.Autorzy nowelizacji ustawy lustracyjnej wyobrażali sobie prawo po peerelowsku, nie rozumiejąc cywilizowanych reguł. Ustawodawcy chcieli karać dziennikarskich kłamców lustracyjnych dziesięcioletnim zakazem wykonywania zawodu. Po pierwsze, to niekonstytucyjne. Zawód dziennikarza polega na odpłatnym korzystaniu z konstytucyjnego prawa do wolności słowa. To go różni od innych profesji - choćby od adwokata czy lekarza. Nie ma konstytucyjnej gwarancji bycia adwokatem. Jest konstytucyjna gwarancja prawa do wypowiadania się w mediach. Spróbujcie mi ją odebrać, a na wasz koszt nastukam sobie punktów frequent flyer na trasie do Strasburga.Po drugie - to niemożliwe do wyegzekwowania. Nawet w tej chwili istotna (i bardzo przeze mnie lubiana) wykonywana przeze mnie regularnie praca dziennikarska to felietony dla telewizji HBO Polska. To jest formalnie rzecz biorąc nadawca czeski albo węgierski (nie pamiętam dokładnie), w każdym razie pozostający poza zasięgiem rażenia kaczystów. Autorzy poprawki nie zdawali sobie sprawy z tego, że do jej ominięcia wystarczy dowolnej redakcji po prostu jedna skrzynka pocztowa w cywilizowanym kraju typu Czechy. Na zdravi!Prawa należy przestrzegać, ale nie oznacza to naszej pełnej zgody na wszystkie buble produkowane na Wiejskiej - posłowie coś sobie wysmażą, a ty się człowieku z tym męcz, odgaduj gdzie powinien być spójnik i tak dalej. Uważam, że wobec pewnych bubli legislacyjnych postawa obywatelskiego olania jest lepszym rozwiązaniem od hardkorowego „dura lex sed lex”.Jeśli mój pracodawca naprawdę ode mnie zażąda oświadczenia lustracyjnego - w co, szczerze mówiąc, wątpię - zamierzam w nim z premedytacją skłamać. Ujawnię swoją współpracę z tajną służbą PRL pod nazwą „Majestat dwunastu”, dla której dokonywałem autopsji ufoka w tajnej bazie w Roswelowicach. I proszę bardzo, niech mnie karają za kłamstwo lustracyjne zakazem pisania. Boję się ich tak jak swojego dyra z liceum, bo dokładnie tak samo kaczyści mogą mi naskoczyć. 