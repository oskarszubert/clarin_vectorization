Od pewnego czasu bardzo cenię sobie mashupowego artystę, który chyba nie załapał się jeszcze nigdy na składankę „Best of Bootie”. To Austriak o pseudonimie DJ Clive$ter.W Jutubce znajdziemy kilka fanowskich teledysków, niestety nie akurat do utworu, który mi ostatnio przypasował: „Rock This Night”, zbitka „One Of These Nights” The Eagles i „Rock This Town” Dimitri From Paris. Mashupy to jednak taki nielegal, że nie ma się co bawić w jakieś tubkowe strumienie, kto chce niech sobie ściąga.Clive$terowi udał się ideał sztuki mashupowej - połączył dwa utwory, które z osobna są raczej mdłe i bezbarwne, tworząc nową jakość, zaskakująco świeżą i chwytliwą. W mojej wyobraźni natychmiast zaczyna brzmieć ta piosenka ilekroć sam snuję jakieś plany na przyjemny wieczór.Dimitris Yerasimos (czyli Dimitri from Paris) ma niezaprzeczalny dryg do tworzenia rytmicznych dubów - zawsze będę go kochać za remiks „Erase   Rewind” Cardigansów - ale jak się zabiera za całą piosenkę, to całość wychodzi mu plastikowa. Bez serc, bez ducha, to elektro bity.Z kolei piosenka The Eagles jest uczuciowa do ostatniego wyrzygu. Właśnie takie kawałki sprawiają, że alergicznie reaguję na hasło „classic rock”, chociaż lubię klasykę rocka.W pierwotnej wersji tekst opowiada o planach na jakiś czarowny wieczór, o których z góry wiadomo, że podmiot liryczny nigdy nie wcieli w życie. „Classic rock” w wersji The Eagles to muzyka dla smętnych, przegranych ludzi, którzy potrafią tylko przy piwie snuć plany o tym, co to by nie zrobili, gdyby za dużo czasu nie zajmowało im snucie planów przy piwie.Ze skocznym podkładem Dimitriego tekst niby nadal ten sam, ale w innym kontekście odbieram go inaczej. Teraz „one of these nights” to nie są plany na święty Nigdy, tylko naprawdę na jeden z najbliższych wieczorów. Zaraz pójdzie rozruszać to miasto, szukać córki demona i anioła w bieli. Już za chwilkę... tylko jeszcze sprawdzi, czy nic ciekawego nie ma na blogu... 