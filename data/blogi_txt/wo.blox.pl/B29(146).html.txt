Drodzy blogonauci, bardzo liczę na waszą kolektywną mądrość w sprawie pewnej nurtującej mnie kwestii. Moja koleżanka z pracy właśnie otworzyła knajpę z densflorem w piwnicy Zachęty. Mając taką znajomość, mógłbym wcielić w życie swoje stare marzenie, o roboczej nazwie „open jack evening”. Przez analogię do „open mike”, byłaby to po prostu impreza dla amatorskich wannabe- didżejów, żeby wpięli co tam mają przy sobie (iPoda, MacBooka, krapotroniksa, Zeneksa, Gericoma etc) i zapuścili jakąś swoją plejlistę, inteligentną lub nie.Ale jak to w praktyce rozwiązać, żeby wszyscy się dobrze bawili? Na własnej skórze przecież doświadczyłem tego, jak upierdliwa może być działalność osób takich jak znany krytyk i wydawca Paweł D.-W., który z upierdliwością godną lepszej sprawy potrafi zmuszać Bogu ducha winnych imprezowiczów do słuchania składanek dołączanych do „Lampy”, typu „Już nie ma zioła na Sienkiewicza”.Zastanawiam się więc nad takim rozwiązaniem, żeby wannabe-didżeje mieli najpierw piętnaście minut z zegarkiem w ręku na zaprezentowanie best-of- my-playlist, by potem przeprowadzić głosowanie wśród publiczności. Powiedzmy, goście dostają żetony i wrzucają je do jakichś puszek czy może pustych pudełek po iPodach (mam już trochę tego śmiecia). Zwycięzca dostaje wtyczkę na resztę wieczoru. A może puścić to na żywioł i po prostu każdemu pozwolić grać?Nie mam żadnego doświadczenia w organizowaniu takich imprez - a w ogóle w organizowaniu jakichkolwiek mam raczej skromne - więc naprawdę będę wdzięczny za wszystkie konstruktywne komentarze. Kuszące jest to, że można by pierwszą pilotową wersję imprezy zrobić już w te Andrzejki.Dla umożliwienia udziału wszelakim nerdom i geekom, start w konkursie powinien być możliwy wirtualnie - po prostu przez podesłanie cedeera z miksem 15-minutowym i parogodzinnym, który będzie odpalony nawet pod nieobecność miksatora. Maciek R. mógłby więc nam przysłać cedeera z piętnastominutowym miksem Jethro Tull, a Leniuch z tym samozwańczym „bardem Solidarności”, co to przerabia Kaczmarskiego na hymn PiS (gdzie są prawnicy od właności intelektualnej, gdy ich potrzebujemy). 