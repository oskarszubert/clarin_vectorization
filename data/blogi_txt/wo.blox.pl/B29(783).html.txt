Nie mam na razie głowy do poważniejszych notek, szybciutko chciałem tylko podziękować wszystkim, którzy przyszli na spotkania w Warszawie i w Krakowie. W Warszawie było dla mnie tym bardziej stresująco, że debiutowałem nie tylko jako autor ale też jako laptopowy łże-didżej. Odniosłem wrażenie, że w kręgu miłośników fantastyki nic lepiej nie zapełnia densflora od Pink Floyd (skowerowanego, zremiksowanego, zmaszowanego). Dla moich dzieci gwiazdą wieczoru był Łapacz W Życie, który - jak się okazało - jest wynalazcą genialnych magnetycznych klocków. Człowieku, zrób coś by chronić swoją własność intelektualną (nawet jeśli chcesz by idea została opensourcowa)!W Krakowie nie było darmowego piwa ani muzyki, byli za to Jerzy Jarzębski, pierwszy lemolog Rzeczpospolitej, rosyjski tłumacz Wiktor Jaźniewicz i Maciej Płaza. Do dzisiaj przeżuwam interesującą tezę tego ostatniego, że Lem był postmodernistą w sferze epistemologii (jego spojrzenie na naukę było bliskie kpiarzowi Feyerabendowi), zaś modernistą w sferze aksjologii (ilekroć Lem mówi o Wartościach przez duże Wu, mówi o nich z punktu widzenia poczciwego dziewiętnastowiecznego racjonalnego humanizmu, personifikowanego chyba najtrafniej przez mecenasa Sputnika Finkelsteina w „Wizji lokalnej”).Jeszcze raz dziękuję wszystkim, którzy przyszli - i mam nadzieję, że na razie zamknie to blogowy wątek autolansacyjny. 