Gdy zobaczyłem zajawkę wywiadu z Zanussim z cytatem „feminizm jest jak cholesterol” - jeszcze w sklepie wiedziałem, że od tego materiału zacznę poranną lekturę „Gazety”. I faktycznie wywiad to prawicowy lolkontent dnia - nie sądzę, żeby znalazł się dziś pacjent #psychiatryka24 i serwisów pokrewnych, który to przelicytuje.„Zaznałem goryczy odrzucenia” - mówi Zanussi, opowiadając o tym, jak to międzynarodowe lewactwo prześladuje chrześcijan. I najpiękniej egzemplifikuje to prześladowaniami, jakie spotkały go za niewinną wypowiedź u Moniki Olejnik na temat sprawy Polańskiego.„Powiedziałem tam, że historia oskarżenia o gwałt na nieletniej nie mieści się w ramach tabloidalnej opowieści o rozpustniku i niewinnej dzieweczce. Przypominałem, że dziewczynka była w rękach matki stręczycielki” - mówi reżyser i puentuje „Padłem ofiarą języka, jakim o tym mówiono, wykluczającego wszelkie subtelności”.Sub... telności... Naprawdę użył tego rzeczownika w tym kontekście! Jak się czyta tych polskich zawodowych chrześcijan, wybór ateizmu okazuje się być po prostu herbertowską kwestią smaku.Jeśli dla nich nazwanie ofiary gwałtu „prostytutką” dla wybielenia kolegi jest „subtelnością” - pozostaje być tylko dumnym z tego, że się nie jest jednym z nich. W słowach Zanussiego tyle było subtelności, co w pamiętnym „czy można prostytutkę zgwałcić, he he he” Leppera.Słowa Zanussiego można sobie odświeżyć na stronie TVN24. Bagatelizując znaczenie występku Polańskiego, Zanussi opisał go słowami „on skorzystał z usług nieletniej prostytutki” tak, jakby to była taka sama kategoria moralna jak, powiedzmy, „wybrał hamburgera w zestawie powiększonym”.Olejnik przerwała mu (i chwała jej za to, że jako jedna z nielicznych polskich dziennikarek potrafi zareagować na takie dictum polityka czy celebryty): „no nie nie nie, to nie była prostytutka, to była dziewczynka trzynastoletnia, to nie było za pieniądze, więc to nie była prostytucja”.„No wie pani, w tym świecie masę rzeczy się nie robi za pieniądze, tylko dla sławy, dla kariery - odpalił Zanussi. Klip TVN24 się w tym momencie urywa, być może montażysta zaliczył glebę. Nie dziwię mu się.Bardzo wysoko cenię sobie Polańskiego jako artystę i akceptuję argumenty jego obrońców, że jego występek w świetle europejskiego prawa uległ przedawnieniu, a on sam jest już innym człowiekiem. Ale to ciągle nie jest powód, żeby bagatelizować sam występek.Skomentowałbym to z adekwatnym poziomem „subtelności”, ale nie chcę przeklinać na swoim blogu. No bo czy można katolickiego reżysera zgwałcić, he he he?﻿ 