Przemówił premier i już wiemy, kto odpowiada za tragedię uczennicy gdańskiego gimnazjum - oczywiście, odpowiadają za nią ludzie, którzy decydowali przez ostatnie kilkanaście lat. Czyli ci sami co zwykle. Są też ludzie przekonani, że za wszystko odpowiadają kosmici z Zeta Reticuli, którzy oddziaływują na ziemię przy pomocy promieni zygorowych i swoich przebranych agentów. Ta szajba wydaje mi się jednak zabawniejsza od tej, która dopadła premiera.Największym beneficjentem tej sprawy jest wicepremier Giertych. Jego idiotyczne pomysły na edukację nagle zyskały wsparcie pijarowe - „patrzcie, wobec zjawiska narastającej agresji w szkole tylko surowe kary przyniosą rezultaty”.W rzeczywistości szkoły z zaostrzonym rygorem są wadliwym rozwiązaniem wątpliwego problemu. Czy faktycznie agresja w szkołach narasta? Czy dziesięć, dwadzieścia, trzydzieści lat temu nie było nastoletnich gangów, klasowych kozłów ofiarnych i prób samobójczych zaszczutych nastolatków (czasem, niestety, skutecznych)? Oczywiście że były. Nie było tylko komórek z kamerami.Pytanie „skąd się bierze agresja” jest o tyle niemądre, że już dawno temu odpowiedziała na nie nauka. Agresja jest wbudowana w naturę ludzką (tak jak w naturę wszystkich kręgowców). Jeśli komuś marzy się szkoła bez agresji, niech otworzy szkółkę dla robotów.Oczywiście, są czynniki wzmagające agresywne zachowanie. Psychologia od dawna wie jakie - jest wśród nich przede wszystkim niskie poczucie własnej wartości. Nastolatek, który czuje się nikim (bo pokazała mu to szkoła czy rodzina), będzie chciał siebie dowartościować bijąc i poniżając kogoś słabszego. Na przykład dziewczynkę wychowywaną na potulną kurę domową w patriarchalnej rodzinie.Dlatego właśnie nic nie dadzą środki zaradcze, które proponuje Giertych. Wysyłając nastoletnich agresorów do szkół o zaostrzonym rygorze, gdzie zostaną należycie zgnojeni i odpowiednio upodleni, otrzymamy w efekcie tylko delikwentów jeszcze bardziej agresywnych.Podobne rozwiązanie od mniej więcej ćwierć wieku testuje USA - to tak zwane boot camps, ośrodki wychowawcze dla nastolatków z quasi-wojskowym rygorem. Młodzi ludzie dostają się tam w łapska zboków, których ekscytuje pastwienie się nad kimś słabszym. Kraje europejskie śledzą od lat uważnie skuteczność amerykańskiego programu i wygląda ona żałośnie (bezpieczeństwo w amerykańskich szkołach nie uległo żadnej zauważalnej poprawie przez ostatnie ćwierć wieku). Żaden europejski kraj nie chce więc tego skopiować. Z wyjątkiem Bolandy, niestety. 