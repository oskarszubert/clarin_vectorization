W ramach dylogii o Tomku Kwaśniewskim - teraz coś, z czym się zgadzam. Celna była jego uwaga w felietonie „Szczęściarze” o pokoleniowej barierze widocznej między pokoleniem z grubsza naszym (z grubsza, bo oczywiście Tomek jest jeszcze po dobrej stronie czterdziestki) a pokoleniem z grubsza pięćdziesięcioparolatków.Kiedy moje pokolenie wchodziło w dorosłość, obserwowałem formowanie się tej bariery. Jej pamiątką jest dla mnie niewielki tekst w pierwszym numerze „Lewą Nogą”, który powstał zapewne w roku 1991 lub 1992 (przez jakiś rok to pismo było tylko teczką pełną maszynopisów - nawet nie wydruków).Anna Jozwiak, która potem zupełnie zniknęła z publicystyki (przynajmniej lewicowej) w tekście „Dziewczyny i chłopaki” analizowała modele genderowe w peerelowskiej popkulturze młodzieżowej. Oczywiście, nie używaliśmy wtedy jeszcze pojęcia „modele genderowe” - mówimy o czasach, w których nowe płyty jeszcze wypuszczali The The, Nirvana i The Art Of Noise.W młodzieżowych powieściach z PRL wszechobecny jest model, który Tomka zdumiewa u dzisiejszych mniej więcej pięćdziesięciolatków, którzy w dorosłość wchodzili gdy Małgorzata Musierowicz kończyła właśnie „Kwiat kalafiora”.W tej powieści pani Melania Borejko, porte parole autorki w kwestiach rodzinno-obyczajowych, deklaruje: „owszem, pracy, którą wykonuje, nikt sobie nie ceni. Ale ona wcale nie chce, żeby ją ktokolwiek cenił, tę pracę. Dzieci mają prawdziwy dom, mówiła mama, mogą sobie kwitnąć w jego cieple. Nie ma piękniejszej pracy społecznej niż wychować dziecko na porządnego człowieka, mówiła mama, kategorycznie odrzucając rzucenia tych garów”.Panią Melanię z domu może wyrwać tylko prawdziwy kataklizm - zauważa autorka „Lewą Nogą” - który się zresztą w końcu wydarza. „Niespodziewanie musi spędzić pewien czas w szpitalu, co załamuje funkcjonowanie mechanizmu. Bez mamy rodzina nie jest w stanie wykonywać najprostszych czynności domowych, a pan domu kategorycznie odmawia nawet myślenia o tym”.Tutaj bariera objawia się tak wyraźnie, że niemalże można ją dotknąć. Prywatnie też uważam, że nie ma nic wspanialszego, niż wychować dziecko na porządnego człowieka. I właśnie stąd moje lekceważenie wobec złamasa takiego jak Ignacy Borejko, który kiedy żona jest w szpitalu, to potrafi tylko bezradnie rozłożyć ręce - „córeczki, zastąpcie ją jakoś, bo ja to nawet herbaty nie umiem sobie zrobić”.Prawdziwą masakrą jest powieść Ireny Jurgielewiczowej „Inna?” z 1975 roku, pokazująca model obyczajów, w którym „ojciec nie musi w domu robić nic, a chłopcy - jest ich dwóch - mogą najwyżej skoczyć do sklepu, wyrzucić śmiecie lub nakryć do stołu. W gorącym okresie przedświątecznym wszystkie prace wykonuje matka (w czasie wolnym od pielęgniarskich dyżurów) i zaproszona dziewczynka. Wkład pana domu ogranicza się do strofowania dziewczynki (która jest przecież gościem!) za to, że na chwilę wyszła, zamiast pomagać małżonce w kuchni”.Tę asymetrię najwyraźniej pokazuje „Dziewczyna i chłopak” Hanny Ożogowskiej - choćby ze względu na obiecujący symetrię tytuł. Punktem wyjścia fabuły jest tytułowa zamiana ról - ale w PRL to było niemożliwe.„Tosia umie gotować i prowadzić dom, podaje posiłki ojcu i bratu, zmywa, pakuje plecak swojego brata. Nikt się nie troszczy o to, żeby jej w czymkolwiek pomóc, a dla niej naturalne jest to, że po wyjeździe matki musi się wszystkim zająć. Ojciec beztrosko obarcza ją wszelkimi domowymi pracami, nie zmywając nawet naczyń po sobie”.Zamiana ról? Chyba na Maku. W jej wyniku „Tosia nabiera wielu 'męskich' zalet, staje się odważniejsza, twardsza, uczy się rąbać drzewo. Tomek natomiast zdobywa wielką popularność nie zyskując ani jednej 'kobiecej' umiejętności. Wniosek jest jednoznaczny: mężczyzna poradzi sobie zawsze, wystarczy odrobina bezczelności i wdzięku. Kobieta - tylko jeśli stanie się mężczyzną”. Jest rok 2011. Może nie jesteśmy jeszcze Szwecją, ale model rodziny - przynajmniej w wielkomiejskiej klasie średniej - odszedł już daleko od wzorca Borejków. Zanika na przykład przekonanie, że „gary”﻿ są wyłączną domeną jednej płci, wychodzącą nawet poza tradycyjnie pojmowaną gościnność. Teraz gdy jedno małżeństwo odwiedza drugie, już nie jest tak, że wyłącznie panie nakryją i posprzątają, to odchodzi z pokoleniem, jak to opisał Kwaśniewski, „tych starszych, powiedzmy po pięćdziesiątce”. Być może najlepszą rzeczą, które udała się naszemu pokoleniu - pierwszemu pokoleniu młodych ludzi w 3RP - jest rozpoczęcie deborejkizacji polskiej rodziny. 