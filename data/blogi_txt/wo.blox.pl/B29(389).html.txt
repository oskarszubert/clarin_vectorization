Skoro już i tak zaczęliśmy gadać o wyborach, wrzucę swoje trzy eurocenty do dyskusji o „Liście otwartym do partii” Sierakowskiego w postaci intrygującego mnie od pewnego czasu pytania: dlaczego projekt polityczny podobny do Unii Wolności tak dobrze się udał tym samym ludziom, którym tak spektakularnie się nie udała Unia Wolności?Mam wrażenie, że Sierakowski nie zadał sobie tego pytania. A to błąd, bo akurat odpowiedź jest ważna dla marksisty. Moim zdaniem zadecydował tu czynnik klasowy.Unia Wolności wraz z poprzedni(cz)kami była ugrupowaniem inteligenckim, przenoszącym do polityki to, co w polskiej inteligencji najlepsze - i najgorsze. Etos polskiej inteligencji zawsze był w sferze deklaracji inkluzywny: każdy może się czuć zaproszony, o ile spełni warunki. Traktujący o owych warunkach fragment z „Rodowodów niepokornych” Cywińskiego cytuje Sierakowski.Polska inteligencja zawsze jednak była inkluzywna tylko w deklaracjach. Inteligentem najprościej było zostać tak, jak się zostaje milionerem czy rolnikiem - trzeba się urodzić w rodzinie milionerów, rolników, albo krakowskich profesorów z dziada pradziada.Polska inteligencja ze względu na swój etos nigdy nie mogła się do tego przyznać - i widać to do dzisiaj w potężnych mechanizmach wyparcia, jakie w tej kwestii potrafi uruchomić potomek krakowskiej dynastii. Jak w dowcipie o rozmowie kwalifikacyjnej: „co pana skłoniło do wyboru tego kierunku studiów? / oj tato, co się wygłupiasz”.Przenosząc to na język polityki: Unia Wolności nigdy nie umiała szczerze powiedzieć, kogo właściwie reprezentuje. Powoływała się na Autorytety, czyli klasyczny inteligencki unik przed debatą.Skoro poglądy na aborcję Unia Wolności zaczerpnęła z pism Jana Pawła Drugiego, Ojca Świętego Naszego Umiłowanego, a poglądy na gospodarkę od samej Jego Profesorskości Leszka Balcerowicza - no to kto się by ośmielił mieć inne zdanie, niż Papież czy Profesor? Tylko tzw. „niedojrzałe społeczeństwo”.Na przełomie stuleci politycy zaczęli uciekać z Unii do Platformy. Obie partie zderzyły się w wyborach w 2001 roku. PO dostała 12,68%, a UW 3,1%. To była masakra porównywalna z bitwą pod Jeną.Hegel uważał tę bitwę za „koniec historii”, bo dzięki niej powstało nowoczesne państwo pruskie (przypadkowo płacące mu za takie teksty). A ja, z językiem wciśniętym w policzek, zaproponuję tę datę jako narodziny polskiej klasy średniej.Etos klasy średniej nie ma już udawanej inkluzywności. Czy w tej klasie jesteś czy nie, o tym z całą brutalnością decyduje rynek pracy. Żaden Cywiński ci nie napisze „Rodowodów korpoludków”, z których się dowiesz, jaką masz powinność, by być godnym swojego kubika w openspejsie.Z drugiej strony całe to postszlacheckie przekonanie, że się w ogóle ma jakąś powinność - klasę średnią śmieszy. W klasie średniej wiadomo, kto jest komu ile winny, bo to jest w umowie. Dokładnie wiemy, że za tyle a tyle obowiązuje nas to i to.Subtelna różnica między UW a PO polega właśnie na porzuceniu ambicji bycia Partią Autorytetów na rzecz reprezentowania klasy średniej. PiS z kolei stał się zjednoczonym głosem wszystkich tych, którzy nie chcą lub nie mogą się w niej znaleźć - bo albo nie muszą albo nie mogą o to walczyć na rynku pracy.Kiedy odtwarzałem historię budowy Trasy Mostu Północnego w Warszawie, zafascynował mnie Witold Chodakiewicz, urzędnik ekipy Lecha Kaczyńskiego odpowiedzialny za kilkuletnie opóźnienie związane z błędami formalnymi. Znalazłem jego biogram w „Encyklopedii Solidarności”, jakby wycięty z Cywińskiego.Przegrawszy w 2005 w sądzie Chodakiewicz zapowiedział, że „ten most nie powstanie nigdy” i odpowiedzialnością obciążył „młode wilczki” z protestujacych firm, które znają się na procedurach prawnych oraz sąd, który nie zrozumiał, „o co chodzi w całej sprawie”.To był w gruncie spór starej inteligencji z „młodymi wilczkami” z rodzącej się klasy średniej. PO nie walczy z „młodymi wilczkami”, ma je w swoich szeregach, o czym świadczy np. przepiękna blacha w czoło, którą dostali Chińczycy na A2 (szerzej to uzasadnię w osobnej notce, którą szykuję na debatę o odwołaniu Grabarczyka).Wśród polityków PiS panowała chora moda na nieznajomość procedur i wikłaniu się w spory prawne, które od początku były nie do wygrania - a potem krzyk, że „sąd nie zrozumiał”, „sąd nie kieruje się racją stanu”, „sąd jest w układzie”. Bardzo inteligenckie. Ale niezbyt inteligentne.Obecny układ partyjny w Polsce ma więc solidne klasowe podłoże. PO reprezentuje klasę średnią razem z jej licznymi wadami (i nielicznymi zaletami). PSL chłopów. SLD Naczasa i Napieralskiego. PiS całą resztę.A Sierakowski zamiast pisać listy otwarte mógłby popracować nad tym, jak w ten układ wcisnąć jakąś fajną lewicę, na którą klasa średnia mogłaby bez obrzydzenia zagłosować.﻿ 