Dziennikarz nie może nie mieć zdania w sprawie sporu Torańskiej z Bielanem, bo spór dotyczy fundamentalnych spraw dla naszego zawodu. Dopiero teraz dorwałem się do „Newsweeka”, przeczytałem i mam własne zdanie.Nie jestem przeciwnikiem instytucji autoryzacji. Dziennikarz często z nieuwagi czy niechlujstwa przekręca cudzą wypowiedź - warto dać szansę na poprawienie. Sam czasem jestem proszony o wypowiedź w jakiejś sprawie i szlag mnie potem trafia, gdy ktoś mi przypisuje swój własny błąd językowy.Jestem też zwolennikiem rygorystycznego oddzielania sytuacji „on” i „off the record”. Jestem krytykiem, któremu czasem zdarza się towarzyska okoliczność z takim czy innym pisarzem, filmowcem czy nawet rysownikiem komiksów (ach!). To byłby koszmar, gdyby musieli się liczyć z tym, że każde słowo może być potem wykorzystane w artykule.Kiedy rozmawiam jako dziennikarz, a nie jako kolega, jednoznacznie to zaznaczam np. manifestacyjnie rozpoczywając nagrywanie (choć teoretycznie mógłbym wszystko nagrywać na kieszonkowym dyktafonie). Zawsze też respektuję prośbę o potraktowanie czegoś „off the record” albo o objęcie jakiejś informacji embargiem.Jednocześnie jednak postulat poddawania każdej wypowiedzi autoryzacji jest nierealistyczny. Jeśli piszesz tekst, w którym pojawiają się jednozdaniowe wypowiedzi kilku osób (np. relację z imprezy zbiorowej), przeprowadzenie z wszystkimi osobami formalnej autoryzacji jest praktycznie niemożliwe, przynajmniej w tygodniku.Powszechnie stosowaną praktyką jest więc domniemanie zgody. Brak żądania autoryzacji albo brak odpowiedzi na maila z tekstem traktuje się jak autoryzację. Ta praktyka nie wydaje mi się być sprzeczna z art 14 p 2 prawa prasowego, ale niezależnie od tego, stanowi ona nieformalny branżowy standard. Tak to po prostu działa od bardzo wielu lat (bo inaczej by się to wszystko zawaliło).I tak dochodzimy do sedna sprawy, czyli do spory Bielana z Torańską. Przede wszystkim Bielan jest nie tylko zawodowym politykiem, ale nawet uchodzi za „spin doktora”, czyli polityka specjalizującego się w manipulowaniu mediami tak, żeby te naświetlały sprawy w sposób korzystny dla Bielana.Skoro jest „spin doktorem”, musi się świetnie orientować w branżowych standardach, formalnych procedurach i nieformalnych zwyczajach. Mógłbym od biedy uwierzyć, że medialne procedury zaskoczyły ministrę Muchę, ale nie „spin doktora”.Pozostaje pytanie: czy Torańska złamała te normy. Otóż nawet z wersji Bielana to wcale nie wynika.W swojej wersji Bielan przyznaje, że dostał zapis rozmowy do autoryzacji. Nie twierdzi, że jego słowa sfałszowano, twierdzi tylko, że są to „wybrane z wielogodzinnej rozmowy, zdezaktualizowane, poskładane dowolnie i zupełnie pozbawione kontekstu, zmanipulowane strzępy zdań”.Jednocześnie nawet te „zdezaktualizowane i zmanipulowane strzępy” byłyby dla niego OK, gdyby znalazły się w książce, a nie w „Newsweeku”. Znaczy, co to znaczy? Że dokładnie ta sama jego wypowiedź w „Newsweeku” będzie „zmanipulowana”, a gdzie indziej już nie?Nie wiedziałem, że słowo „spin doktor” pochodzi z mechaniki kwantowej i że wypowiedzi „spin doktorów” należy traktować jako superpozycję dwóch spinowo spolaryzowanych stanów kwantowych, „prawda”/„manipulacja”. Bielan może mieć w sądzie problem, jeśli skład sędziowski będzie wyznawał arystotelesowską logikę i klasyczną kauzalność.Wygląda na to, że bezspornym faktem jest to, że całość rozmowy dostał przed publikacją i że usiłował autoryzację wykorzystać do wymuszenia publikacji w innym medium. Nie do tego służy autoryzacja, na litość boską.Że nawet sama Torańska mogła coś źle usłyszeć czy nie zrozumieć - to akurat umiem sobie wyobrazić. Ale Bielan niczego takiego nie twierdzi.Uważam, że spin doktor w tej sprawie zakiwał sam siebie. Co to właściwie znaczy, że jego wypowiedzi są „zdezaktualizowane”? To znaczy, że były prawdziwe gdy je wygłaszał i będą prawdziwe, gdy książka się ukaże - a tylko pechowo natrafiliśmy na taki moment w życiu spin doktora, w którym są mu wyjątkowo nie na rękę?To już przynajmniej wiemy, jaki przyjąć model matematyczny dla spinowo spolaryzowanych stanów spin doktora. Wygląda mi to na fermionowy oscylator harmoniczny.A najśmieszniejsze jest to, że jeśli przeczytać ten wywiad w całości - nie ma w nim nic szokującego. Żeby w nim się doszukać szkalowania pamięci Lecha Kaczyńskiego, trzeba go czytać z paranoiczną podejrzliwością. Bielan pewnie wie, że tak go właśnie będzie czytał polityk, u którego „aktualnie” antyszambruje i stąd ta panika. Panie spin doktorze, spoko, za rok przeoscyluje pan w przeciwny stan kwantowy i z powrotem wszystko się zrobi aktualne. Akurat w sam raz na premierę książki Torańskiej.﻿ 