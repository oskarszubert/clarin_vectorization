Żeby trochę powkurzać MRW, na którego jak zwykle nie zagłosuję w konkursie „blog roku”, styczniowy ranking od czapy poświęcę teamatyce wyjątkowo mu wstrętnej, czyli hipsterom. Oczywiście, nie tylko MRW nie lubi hipsterów, nikt ich nie lubi, a oni sami przeważnie kategorycznie protestują, gdy ktoś ich tak klasyfikuje.Via Wiki trafiłem na przepiękny esej analizujący ten fenomen pod kątem klasizmu (nazwisko „Bourdieu” pada 9 razy). Prof. Mark Greif uważa, że hipster działa każdemu na nerwy, bo sprawdza blefy ludziom na obrzeżach klasy średniej.Sprawdza blef człowieka z LMC, który pracuje jako kelner, ale żyje iluzją, że „tak naprawdę” jest krytykiem filmowym, tylko nie może się przebić do płacącej redakcji. Sprawdza blef człowieka z UMC, który kapitał kulturowy kupuje za kapitał prawdziwy.Ja tam do hipsterów nic nie mam. No pewnie, że chciałbym mieć małe studio graficzne na rogu Canal i Broadwayu. Gdy stoję w korku na w ząbek czesanej Czerniakowskiej, lubię sobie puścić coś z Ajfona i wyobrazić, że stoję - na przykład - na East River Drive.Ranking od czapy poświęcę więc piosenkom wspomagającym takie fantazje, czyli music for the hipsters. Przede wszystkim: Momus, hipstaire extraordinaire i jego „I Was a Maoist Intellectual (in the music industry)”.Jeśli dobrze rozumiem, esencją hipsteryzmu jest branie wszystkiego w ironiczny nawias. Nieustanne sarkastyczne parodiowanie trawestacji pastiszu. Przepięknie wykonane w tekście tej piosenki, w którym szczególnie ubóstwiam następujący rym (opisujący upadek muzyka do klasy niższej):I became a hotel doorman, I stood there on the doormat Clutching my forgotten discs in their forgotten formatJak Momus - to Kahimi Karie. Pisałem o tej piosence u zarania bloga. Podmiot liryczny posiada aparat marki „Nikon 2” (a może tylko fantazjuje o takowym?). Ma też niewiernego partnera (znów: może tylko fantazjuje o takowym?) i liczy na to, że ten aparat pomoże mu w zemście.Piosenka jest pastiszem piosenek pisanych przez Gainsbourga dla jego uroczych wokalistek. Napisał ją nowojorczyk dla Japonki. Żeby to było bardziej hipsterskie, musiałoby jeszcze pochodzić z zapomnianej sesji uwiecznionej na 8-tracku.Hipsterem z całą pewnością jest Dick, postać grana w filmie „High Fidelity” przez Todda Louiso. Kto to jest Todd Louiso? To ten aktor, którego w tym filmie nie kojarzycie, bo ani Black ani Cusack (właśnie rzucaniem takich tekstów hipsterzy wkurzają otoczenie).Dick, jak wiadomo, uwielbia „Belle   Sebastian”. Ich najnowsza piosenka, którą doszczętnie zamemiło mnie agorowe radio Roxy (omówię ją w cyklu „Now Playing”), jest po hipstersku autoironiczna. Nie traktuje o miłości, traktuje o traktowaniu o miłości. Strong stuff.Ich najbardziej hipsterską piosenką jest chyba jednak „I Want The World To Stop”. Proszę zwrócić uwagę na to, jak często pojawiają się w niej roszczenia typu „chcę” albo „dajcie mi” i niezamaskowany klasizm. Szanujacy się hipster powinien być totalnym egocentrykiem - ja chyba jestem na to za miękki, ale miło pofantazjować w korku. 