„Now, is this a tasty beverage or is this a tasty beverage?” - pyta Quentin Tarantino w swoim najnowszym filmie, serwując swoim bohaterom zieloną Chartreuse w roli cameo, barmana Warrena. To jeszcze jeden fetysz, który mnie łączy z boskim Quentinem - jakiś czas temu do swoich usenetowych sygnaturek dorzuciłem cytat z Sakiego, „Gadajcie ile chcecie o upadku chrześcijaństwa, religia, która wynalazła Chartreuse, nie może zginąć”.Wrzuciłem sobie tę sygnaturkę po prostu jako wielbiciel tego trunku. Od lat poluję na niego na całym świecie - niestety, nie lubią go lotniskowe duty free, nie było go też w Polsce, zdarzało mi się z desperacji kupować po paskarskiej cenie w tym niesamowitym sklepie na Old Compton Street, w którym mają Wszystko Ale To Absolutnie Wszystko. Od pewnego czasu Chartreuse jest na szczęście dostępna w regularnej sprzedaży w pewnym sklepie Łomiankach, jam to zresztą nie chwaląc się spowodował najskuteczniejszą znaną mi metodą na zmienianie świata na lepsze, czyli Upierdliwym Mendzeniem.Dopiero film Tarantino uświadomił mi jednak ile mądrości jest w słowach Sakiego. Czy jakakolwiek inna religia świata wytworzyła tyle dobrych alkoholi? Sam się robię zaprzysięgłym wrogiem ateizmu czytając, jakie problemy zacni bracia kartuzi mieli z masońsko- ateistycznymi rządami francuskiej Republiki, usiłującymi powstrzymać ich przed produkcją Chartreuse w imię swej haniebnej antyreligijnej obsesji.Na kartuzach sprawa się oczywiście nie kończy. Nie ma mowy o porządnej balandze sylwestrowej bez wynalazku siedemnastowiecznego benedyktyna, Dom Pierre Perignona. Przyda się na niej, oj przyda, napój po raz pierwszy opisany w dwunastym stuleciu przez błogosławioną Hildegardę z Bingen - też benedyktynkę.Wprawdzie odkrycie al-koholu, tak jak al-gebrę, al-gorytmy i niezbędny do otrzymania al-koholu al- embik zawdzięczamy światu islamu, produkowali go tam świeccy al- chemicy. Za to w naszej cywilizacji ich odkrycia opisywali duchowni, jak franciszkanin Raimundus Lullus, który zaprojektował machinę służącą nawracaniu muzułmanów na chrześcijaństwo - na każdy argument niewierzącego machina miała dostarczać al-gorytmiczny kontrargument (śmichy-chichy, ale prace Lulla naprawdę zainspirowały kilka stuleci później Boole’a i Leibniza do projektowania machin algorytmizujących liczenie). Pracując nad ową machiną Lullus raczył się napojem destylowanym przez arabskich al-chemików, który trafnie nazwał „ostatecznym pocieszeniem ciała ludzkiego”.Jeśli spojrzeć w knajpie do karty drinków i usunąć wszystko, co zawdzięczamy odzianym w habity i sutanny ludziom Kościoła - nastąpi apokalipsa. Znikną wszystkie destylaty. Piwo straci chmielową goryczkę i stanie się z powrotem zawiesistym zajzajerem jakim raczyli się jeszcze Sumerowie (trzeba było go pić przez rurkę, żeby się nie zakrztusić syfami). Wino też straci większość szlachetnych odmian i zrobi się jakimś kwaśnym syfem, który Grecy rozcienczali wodą. Delusion my ass, Richard Dawkins, Christians got the proof (up to 110 proof, actually!). 