„Sam pan wie jaka jest prawica. Polityka jest dla nich ważniejsza od wszystkiego. To są dzicy, bezwzględni kłamcy. My na lewicy powinniśmy się po prostu do tego przyzwyczaić” - powiedział Ken Loach w wywiadzie, który ukazał się dzisiaj w kulturze. Chyba tylko na papierze, ale nie jestem pewien (rzadko kiedy potrafię odnaleźć swoje teksty w portalu i nigdy nie wiem, dlaczego coś jest online a czegoś nie ma).Reżyser „Wiatru buszującego w jęczmieniu” skomentował w ten sposób nagonkę prawicowych brukowców przeciwko jego filmowi, w którym Cillian [wzdech!] Murphy gra faceta uwikłanego w irlandzką wojnę o niepodległość. Film pokazuje niewygodną dla brytyjskiego establishmentu prawdę o okrucieństwie tzw. Black and Tans, formacji rzekomo rozdzielającej zwaśnione strony irlandzkiego konfliktu, tak naprawdę jednak odpowiedzialnej za akty okrucieństwa wobec ludności cywilnej (i pośrednio nakręcenie działającej do dziś spirali przemocy).A jednak zazdroszczę Loachowi tego, że może swoje poglądy otwarcie głosić publicznie i mimo to dostawać od brytyjskiego establishmentu forsę na robienie filmów o drażliwych momentach z historii jego kraju (oraz liczyć na to, że te filmy pokaże BBC). Prędzej spodziewałbym się kaktusa wyrastającego na dłoni prezesa Wildsteina niż wyprodukowania w Polsce fabularnego filmu o zbrodni w Jedwabnem (oraz pokazania go w TVPiS). Sam wiem, jaka jest prawica. 