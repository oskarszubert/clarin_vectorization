Na podrywaniu znam się mniej więcej równie dobrze jak na pisaniu driverów do drukarek. Kiedyś rzadkością były drukarki firmowo przystosowane do pliterek, więc musiałem do swojego Panasonika ręcznie rysować na papierze w kratkę pliterki i przekodowywać je na bajty. No i zaraz potem się wziąłem i ożeniłem.O programowaniu drukarek nie pisze się piosenek, więc moją wiedzę o podrywaniu uzupełnia przynajmniej kultura masowa. Styczniowy ranking od czapy poświęcimy więc najbardziej uroczym „pick up lines” w tekstach piosenek.Język francuski ma to do siebie, że nawet największa szmira brzmi w nim jakoś jednak uroczo (od roku szlifuję notkę poświęconej piosence „J’ai demande a la lune”). Piosenka „La Folie” grupy The Stranglers - której kiedyś słuchałem w niepokojących ilościach - zaczyna się od słów „Bonsoir. Ton vehicule n’a pas l’air d’avoir de passager”.W ustach Jean-Jacques Burnela brzmi to nawet intrygująco, ale powiedzcie po polsku: „Dobry wieczór. Twój pojazd nie sprawia wrażenia posiadania pasażera”. Zadziała? Ajdontfakinfynsou. Jednak na teledysku uwodzony w ten sposób Hugh Cornwell nie rzuca się do ucieczki (może nie parluje franse?).Przeciwny biegun spektrum między francuskim przerafinowaniem a anglosaską topornością stanowi moja ulubiona zaczepka z piosenki The Zombies „Time Of The Season”, która brzmi po prostu: „What’s your name? Who’s your daddy? Is he rich like me?”. Na mnie by zadziałało, ale może ja po prostu lubię nietypowe drukarki.Tatusia bogatego jak gwiazda rocka niewątpliwie ma bohaterka mojej strasznie ulubionej piosenki „Common People” grupy Pulp (było już o niej tu na blogu, ale jeszcze będzie, bo to jedna z najlepszych piosenek ever). Nietypowo podrywaczem nie jest tutaj podmiot liryczny, tylko tajemnicza grecka studentka, którą podmiot liryczny poznał w słynnej szkole plastycznej w Londynie, do której chodziło wielu rockmanów.Jeśli ktoś mi powie, że nie podziałałby na niego taki tekst, to i tak mu nie uwierzę. Każdego i każdą (kto nie jest, ofkors, związany związkiem) można poderwać na tekst „I want to sleep with common people like you", jestem o tym głęboko przekonany. Mozaikowe, atramentowe, laserowe, termalne, centroniksowe, uesbowe, appletalkowe, one wszystkie działają na mniej więcej tej samej zasadzie. 