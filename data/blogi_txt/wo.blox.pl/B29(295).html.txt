Jak już kiedyś pisałem, wśród psychiatrycznych loloblogów szczególnie cenię sobie blog Radosława Krawczyka - geniusza informatyki, którego mastahaksorski umysł kryje się za rozbiciem tej platformy na dwie podplatformy, zwykły Psychiatryk i Nowy- Psychiatryk-Beta-Nie-Wiadomo-Po-Jaką-Cholerę.Powody, dla których jedne blogonotki są tu, inne tam, (a jeszcze inne tu i tam!) są dla mnie, jako prostego internauty, mocno niejasne - i mam nadzieję, że budzi to też niezłą konfuzję wśród wszystkich Politycznie Niepoprawnych Konserwatywno Chrześcijańsko Narodowych Niezależnych Komentatorów. W każdym razie, gdzieś w tym pieprzniku niejeden Kataryn już przepadł bez śladu - kipondagudłork, mastah Krawczyk.Tym razem administrator apeluje: „Wygrajmy Webstara internautów!!!” Podziwu godne, że powściągliwie ogranicza się tylko do trzech wykrzykników - ludzkie panisko, przecież mógł ich walnąć pięć albo dziesięć, w końcu on tu rządzi, więc redaktor Janke daje mu służbowe znaczki ASCII.Nagrodę Webstar kapitalnie obśmiał na swoim blogu Marcin Jagodziński. Za udział w tej szopce trzeba zapłacić „1195PLN + 22%VAT”. Według Marcina to już jest cena zniżkowa, bo organizatorzy początkowo przegięli z pazernością i mieli za mało zgłoszeń do obsadzenia kilkudziesięciu kategorii.Z tego właśnie powodu Psychiatryk konkuruje w kategorii desperacko stworzonej z połączenia „biznes + polityka”. Pomijam już to, że wynikiem tego wyrażenia algebraicznego jest „równa się korupcja”, ale efekt jest taki, że „niezależna platforma publicystów” konkuruje z blogiem agencji reklamowej i dwoma prywatnymi blogami gości, o których już dużo mówi to, że byli gotowi wyskoczyć z kasy tylko dla żenującego ego boost z udawania, że ktoś ich do czegoś „nominował” (mała próbka: „im więcej terrorystów, huraganów i polityków idiotów w krajach produkujących ropę naftową, tym lepiej dla akcjonariuszy firm paliwowych!!! I nikt tego nie komentował!!! (...) Przy okazji PRZYSIĘGAM, że blogowanie nie jest wstępem do politykowania”; przy OKAZJI przysięgam, że NIE daję LATAJĄCEGO faka w tej KWESTII).Na koniec zaś administator apeluje o oddanie głosu na Psychiatryk - za jedyne 1,22 PLN można wysłać SMS na numer. To jest już tak żenujące, że pewnie akurat pasuje w sam raz do poziomu przeciętnego blogera z Psychiatryka - będzie ciekawie obserwować zaciekłą rywalizację niepolitycznie niepoprawnych z sokpapetami opłaconymi przez agencję reklamową.Redaktorowi Igorowi Janke serdecznie gratuluję wyróżnienia - w końcu nie każdy by wywalił 1195PLN + 22% VAT na taką nominację. Ja, stwierdzam to ze smutkiem, jestem na to chyba za skąpy. 