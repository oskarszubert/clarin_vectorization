Ciągle staram się uchwycić ostatnią chwilę, w której nową muzykę poznam oldskulowymi metodami - wielokrotnie mi się wydawało, że to już, tymczasem „Blunderbuss” Jacka White’a poznałem jak za komuny.Sidney Polak puścił całą płytę w Radiu Roxy, ja akurat wtedy jechałem samochodem i całej uważnie wysłuchałem, po czym natychmiast poszedłem do empiku i... mieli! Więc mimo całej tej chmuryzacji, ajfonizacji i digitalizacji, muzykę wciąż jeszcze można odkryć po staremu (a nawet analogowo - radio FM to ostatni Mohikanin analogowości w naszym domu).Wygląda na to, że Jack White był ważniejszą połową duetu White Stripes, bo jego solowa płyta „Blunderbuss﻿”﻿ brzmi po prostu jak kolejna płyta duetu. I to właściwie jedna z najlepszych.Nie chcę się wtrącać w prywatne sprawy państwa White, ale obawiam się, że gdy Jack mówił, że Meg White to „kluczowy element White Stripes”, to była jednak tylko kurtuazja. Nie wiem, jak to rozstanie przeżył w wymiarze osobistym, ale w wymiarze artystycznym wyszło mu na lepsze.Płyta jest przede wszystkim spójna i polecam zakup całości. Najbardziej w ucho wpadł mi utwór, którego nie wybrano na singla (mi prawie zawsze wpada w ucho co innego niż producentom i muzykom, przyzwyczaiłem się): „Weep Themselves To Sleep”.Piosenka nawiązuje do najlepszych tradycji art-rocka - ten fortepian napier...jący razem z dość ostrą rockową łupaniną przypomina trochę Deep Purple, trochę Pink Floyd, trochę King Crimson. To nie była zła muzyka, brakowało jej tylko dyscypliny, o którą z natury rzeczy łatwiej w projektach solowych.Tytuł sugeruje nawiązanie do klasycznej ballady Nicka Cave’a... a może to tylko mi się wszystko z nią kojarzy, jak w dowcipie o chusteczce? W końcu pan Jack White po rozstaniu z panią Meg White ma swoje powody do nocnego szlochania. Jego niepowtarzalnie własne, autorskie i indywidualne. Tyle, że dokładnie takie same, jak tych co przed nim i tych co po nim.﻿ PS. Czy iframe już bangla na bloksie? Miasta, które to przeczytały, niech się wpisują! 