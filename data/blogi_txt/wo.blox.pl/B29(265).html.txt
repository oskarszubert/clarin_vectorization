Zachwycałem się już tutaj (w komentarzach do komentarzy) powieścią Mariny Lewyckiej „Zarys dziejów traktora po ukraińsku”. Planuję trzaśnięcie o niej poważniejszego tekstu do „Gazety”, w którym jak zwykle nie będzie miejsca na takie moje niszowe zainteresowania jak legendy miejskie. No ale po to Bozia dała nam blogi.W powieści pojawia się legenda o kosmicznym długopisie w kanonicznej postaci krążącej po internecie. Według niej NASA stanęła przed problemem złego działania długopisów w nieważkości i kosztem milionów dolarów opracowała specjalny model z ciśnieniowym zbiornikiem tuszu. Rosjanie w swoim programie kosmicznym stanęli przed identycznym problemem ale rozwiązali go inaczej: używając ołówków.Tak jak inne legendy miejskie, ta też zdaje się być na pierwszy rzut oka szalenie pouczająca i inspirująca - no bo hej, jakie to fascynujące że Eskimosi mają 400 słów na określenie śniegu, szkoda że używają tylko 40, bo wykorzystują 10% potencjału mózgu. I jak tamte jest fałszywa.Prawda jest taka, że wcześni astronauci radzieccy i amerykańscy używali ołówków i byli niezadowoleni z problemów, jakie wiązały się z ich stosowaniem. Ułamana końcówka ołówka to w nieważkości kłopot - w najlepszym wypadku wpadnie komuś w oko, w najgorszym wleci w jakiś elektryczny obwód i spowoduje zwarcie, co w atmosferze czystego tlenu oznacza KA-BOOOM takie jak w Apollo 1.Kosmiczny długopis istnieje naprawdę, ale opracował go prywatny wynalazca na własny koszt - podarował egzemplarze astronautom radzieckim i amerykańskim w celach reklamowych. Prywatnie bardzo nie lubię tej legendy miejskiej bo utrwala ona obrazu radzieckiej techniki jako nie mniej innowacyjnej choć niekonwencjonalnej, promującej rozwiązania proste i niezawodne (w takim kontekście pada ona w tej książce). To bzdura. W rzeczywistości kluczowe wynalazki dla domorosłego majsterkowicza - WD-40 czy duct tape - są tak bardzo amerykańskie, że tego ostatniego nie da się (chyba?) nawet nazwać po polsku. Wytwory radzieckiej techniki zaś nie były nigdy ani innowacyjne ani niekonwencjonalne tylko po prostu syfiaste. 