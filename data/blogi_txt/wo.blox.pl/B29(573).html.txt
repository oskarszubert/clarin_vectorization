Z okazji osiągnięcia w cyklu „Now Playing” okrągłego trzydziestego drugiego numerka postanowiłem napisać notkę jubileuszowo-podsumowującą... i odkryłem straszną prawdę. Po numerze dziewiątym („Your Lovely Head” Goldfrapp) przeskoczyłem od razu do jedenastego („Knights Of Cydonia” Muse). Że też Apple jeszcze nie wpadło na zintegrowanie w pakiecie iLife iTunes z iWebem, żeby notki o muzyce same się pisały, same numerowały i same teledyskowały...Zbliża się długi weekend, więc moja blogowa aktywność drastycznie zmaleje. Nie chcę by przepadły mi jakieś fajne flejmy, więc na pożegnanie coś mało kontrowersyjnego, piosenka, która mi strasznie wpadła w ucho gdy słuchałem w samochodzie radia - do tego stopnia, że zaraz po powrocie do domu, clickety-click, ściągnąłem ją z iTunes Music Store.Nic nie poradzę, że ostatnio wpadają mi w uszy głównie takie rzeczy, chociaż zdaję sobie sprawę z tego, że kiedyś się będę tego wstydził. Na stare lata nic mnie już chyba nie rusza tak jak disco z postpunkowymi nawiązaniami, chociaż tutaj nawiązanie jest głównie werbalne. Podmiot liryczny proponuje komuś uprawianie seksu podczas słuchania „śmierci z wyżyn” - domyślam się, że chodzi tu o discopunkową wytwórnię Death From Above Records, bo tamtejsza muzyka jest bardzo podobna w klimacie do rzeczonego brazylijskiego zespołu Cansei De Ser Sexy. Może też jednak chodzić o kanadyjski duet o podobnej nazwie, nawiązującej z kolei do helikoptera Lt Col Kilgore’a z „Czasu Apokalipsy”, poszukującego w Wietnamie dobrego miejsca do surfingu („Charlie don’t surf!”).No i tak najlepiej wyprodukować muzykę, którą od razu kupię - miła melodyjka śpiewana sympatycznym głosem, nawiązanie do jakiejś niszowej wytwórni, jakiś cytat z czegoś kultowego typu „Czas apokalipsy” czy „Wojna planet” i klik, klik, kasa przyjmie. Po prostu tego samego chcę nie tylko od iPoda, ale od całej popkultury - pomocy w budowaniu izolującego osobistego bąbelka, którego przecież, jak już zbuduję, to nie umebluję szafkami z ikei tylko gadżetami takimi jak kask lorda Vadera czy deska pułkownika Kilgore’a. 