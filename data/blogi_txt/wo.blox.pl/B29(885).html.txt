Spór, który - mam nadzieję - pozwolił Konradowi Niklewiczowi zrozumieć podstawy prawa autorskiego, miał jeden komiczny podtekst. Liberałowie liberalniejsi od niego zarzucali mu, że gdy państwowa instytucja zmusza prywatne przedsiębiorstwo do wchodzenia w nieopłacalny biznes, to jest to socjalizm. Konrad wykrętnie argumentował, że żaden socjalizm, tylko ten prawdziwie prawdziwy kapitalizm.Obserwowanie liberałów różnych odcieni kłócących się ze sobą o „prawdziwy” kapitalizm daje marksiście dużo radochy. Idealistyczną młodość spędziłem w Polskiej Partii Socjalistycznej, więc słowo „socjalizm” nigdy nie będzie dla mnie zarzutem czy obelgą. Zastanówmy się więc, jak wyglądałoby hipotetyczne rozwiązanie problemu handlu multimediami w socjalizmie?W PRL regulowała to ustawa o prawie autorskim z 1952 roku, którą kapitalistyczna ustawa zastapiła dopiero w 1994 roku - stąd rozkoszny okres pierwszej połowy lat 90., kiedy oficjalnie działały „kopiowalnie” płyt muzycznych takie jak legendarny Digital w Alejach Jerozolimskich.Przyjęta w okresie stalinowskim ustawa realizowała wiele postulatów dziś wysuwanych przez kręgi zbliżone do linuksiarstwa - na przykład okres obowiązywania praw majątkowych wynosił w niej tylko 25 lat i to w większości przypadków liczonych od opublikowania dzieła. W pierwszych latach 3RP do domeny publicznej należały więc nagrania klasyków rocka i jazu, na czym profitowało wydawnictwo Selles, pionier płyt sprzedawanych jako dodatki do czasopism.W ustawie nie było mowy o „polach eksploatacji”, które uniemożliwiają ujednolicenie oferty iTunes Music Store na całą Unię. Przewidywała tylko jeden sposób eksploatacji praw autorskich - przeniesienie praw autorskich na wydawcę.W kapitalizmie taka formuła uważana jest za skrajnie nieatrakcyjną. W zamian za jednorazową opłatę twórca na zawsze traci panowanie nad utworem! W tej sytuacji do dzisiaj są np. gwiazdorzy PRL-owskiej muzyki pop, którzy podpisywali tak sformułowane umowy z różnymi Tonpressami i do dzisiaj nie dostają złamanego eurocenta za wznowienia swoich hiciorów sprzed lat.W świecie mojego opowiadania „Socpunk” o alternatywnej rzeczywistości, w której ZSRR wygrał zimną wojnę, mógłby działać mirnietowy sklep muzyczny, ale jak zwykle z podziałem na „starą i nową Radę”. W krajach należących do RWPG przed 1989 rokiem sklep działałby jednolicie, bo tutaj wszystkie prawa byłyby w rękach wydawców. Tylko w „nowej Radzie” sklep czekałby na hurtowy wykup praw - rozwiązujący sprawę na szczeblu ogólnoradzieckim.W socjalizmie autor miał pod tym względem gorzej, ale pod innymi lepiej. Państwo wspierało twórczość w sposoby, o których kapitalistyczny pisarz może tylko marzyć. Wyobrażacie sobie dziś taką sytuację, żeby zdolny prozaik mógł na koszt społeczeństwa spędzić parę miesięcy w Domu Pracy Twórczej, gdzie oddalony od codziennych problemów skupiałby się na swoim dziele?Tak powstały największe arcydzieła Stanisława Lema. Mózg się lasuje, gdy człowiek spróbuje sobie wyobrazić, ile genialnych rzeczy nastukałby w takich warunkach Jacek Dukaj.Rozwiązanie socjalistyczne jest więc z grubsza takie, że państwo umożliwia artystom tworzenie przez stypendia i dotowanie stowarzyszeń twórczych (prowadzących m.in. owe Domy Pracy Twórczej, czyli fabryki arcydzieł). W zamian za to artysta traci możliwość strzelania fochów typu „udzielenia licencji na eksploatację tylko przez trzy lata i tylko w Trynidadzie, bo za Tobago musicie mi dopłacić”.Takie rozwiązanie miało oczywiście swój urok, nie trzeba mi tego tłumaczyć. Wystarczy zresztą porównać życie kulturalne PRL (zwłaszcza z jego złotego okresu 1956-1964!) z życiem kulturalnym 3RP. Tylko jeśli ktoś woli takie rozwiązania, to niech chociaż nie udaje liberała. 