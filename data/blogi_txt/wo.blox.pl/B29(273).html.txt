Się doklikałem w jutubce do wykładu szejka Qaradawi poświęconego kobiecej lustracji. Jest tak uroczy, że pozwoliłem sobie poświęcić mu blogonotkę. W lustrze innej kultury wyraźniej można zobaczyć paradoksy seksistowskich ograniczeń kultury rodzimej.Poza tragikomicznymi rozważaniami szejka o tym, jak kobieta naraża się w ten sposób na śmierć lub przynajmniej chłostę, jego wykład sprowadza się do stwierdzenia, że o ile w przypadku mężczyzny, to może nie jest godne pochwały, ale też nie jest to temat zasługujący na to, by się o nim rozwodzić, ale kiedy robi to kobieta... KOBIETA!!!... ooo, wtedy po prostu imam Terliq’frondawi czy też ksiądz Alkajdzki aż nie mogą usiedzieć z podniecenia, tak bardzo chcą zapagować satanasa.Notkę ilustruję nie wykładem szejka (samo linkowanie już budzi we mnie pewne wątpliwości), tylko zajawką absolutnie rewelacyjnego filmu dokumentalnego „This Film Is Not Yet Rated”. Leciał w jakiejś polskiej telewizji (bo pamiętam, że pisałem o nim entuzjastyczny tekst do „Telewizyjnej”), ktoś wrzucił też spore fragmenty do jutubki. Choć oczywiście ten film opowiada o zupełnie innym kraju, to jednak ujawnia wciąż dominującą w kulturze tego kraju stukturę myślenia identyczną jak u owego szejka.Tu też nawet pojawia się temat kobiecej lustracji. Kevin Smith opowiada dokumentaliście o swoich cenzuralnych problemach związanych z „Jersey Girl”. Postać grana przez Liv Tyler snuje tam bardzo szczerą rozmowę z postacią graną przez Bena Afflecka i przy tej okazji wyznaje, że lubi się lustrować. Samo takie wyznanie oznaczało podbicie kategorii wiekowej - i to właśnie dlatego, że pada z ust kobiety.Od stuleci patriarchalizm zakłada, że kobieta, która sama z siebie może mieć na coś ochotę, to [tutaj wstaw jakieś obelgi, wymyślane pod adresem takiej kobiety w danej epoce]. Możemy się więc chichrać z seksistowskiego mizogynizmu szejka Quaradawiego, ale będziemy chodzić do kina amerykańskie filmy, cenzurowane według reguły „kobieta zastrzelona - PG13”, „kobieta napalona - NC17”.To jeden z powodów, dla których nie lubię spoglądać na konflikt „dżihad kontra MacŚwiat” przez pryzmat huntingtonowskiego zderzenia cywilizacji. Cywilizacja, z którą się identyfikuję, to permisywistyczna laicka „cywilizacja śmierci”, w której etykę seksualną sprowadza się do zasady „informed consent”. Dziwolągi twierdzące, że krótkie spódniczki są sprzeczne z Koranem, bo „niszczą relacje międzyludzkie i zagrażają trwałości instytucji rodziny” są tymczasem po obu stronach huntingtonowskiego konfliktu. 