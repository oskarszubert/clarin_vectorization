Jak już pisałem przy okazji rankingu muzyki dla hipsterów, wpadła mi w ucho nowa Belle   Sebastian, lansowana uporczywie przez radio Roxy. Szanujący się cyngiel michnikowszczyzny musi się zresztą uśmiechnąć słysząc uroczą odpowiedź na padający w piosence apel „módl się” - „może nie dzisiaj”.Po angielsku to się rymuje, „pray/today”. Ten sam rym zresztą kiedyś wykorzystał MC Hammer w swoim utworze zatytułowanym „Pray”. Nie chce mi się już sprawdzać, czy to Michalski czy Koehler, ale któryś z tej dwójki się w nawróconym „bruLionie” strasznie zachwycał Hammerem jako przykładem nowoczesnej, popkulturowej ewangelizacji. U can’t touch this.Piosenka ma strukturę dialogu, choć nie do końca wiadomo, kto do kogo przemawia. Może to dwie strony osobowości tej samej osoby?Ktoś tu kogoś usiłuje zmusić do napisania piosenki o miłości. Ktoś tu ma też nudną pracę biurowej klasy średniej („I hate my job, I'm working way too much/every day I'm stuck in an office”), która jest jakoś z tym pisaniem piosenek powiązana, ale jak?Taśmowy, biurowy pisacz piosenek? A może: poeta, który tak o sobie fantazjuje? A może ktoś, kto etatowo zajmuje się zupełnie czymś innym, ale podczas przerwy w korpolanczowni romantycznie umieszczonej na dachu wieżowca, usiłuje „napisać coś o miłości”?Na sąsiednich blogach koleżeństwo hipsterostwo deklaruje „postironizm”, czyli traktowanie serio tego, co postmodernistyczna kultura ze szczętem zamieniła w żart i kpinę. Cóż, ja już jestem za stary na zmianę gustu.A może to w ogóle kwestia wieku? Mam zdaje się mniej więcej tyle samo lat co dwaj panowie tworzący duet „Belle   Sebastian”. Wbrew pozorom, w zespole nie ma kobiety, żeński głos, który słyszymy w tej akurat piosence, to zaproszona aktorka Carey Mulligan.W sequelu do „Wall Street” gra nowojorską hipsterkę, która jest córką Gordona Gekko. W tym jest jakaś pre- post ironia: żeby być prawdziwym hipsterem, trzeba mieć przede wszystkim bardzo bogatego tatusia. Wtedy można sobie rowerkiem z ostrym kołem jeździć między Chłodną a Powiślem i sarkać na biurową klasę średnią.Która jest taka obciachowa w tym, że musi sobie na wszystko sama zarobić. 