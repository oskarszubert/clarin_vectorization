Z palącym smutkiem zabiorę w końcu głos w sprawie Wojewódzkiego i Figurskiego, choć polska celebrytoza to temat mi obmierzły. Szereg komentarzy, które przeczytałem i usłyszałem na ten temat, dotyka sedna mojego zawodu, muszę więc „przerwać milczenie”.Stosunkowo niedawno pisałem tekst do „Logo” o komikach standupowych. Odświeżałem sobie dla niego klasyczne monologi Lenny Bruce’a i George’a Carlina.Na pytanie „czy gwałt może być śmieszny”, automatycznie przychodzi mi więc do głowy odpowiedź Carlina z jego klasycznego monologu „Rape can be funny” - „I believe you can joke about anything. It all depends on how you construct the joke”.Proszę zwrócić uwagę na różnicę między odpowiedzią Carlina i odpowiedzią obrońców Wojewódzkiego i Figurskiego. Carlin nie mówi „to zależy od konwencji”, mówi: „to zależy od tego, jak konstruujesz żart”.Kto słuchał „Porannego WF” ten wie, że Wojewódzki i Figurski niczego nie „konstruują”. To był improwizowany słowotok, w którym obaj panowie pleplali co im ślina do ust przyniosła.Że tam była jakaś „konwencja”, to tylko linia obrony ex post. Niespójna z większością tych audycji - jeśli nagle się dowiadujemy, że w tej audycji Wojewódzki i Figurski wcielają się w „polskiego chama”, to w kogo się wcielali w swoich antypisowskich tyradach, które chwaliliśmy na zasadzie „dobre bo słuszne”?Szlag mnie trafia, kiedy Wojewódzkiego i Figurskiego broni się na zasadzie „to taka polska Mała Brytania”, „to taki polski South Park” albo „to taki polski standup”, bo jako krytyk widzę zasadniczą różnicę między „Porannym WF” a „Małą Brytanią” czy monologiem Lenny Bruce’a. Jest nim właśnie konstruowanie żartu.Zawodowcy od „jechania po bandzie” konstruują żarty tak, żeby ostrze satyry nie było wymierzone w ofiarę (dyskryminacji rasowej, wykluczenia społecznego, gwałtu, holocaustu itd.). Nie przyjmują punktu widzenia gwałciciela (rasisty, nazisty, etc.), tylko ofiary albo zewnętrznego obserwatora.Proszę to prześledzić na przykładzie monologu Carlina i zastanowić się, jak on konstruuje żart. Nie śmieje się tak naprawdę z gwałtu, tylko z seksistowskich buców, przerzucających winę na ofiarę tekstami typu „sama sobie winna, po co się tak wystroiła, czemu swoim uwodzicielskim zachowaniem prowokowała tego biednego Leppera, tego nieszczęsnego Polańskiego, prostytutka jedna”, itd.Wojewódzki i Figurski w swoim improwizowanym dialogu przyjęli punkt widzenia gwałciciela. To więcej niż zbrodnia, to błąd warsztatowy.Źródłem problemu jest oczywiście to, że obaj panowie tak naprawdę o swój warsztat nie dbają. Nie pracują nad „konstruowaniem” żartów. Gadają byle co do mikrofonu i domagają się od odbiorców potraktowania audycji jako satyrycznej, bo zaznaczyli to komunikatem (jak mówi Wojewódzki w żałosnym wywiadzie w „Polityce”).Czy George Carlin potrzebował sygnału „uwaga, żartuję?”. Nie. Ale nie pisał cotygodniowego felietonu do Newsweeka, nie dorabiał sobie konferansjerką, nie prowadził telewizyjnego talk show z celebrytami.To tylko Wojewódzki i Figurski, prawdziwi ludzie renesansu, codziennie odwalają inną chałturę. Nic dziwnego, że żadnej nie są w stanie wykonać porządnie.Zanim George Carlin wyszedł na scenę wygłaszać monolog o gwałcie, ćwiczył przed lustrem, ze stoperem szlifując konstrukcję. Stand-up to sztuka improwizacji, a dobra improwizacja wymaga starannego przygotowania.Polska popkultura zwyrodniała w celebrytozę. Skoro Drozda czy Daniec są znanymi satyrykami, to nie muszą szlifować warsztatu. Wystarczy, że zrobią tę samą minę co zwykle i już publiczność ryknie rechotem.A jakby nie ryknęła, to asystent produkcji pokaże karteczkę z napisem „ŚMIECH”, „OKLASKI”, „OWACJE NA STOJĄCO”, „SPAZMY ŚMIECHU Z KONWULSJAMI NA PODŁODZE” - i się to jakoś zmontuje.Z Wojewódzkim i Figurskim jest tak samo. Uważają, że satyryczny charakter ich występom nadaje same zapowiedzenie ich jako występów satyrycznych. W ich mniemaniu to zdejmuje z nich obowiązek przemyślenia, jak skonstruować żart o gwałcie czy o rasizmie.Kto tego broni, nie broni wolności słowa. Broni tandeciarstwa. I na zdrowie, ale proszę w to nie mieszać South Parku czy Małej Brytanii. To robią zawodowcy z ligi światowej, a nie chałturnicy z wojewódzkiej.﻿ 