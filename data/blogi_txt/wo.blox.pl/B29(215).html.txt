Ci stali blogowicze, którzy znają dziewiąty sezon „Z Archiwum X”, domyślą się bez trudu, dlaczego wpadła mi w ucho piosenka „Ca va, ca va”. Owszem, po blisko dwóch latach zaliczyłem wreszcie wszystkie odcinki, jeden po drugim i będzie to miało wpływ na październikowy ranking od czapy.Karl Zero to pseudonim francuskiej osobowości telewizyjnej, który jako piosenkarz wykazuje się bardzo mi bliskim poczuciem humoru, gdzieś między Louie Austenem a Senorem Coconutem. Wyraża to już tytuł jego płyty: „Songs for Cabriolets and Otros Tipos de Vehiculos”.Kabriolet, proszę państwa, to rzecz przereklamowana. Na opuszczenie dachu przeważnie albo jest za ciepło albo za zimno. Już nie mówiąc o tym, że jak się takim jedzie w słoneczny dzień w koszuli z krotkim rękawem, można sobie spalić ręce (czachę zakrywamy stosownym kapelutkiem, bacząc wszelako nad wybraniem takiego, żeby go nie zwiało na autostradzie).Podmiot liryczny tej piosenki autostradą raczej nie jedzie. Jak wynika z tekstu, zatrzymuje się na czerwonym świetle przed przejściem dla pieszych. Pisałem tu już parokrotnie, że po francusku wszystko mi się wydaje brzmieć zmysłowo i erotycznie i do dzisiaj nie wiem, czy to jakiś mój osobisty fetysz, czy cecha języka.Rozważmy ten przypadek. Proszę się wsłuchać w słowa „feruż - żerespektlepasażpietą” („czerwone światło, przepuszczam pieszych”), w podlinkowanym klipie padające w pięćdziesiątej sekundzie. Czy nie brzmią one tak, jakby bohater deklarował jakieś niezwykle namiętne doznania zmysłowe?Bezdyskusyjnie namiętnie podmiot liryczny relacjonuje swoje doznania wynikające z bawienia się klimą, ogrzewaniem, klaksonem i radiem w swoim samochodzie. Co prawda radiem bawi się jakby krótko - włącza je i co w nim słyszy? „Un debat!”, czyli zapewne jakiś odpowiednik naszych audycji typu „zapasy publicystów w kisielu”.„Oh lala”... mruczy skonfudowany podmiot liryczny i szybko zmienia temat. I już choćby za to go lubię. 