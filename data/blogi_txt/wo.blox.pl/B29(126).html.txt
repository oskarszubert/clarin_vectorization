Główny bohater powieści „Merde! Rok w Paryżu!” sarka na młodych paryżan za to, że traktują muzykę punk jako jeszcze jeden rodzaj muzyki tanecznej - do taktu The Clash czy Sex Pistols tańczą po prostu „le rock” zamiast tak jak główny bohater z powagą uprawiać pogo myśląc o Anarchii, Rewolucji i Nołfjuczerze.Poczułem się od tego bardzo parysko, bo od dłuższego czasu fascynują mnie paralele między disco i punkiem. Uwielbiam współczesnych wykonawców grających tanecznego punk rocka, jak na przykład Electric Six, lubię też jednak jako didżej amator puszczać punkową klasykę znajomym na dancefloorze.W Polsce starszym panom takim jak ja punk kojarzy się z nastoletnimi wyskokami do Jarocina czy do klubu „Riviera- Remont”, młodzieży zaś z koncertami robionymi przez Owsiaka. Zawsze musi tu więc chodzić o Walkę z Systemem i Naprawianie Świata, w najlepszym wypadku Zbiórkę Na Inkubator. Jeśli potraktować autora wspomnianej powieści Stephena Clarke’a jako przypadek reprezentatywny, podobnie musi być na Wyspach Brytyjskich.No ale nie w każdym kraju tak było. Moim ulubionym kontrprzykładem jest amerykańska grupa Blondie, której przebój „Heart Of Glass” musi się znaleźć na każdej porządnej składance disco lat 70., ale z kolei pochodzące z tej samej płyty „One Way Or Another” to jeden z punk rockowych klasyków.Jeśli te dwa gatunki ma dzielić przepaść, to jak to się stało, że klasyczne dla nich utwory znalazły się na jednej płycie tego samego zespołu - „Paralell Lines” z roku 1978? Odpowiedź jest prosta - w Nowym Jorku tej przepaści nie było. Ci sami ludzie chodzili do dyskotekowego Club 51 i do punkowego CBGB - jak choćby sama wokalistka Blondie Debbie Harry i reszta otoczenia krewnych-i-znajomych Andy Warhola.Zacząłem już układać plejlistę na sylwestra i wiem jedno - one way or another, znajdzie się na niej ta piosenka! 