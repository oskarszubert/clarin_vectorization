Kwietniowy ranking od czapy poświęcę czemuś, co podnieca mnie zdecydowanie bardziej od polityki - czyli intrygującym kobietom w intrygujących samochodach. Zrobiłem sobie szybką łże- psychoanalizę zastanawiając się, co mnie właściwie podnieca w takim widoku, ale nie doszedłem do żadnych konkluzji.Chodzi chyba po prostu o niebanalność. Mężczyzna w ciekawej bryce zawsze prowokuje komentarz, że po prostu sobie przedłuża. Tymczasem kobieta, która wybrała coś wychodzącego poza pragmatyczne „bo ja tym tylko jeżdżę od punktu A do punktu B” sugeruje, że jest w niej coś specjalnego, jak w Scarlett Johansson w „Match Point”.Numerem jeden rankingu jest dla mnie Helen Mirren jako Elżbieta II w „Królowej” Frearsa - oczywiście, za kierownicą Land Rovera Defendera. Mirren jako królowa to w ogóle najbardziej intrygująca rola kobieca roku 2006. Land Rover 110, samochód ekstremalnie spartański - którego sam bym sobie w życiu nie kupił, bo najwyraźniej jestem bardziej przywiązany do komfortu od Her Rojal Hajnes - doskonale koresponduje z charakterystyką tej postaci.A jeszcze na dodatek w filmie królowa używa tego samochodu bardzo po męsku i zgodnie z przeznaczeniem: w chwili wielkiego stresu dla uspokojenia wyjeżdża w trasę zbyt ekstremalną nawet dla Defendera, po czym go rozwala, wysiada pośrodku rzeki i wzywa pomoc przez komórkę. Czym oczywiście od razu mnie nawróciła na monarchizm.Kontynuując wątek motoryzacyjnego sadomaso, nie mogę pominąć Xeni Onatopp (Famke Janssen), ścigającej się z Bondem po serpentynach nad Monte Carlo. Xenia jedzie Ferrari, Bond swoim oldskulowym Aston Martinem. Z formalnego porównania osiągów wynika, że Bond nie ma szans, ale oczywiście podejmuje samobójcze wyzwanie, bo na serpentynach liczy się nie tyle rozmiar co umiejętności.Na koniec Jackie Brown (Pam Grier), odjeżdżająca w finale filmu mercedesem swego pracodawcy i prześladowcy, Ordella (Samuel Jackson). Kocham Tarantino za różne rzeczy, ale najbardziej za wciąż powracający u niego wątek smutnego zwycięzcy - kogoś, kto może i opanował cały półświatek Tokio jak O-Ren Ishii, ale nie może to ukoić jego wewnętrznej melancholii.Czy Samuela Jacksona zabijesz, czy księgę mądrą napiszesz, będziesz zawsze miał w głowie tę samą pustkę i ciszę, rzekłby jakiś rodzimy kaszaniarz. Jackie Brown ma za dobry gust na takie sziteksy i odjeżdża nucąc „Across 110th Street” Womacka.Jackie Brown, dodam tu jeszcze tytułem dygresji, to film, który zbawił duszę wybitnego krytyka Tadeusza Sobolewskiego - początkowo nastawionego bardzo wrogo wobec Quentina Tarantino (pamiętacie jego tyrady przeciwko Złotej Palmie dla „Pulp Fiction”?). W sprawie geniuszu Tarantino długo wierciłem mu dziurę w brzuchu, najpierw jako Rozgniewany Czytelnik piszący polemiczne listy do redakcji, a potem jako upierdliwy kolega z pracy. Skapitulował właśnie przy „Jackie Brown” :-)I tradycyjne honorejbl menszynsy: oczywiście Franka Potente i jej Mini w „Tożsamości Bourne’a”. Z bondowskich pościgów po górskich serpentynach, fajny był pościg z Tilly Masterson i jej Fordem Mustangiem w „Goldfingerze”. W „Ringu 2” występuje zaś optymalny pojazd dla osób regularnie ściganych przez demony - ładnie się nim ucieka demonom po gładkiej autostradzie, ale w razie czego można też nim zjechać z asfaltu i spierniczać przez pola.Kompletnie mnie natomiast nie rusza „Thelma   Louise”. Może odezwą się tu jacyś obrońcy tego filmu, ale ja w nim od początku wyczuwałem jakieś fałszywe tony i nie mogłem w sobie wskrzesić empatii. 