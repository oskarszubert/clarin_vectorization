Serial „Z Archiwum X”, wśród wielu innych zalet, miał szczęście do castingu. Kreacje stworzone tylko na jeden odcinek zapadały mocno w pamięć. Często dobra rola w „XF” była schodkiem w karierze aktora, który wybijał się od niej do pięknej kariery.Na samym początku serialu w epizodzie 1x1 „Deep Throat” pojawił się Seth Green - jako nastolatek, który widział coś, co Oni (znaczy się, My) chcą zatuszować. Takim sytuacjom poświęcę październikowy ranking od czapy.Bezdyskusyjnym liderem jest odcinek 3x03 „DPO”, którego początkową ideę scenarzyści streszczali jako „Beavis i Butt-head wobec zjawisk paranormalnych”. W rolach przygłupiastych nastolatków wystąpiło dwóch aktorów, których kariery za parę lat poszybują ku gwiazdom: Giovanni Ribisi i Jack Black.Zaczynając ranking w ten sposób, oddam symboliczny hołd Nieznanemu Potworowi Tygodnia - „Z Archiwum X” słynie z głównego nurtu spiskowo-lustracyjnego, ale gdy spytać prawdziwych wielbicieli o ulubione odcinki, przeważnie wymieniają odcinki typu MOTW lub parodystyczne (dla mnie najlepszym ever jest 3x20 „Jose Chung’s ‘From Outer Space’”).Ostatnim Potworem Tygodnia był osobnik tak bardzo rozmiłowany w serialu „Brady Bunch”, że aż wywołującym zjawiska paranormalne dość wyraziste, by agenci wreszcie zdobyli namacalne, niezbite dowody. „To by znaczyło, że nigdy nas nie skasują, Z Archiwum X będzie trwać wiecznie” - cieszy się Skinner w metanarracyjnym żarcie.I w pewnym sensie miał rację, bo ostatniego MOTWa w 9ABX18 „Sunshine Days” grał Michael Emerson - aktor wtedy jeszcze mało znany, dziś gwiazda „Lost”. A ja osobiście ten serial traktuję trochę jako formę życia pozagrobowego „Z Archiwum X”.Trzecie miejsce w rankingu przyznaję epizodowi 3x19 „Hell Money” - głównie dlatego, że nie byłbym sobą pomijając Lucy Liu w rankingu na w zasadzie cokolwiek. Znów: było to na tyle przed „Aniołkami Charliego”, że nie miała jeszcze utrwalonego emploi kopiącej tyłki wojowniczki, w „Z Archiwum X” zagrała więc kruche dziewczątko.Dziewczątko umiera czekając na przeszczep, więc zrozpaczony ojciec bierze udział w makabrycznym pomyśle scenarzystów: „piramida finansowa, ale z organami do przeszczepu”. Potwora Tygodnia tym razem gra James Hong, etatowy Starszy Chińczyk amerykańskiego kina.W ramach honorejbl menszyns: inni aktorzy u progu kariery. Tony Shalhoub w 2x23 „Soft Light”, jako naukowiec, który padł ofiarą eksperymentu i teraz zabija światłem. Brad Dourif w 1x12 „Beyond The Sea”, jako morderca czekający na egzekucję, dysponujący zarazem zagadkową wiedzą o ojcu agentki Scully (pierwsze odwrócenie ról: sceptyczny Mulder i zaniepokojona Scully). Shia LaBeouf chyba w swojej ostatniej dziecięcej roli, 7ABX06 „Goldberg Variation”.I wreszcie Fredric Lehne, którego twarz dzisiaj kojarzymy też głównie z „Lostem” (agent aresztujący Kate), ale który błysnął świetną kreacją agenta FBI, zakładającego Archiwum X w czasach maccartyzmu (5x15 „Travelers”). W cokolwiek parodystycznym 6ABX19 „The Unnatural” prowadził natomiast dochodzenie w sprawie podejrzanie dobrego sportowca z Roswell.I już poza rankingiem: aktorzy znani skądinąd. CCH Pounder, wszędzie grająca twardą policjantkę, wystąpiła w tej roli w mitologicznym 2x5 „Duane Barry”. Z tej samej serii w 8ABX3 „Redrum” pojawia się Danny Trejo.John Savage - Claude Hooper Bukowski z „Hair” - gra norweskiego marynarza w 2x19 „Dod Kalm”. R. Lee Ermey, sierżant z „Full Metal Jacket”, pojawia się jako duchowny w 3x11 „Revelations”.Gdybym tutaj miał układać jakiś ranking, to na pewno wyróżniłbym Bruce’a Campbella - gwiazdę „Evil Dead”, tutaj jako demoniczny małżonek w 6ABX7 „Terms of Endearment”, a pierwsze miejsce zająłby Michael McKean - lider filmowej grupy Spinal Tap - za rolę sfrustrowanego Faceta W Czerni w parodystycznym 6ABX4 „Dreamland” oraz w 9X15 „Jump the Shark”, który zaczyna się jak farsa a kończy jak tragedia. 