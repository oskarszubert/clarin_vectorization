Wyrok na założycieli The Pirate Bay tworzy nowy kontekst dla debaty o tym, kto wygra w sporze między zwolennikami zaostrzenia kontroli praw autorskich a zwolennikami ich rozluźnienia lub likwidacji. Roczek w pierdelku plus megabaksior na łebka, to jednak dość mocne argumenty.Serwis The Pirate Bay zawsze był kochany przez freetardów za stronę „Legal threats”, na której umieszczali oni soczyste odpowiedzi na listy od posiadaczy praw autorskich. Kto ich nie zna, niech je szybko przeczyta, bo nie jestem pewien, czy ta strona się długo utrzyma.W odpowiedzi na pogróżki typu „rezerwujemy sobie prawo do dalszych kroków prawnych”, student prawa Mikael Viborg odpisywał w imieniu serwisu coś w stylu „Instead of simply recommending that you sodomize yourself with a retractable baton, let me recommend a specific model - the ASP 21". The previous lawyers tried to use a cheaper brand, but it broke during the action”.Odpisywanie w ten deseń jest o tyle niemądre, że w wielu procesach karnych i cywilnych zadaniem sądu jest rozstrzygnięcie intencji oskarżonego/pozwanego. Stworzenie pisemnego dowodu złej woli - a w oczach sądu są tak wyglądają listy takie jak powyższy - to po prostu zrobienie prezentu stronie przeciwnej lub prokuraturze.Założyciele The Pirate Bay próbowali się bronić argumentem, który już zyskał ksywkę „The King Kong defense”, sprowadzającym się do „nie mamy wpływu na to, jak z naszego serwisu korzysta użytkownik o pseudonimie King Kong, który równie dobrze może być gdzieś w Kambodży”. Jednak epistolografia Mikaela Viborga dała oskarżeniu potężny materiał dowodowy pokazujący, że twórcy The Pirate Bay kwestię naruszenia copyrightu po prostu mają gdzieś (z wyraźną sugestią, gdzie).Wyrok nie jest jeszcze prawomocny, szwedzcy piraci będą apelować - ale znacząco inny wyrok w drugiej instancji bardzo by mnie zaskoczył. Wykazanie tego, że oskarżeni świadomie pomagali w naruszaniu praw autorskich jest trywialne, a wysuwany przez freetardów argument „na tej samej zasadzie w naruszaniu pomaga Google” jest o tyle fałszywy, że Google nie miało swojego Mikaela Viborga.Prywatnie najbardziej cieszy mnie to, że sąd za jednakowo winnego uznał sponsora serwisu Carla Lundstroma, skrajnie prawicowego szwedzkiego polityka i biznesmena, coś na zasadzie „Palikot meets Farfał”. The Register dał mu trafną ksywkę „Neo Nazi Sugar Daddy”.Cieszy mnie to po pierwsze dlatego, że każdy polityk tego typu za kratkami to dla mnie dobra wiadomość. A po drugie dlatego, że dla biznesmenów chcących zarabiać na piractwie to jest sygnał ostrzegawczy. W rezultacie piraci będą mieć narastające kłopoty z szukaniem kolejnych kandydatów na „sugar daddy”.Efektem oczywiście nie będzie całkowite wyeliminowanie piractwa z sieci, ale koncernom medialnym wystarczy zepchnięcie tego zjawiska w egzotyczny margines zaawansowanego haksorstwa. Moim redakcyjnym kolegom przekonanym, że nie da się zawrócić sieci kijem odpowiem słowami konstruktora Trurla - „Jeszcze nie słyszałem, żeby ‘uiszczone ryczałtem’ nie pomogło”. 