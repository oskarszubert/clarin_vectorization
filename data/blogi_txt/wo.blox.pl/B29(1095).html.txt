Idea święta 4 czerwca jako rocznicy przełomowego wydarzenia w dziejach narodu, które dla odmiany nie polegało na puszczeniu z dymem stolicy - podoba mi się bardzo. Rocznicowo odniosę się więc do klasycznego plakatu z Garym Cooperem.„W samo południe” to tyleż western co antywestern. Nie ma pościgów, strzelanin, przepięknych pejzaży. Jest klaustrofobiczna atmosfera politycznego dreszczowca, którym ten film jest w istocie.Jego scenarzysta Carl Foreman jak wielu młodych idealistów swojego pokolenia, uwierzył w komunizm. I stracił tę wiarę po procesach moskiewskich i pakcie Ribbentrop-Mołotow.Jeszcze na studiach odkrył swój talent literacki i dramaturgiczny i od 1941 roku zaczął współpracować z Hollywood. Nie mógł przewidzieć tego, że w 1947 roku kongresowa komisja ds działalności antyamerykańskiej (HUAC) rozpocznie dochodzenie w sprawie komunistycznych powiązań filmowców.Jak wiemy z dzisiejszej perspektywy, dochodzenie nie miało sensu. Nie istniał Układ przemycający komunistyczną propagandę w filmach.W latach 1943-1944 nakręcono, owszem, kilka proradzieckich filmów jak „Mission to Moscow”, ale wszystkie na zamówienie amerykańskiego rządu - miały propagandowo usprawiedliwiać militarny sojusz ze Stalinem.Jak to zwykle bywa, kiedy parlamentarna komisja udaje, że czegoś szuka - tak naprawdę kilku łajdaków chciało się wypromować na gnojeniu znanych ludzi. Przesłuchania z udziałem celebrytów same z siebie przecież gwarantują pierwsze strony tabloidów.Z wielkim zainteresowaniem mediów wezwano 10 świadków i zadano im pytanie o to, czy kiedykolwiek byli w partii komunistycznej. Świadkowie odmówili odpowiedzi powołując się na to, że pierwsza poprawka gwarantuje im prawo do wyznawania dowolnych poglądów.Prawnicy komisji mieli na to przygotowaną ripostę: odmowę zeznań uznali za obrazę Kongresu. Świadków skazano na rok więzienia.Ironia sprawiła, że wkrótce mogli się za kratkami spotkać z samym przewodniczącym HUAC. J. Parnell Thomas był jednym z pierwszych polityków, którzy wpadli na ten pomysł, że jak się będzie dostatecznie głośno krzyczało „precz sko munom, precz sko munom”, to uda się bezkarnie okradać podatników.Jemu się akurat nie udało i w 1948 skazano go za nadużycia. Ponoć w więzieniu spotkał Ringa Lardnera, późniejszego scenarzystę „MASH”, wykonując pracę przymusową (czyszczenie kurnika). „Nadal pan wyznaje te radykalne bzdury?” - spytał były poseł. „A pan nadal grzebie w gównie?” - odpalił scenarzysta.Członkami HUAC byli ludzie dokładnie na takim poziomie, jakiego można się spodziewać po żarliwych antykomunistach. Kongresmen Joe Starnes z Alabamy pytał, czy komunistycznych powiązań nie mieli dwaj autorzy współpracujący z Hollywood: Christopher Marlowe i „Mister Euripides”. W latach 90. odkryto zaś, że pierwszy przewodniczący komisji, Samuel Dickstein, był w ogóle na liście płac radzieckiego wywiadu.To nawet logiczne. Kto będzie najgłośniej krzyczeć „precz sko munom”? Złodziej, głupek i sowiecki szpieg.Następni świadkowie przez HUAC powoływali się na piątą poprawkę, gwarantującą ochronę przed samooskarżeniem. Interpretowano to jako przyznanie się do winy i taką osobę wciągano na „czarną listę” ludzi, którym nie wolno pracować w przemyśle filmowym.Represjom nie byli poddawani tylko świadkowie współpracujący z HUAC, czyli - podający nazwiska innych „komunistów”. Wyciągnięte choćby z kapelusza, to już ich zmartwienie, niech dowodzą swojej niewinności.Pisząc scenariusz „W samo południe” Carl Foreman wiedział, że prędzej czy później będzie wezwany przez HUAC. Przelał nastroje panujące w ówczesnym Hollywood na opowieść o miasteczku, w którym nikt się nie odważa stawić czoła niewielkiej, ale dobrze zorganizowanej bandzie.Stanął przed komisją, gdy film był w trakcie realizacji. Odmówił zeznań i wiedząc, co to oznacza, opuścił USA póki jeszcze mu nie zabrali paszportu. Na emigracji pisał scenariusze pod pseudonimem - dopiero pośmiertnie przyznano mu Oscara, którego de facto wygrał (ale nie mógł odebrać) za „Most na rzece Kwai”.Wychodzi na to, że to my - kapepowska michnikowszczyzna - stoimy tam, gdzie wtedy stał Gary Cooper. A PiS stoi tam, gdzie wtedy stali ludzie gnojący jego przyjaciół. 