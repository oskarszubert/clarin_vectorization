Dla ludzi z mojego pokolenia, marka wytwórni „4AD” zawsze będzie budziła żywe skojarzenia. Wiele zespołów nagrywających dla Ivo Wattsa-Russella błyskało i znikało. Wyznaczali trendy, robili zamieszanie na listach przebojów, do dzisiaj inni nawiązują do ich muzycznych wynalazków, a jednak mało kto dotrwał do dzisiejszych czasów.Najbardziej mi szkoda Colourbox. Nagrali tylko jedną porządną płytę, na której co piosenka, to rewelacja. Popowy przebojas „The Moon Is Blue” leciał w pewnym momencie z każdego radia nawet w szarej komunistycznej Polsce. Doskonale znosi próbę czasu.Dla mnie największym odkryciem z tej płyty, do którego wracam najczęściej, było „Just Give’em Whiskey”. Struktura utworu jest bardzo prosta - do dość ostrego podkładu rytmicznego lecą wsamplowane cytaty z filmów i seriali, głownie science-fiction: „Prisoner”, „Westworld”, „Odyseja kosmiczna”, „Andromeda znaczy śmierć”.Sam ten zestaw tytułów najlepiej wyjaśnia, dlaczego tak bardzo lubię tę piosenkę i z całej płyty, najczęściej wracam właśnie do niej. Gdyby ktoś mi scharakteryzował jakiś film albo serial jako połączenie „Westworld” z „Andromeda znaczy śmierć”, też bym pewnie z zaciekawieniem zastrzygł uszami.Kiedy słuchałem tej piosenki jako młody człowiek, science-fiction traktowałem jako bardzo poważną sprawę. Najdrobniejsza naukowa nieścisłość budziła mój natychmiastowy sprzeciw. Lem wysoko stawiał poprzeczkę.Jako-tako przeskakiwały ją crichtonowskie „Westworld” i „Andromeda”, ale już „Odyseja” zawsze mnie wkurzała mistycznym zakończeniem. Jak ktoś nie ma pomysłu na fabułę, to odlatuje w ommm ommm hare hare.Na starość zrobiłem się bardziej tolerancyjny na camp i pulp sci fi, więc dopiero teraz pewnie mógłbym z przyjemnością obejrzeć film „Queen of Space”, prawdopodobnie ultradebilny ale jednocześnie nasycony innuendo, z którego w tym utworze zaczerpnięto kwestię „Satellite space stations in operation for landing and refueling”.Ale nie będę ryzykował zepsucia dobrego wyobrażenia. Pewne sample powinny zostać samplami. 