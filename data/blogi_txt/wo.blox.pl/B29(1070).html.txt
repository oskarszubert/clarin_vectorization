Święta skłaniają do myślenia o sprawach najważniejszych. Kwietniowy ranking od czapy poświęcam więc filmom, które w tytule mają pieniądze.   Ach, „Za garść dolarów”! Genialność trylogii Sergio Leone to temat wykraczający poza lakoniczną formułę rankingu od czapy. Za każdym razem, gdy ktoś mówi o „westernowym uproszczeniu dobra i zła” wyobrażam sobie, że odziany w poncho Clint Eastwood wyłania się znikąd, daje w ryja i odjeżdża ku zachodzącemu słońcu, pogwizdując.Pogwizdując! Z braku miejsca na porządną analizę geniuszu tych filmów, nieporządnie przyjrzyjmy się jednemu z ważnych aspektów: mistrz gwizdania, Alessandro Alessandroni. No dobrze, wszyscy kochamy Henia, ale bez Alessandroniego mógłby sobie najwyżej pomachać batutą do orkiestry.Gdy myślimy o muzyce z trylogii Leone, słyszymy gwizdanie. Gwizdanie genialne. Gwizdanie ewokujące samotność jeźdźca przemierzającego prerie, mesy i kaniony.Jeźdźca oddalonego od cywilizacji, ale na tyle cywilizowanego, że pragnie choć najprostszej formy kultury. Gwizdana melodyjka jest być może ostatną cienką słomką, która oddziela go od szaleństwa.Reszta świata już się w nim pogrążyła. Może gdyby mieszkańcy granicznego miasteczka San Miguel więcej gwizdali, nim do miasteczka zawitał Bezimienny - udałoby się uniknąć jatki?Francuską komedię „Cudowny zapach forsy” oglądałem dziecięciem będąc, być może błędnie więc ją wspominam jako świetny film. The golden age of movies is eleven.Fabułę zapamiętałem tak: młody człowiek pracujący w jakimś biurze dostaje depeszę, że zmarł jego strasznie bogaty krewny. Ma się stawić w rodowym zamczysku na odczytaniu testamentu.Chłopak niewiele myśląc wchodzi do gabinetu, w którym jego le patron je swój wystawny, prezesowski le dejeuner. Bierze solniczkę i pieprzniczkę i wysypuje prezesowi na talerz całą ich zawartość. Wychodzi trzaskając drzwiami.Na zamczysku okazuje się, że testator chcąc uchronić majątek przed rozproszeniem, zapisał całość najstarszej osobie z rodu. Okazuje się nim być apodyktyczna starsza pani, jeżdżąca na wózku inwalidzkim, która oznajmia pozostałym spadkobiercom, że z zamku ich wprawdzie nie wyrzuci (bo nie może), ale nie da im ani grosza.Wkrótce wózek ma dziwną awarię - nagle zaczyna pędzić jak oszalały. Starsza pani tonie w zamkowym stawie. Fortuna przechodzi na kolejnego seniora rodu, ten jednak też wkrótce ginie w wypadku na polowaniu. Jego następca nie cieszy się majątkiem długo, i tak dalej.Tej rzezi chciwych starców z odrazą przyglądają się główny bohater i sympatyczne młode dziewczę. Oni są inni, oni są młodzi, oni gardzą chciwością, materializmem i konsumpcyjnym stylem życia.W końcu zostają tylko chłopak i dziewczyna. Umawiają się na romantyczną kolację przy świecach. Dziewczyna zrobiła potrawkę z grzybów, chłopak wyszukał w piwnicy najlepszą butelkę wina. Ona mu dokłada, on jej dolewa...Na koniec okazuje się, że w testamencie była furtka, zgodnie z którą gdyby zabrakło żywych potomków - całość dziedziczy zamkowa służba. Może to ona stała za tymi wypadkami? W filmie nigdy nie widzieliśmy, kto psuje wózek, kto smaży muchomory i kto zatruwa wino...W każdym razie, obejrzany w dzieciństwie film znacząco wpłynął na moje postrzeganie kapitalizmu. Ostatni film w rankingu jest otwarcie niedobry, ale mam nieuleczalny sentyment do kiepskich polskich filmów z lat osiemdziesiątych. I osobny sentyment do Tomasza Lengrena, zapewne za fajną postać drugoplanową za „Trzeba zabić tę miłość”.„Tanie pieniądze” to kolejna porażka w kwestii prób zrobienia w Polsce kina gatunkowego. No nie ma siły, gangster w FSO 1500 wygląda komicznie nawet gdy gra go Bogusław Linda (i wyglądał komicznie już w 1985 - socjalistyczne namiastki motoryzacji po prostu wszystkie wtedy były w oczach docelowej widowni jednym wielkim obciachem).Dziś peerelowskie złomy znowu stają się hipst. Nostalgię też budzi plac budowy autostrady Chrzanów - Balice (budowa ciągnęła się całe lata 80., więc występuje też w innych filmach dekady). Ogólnie polecam więc jako pozycję na kolejny przegląd złych polskich filmów, bo nie jednym Piestrakiem nasza kinematografia stoi. Czy też leży (bo artyście się należy). 