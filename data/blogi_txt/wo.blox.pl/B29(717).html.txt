Codziennie w dziesiątkach redakcji w całej Polsce powtarza się ten sam schemat: ktoś obgryza nerwowo ołówek, próbując wymyślić tytuł dla swojego rewelacyjnego niusa. „Bingo!” - wykrzykuje i wklepuje jedno z trzech poniższych, w głębokim przekonaniu że wymyślił właśnie coś głęboko oryginalnego, odkrywczego i dowcipnego. Owa żelazna trójca sztampy tytułologicznej to:„X pod ostrzałem”„X niezgody”„X pod specjalnym nadzorem” Do napisania tej notki zainspirował mnie odsyłacz na portalu do tekstu z Internet Standard - „YouTube pod ostrzałem”. Mógłbym się oczywiście wykręcać, że to w ogóle nie jest materiał z „Gazety” ani nawet z żadnego pisma wydawanego przez Agorę (skądinąd zawsze lubiłem portalowych oszołomów wyskakujących z tekstami typu „To już Wybiórcza nie ma o czym pisać?” pod artykułami np. z „Czterech kątów”), ale wpisałem do portalowej wyszukiwarki „pod specjalnym nadzorem” i przyznam, że przeżyłem lekką załamkę. I naprawdę żadną pociechą nie jest to, że inni jeszcze bardziej. Szanowni redaktorzy, drogie redaktorki - tytułologiczną sztampę umieśćmy pod ostrzałem (przedtem odbywając rutynową w takich przypadkach dysputę z korektą czy pisze się „ostrzał” czy „obstrzał”), niech się znajdzie pod specjalnym nadzorem, zanim stanie się sztampą niezgody. I - na $DEITY - zróbmy to, zanim nadejdzie zima i się zacznie „białe szaleństwo”! 