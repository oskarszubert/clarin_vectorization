Na wrocławskim biennale załapałem się na pokaz wizualizacji do „Astronomy Domine” Pink Floyd, wykonanej przez działającą do dziś grupę Single Wing Turquoise Bird. Coś niesamowitego.W rezultacie odświeżyłem swoje młodzieńcze fascynacje wczesnym Pink Floyd, z czasów Syda Barretta. Są ludzie, którzy uważają pierwszą (i jedyną w pełni barrettowską) płytę Pink Floyd za najlepszą w ich dorobku. Dla mnie to takie muzyczne hipsterstwo - te utwory były oczywiście ciekawe, ale szczyt formy zespołu wypada pomiędzy „Atom Heart Mother” a „The Wall”. Kropka. Szczyt formy Barrett osiągnął zresztą już po rozstaniu z zespołem - na solowej płycie „Madcap Laughs”. I przy całym szacunku dla jego talentu, był zwyczajnie stuknięty, a dragi zabiły w nim resztki zdrowego rozsądku. „Astronomy Domine” jest więc zabawne w swojej anarchicznej strukturze, w której linie melodyczne się pojawiają i znikają, a absurdalny tekst ewokuje wizje ciał niebieskich. Nie słuchałem tego od lat, ale i tak pamiętam każdy dźwięk. W jutubie znalazłem za to wspaniały zapis pierwszego telewizyjnego wywiadu z Pink Floyd, towarzyszący z kolei rejestracji ich wykonania „Astronomy Domine” podczas przełomowego koncertu w Queen Elizabeth Hall z 12 maja 1967. Wywiad przeprowadził wybitny krytyk i muzykolog Hans Keller, który zrobił z siebie straszliwego kretyna. Władczo wymachując przed kamerą papierosem, Keller poskarżył się, że muzyka Pink Floyd jest zbyt głośna, a do tego polega na „continuous repetition”. To zarzut, na który z pewnością zasługuje znaczna część muzyki rockowej, ale przecież nie wcześni Floydzi, na litość boską. W wywiadzie Keller cały czas demonstruje swoją wyższość („I happened to have grown up with the string quartet”) i próbuje przedstawić Watersa i Barretta jak idiotów. Ci jednak spokojnie odbijają piłeczkę („And uh, we didn't grow up in the string quartet...”) i ogląda się to wspaniale. Keller nie był chyba głupcem. Zgubiła go arogancja i zamknięcie na nowe doznania. Fascynująca przestroga dla wszystkich krytyków. 