Pierwszy ranking od czapy na swym blogu poświęciłem filmom z Bondem. Przez następne pięć lat wielu rzeczy było tutaj aż za wiele, ale z pewnością nie Bonda. Tegomiesięczny ranking poświęcę więc tematyce banalnej, ale zawsze na czasie, czyli - bondowskim piosenkom!  Mówią, że „the golden age of science fiction is twelve”. W takim razie „the golden age of James Bond movies is sixteen”. Mam szczególny sentyment do „View To A Kill”, pewnie dlatego, że był to pierwszy Bond obejrzany przeze mnie w kinie, gdy byłem w dodatku w odpowiednim targecie wiekowym.Sentyment mam zwłaszcza do tytyłowej piosenki. To był pierwszy i przedostatni bondowski temat utrzymany w stylu synthpopu lat osiemdziesiątych (druga i ostatnia to „Living Daylights”). Tylko w tej jednak wykorzystano syntezatorową zabawę w imitowanie wystrzału z pistoletu, a Bond bez klamki jest jak Bourne bez amnezji.Tekst zaś jest wspaniałą mieszaniną absolutnej szmiry z kunsztem, który tej szmirze nadaje pozór artyzmu. Dokładnie tak samo, jak w filmach o 007 całkowicie idiotyczna fabuła wydaje się strawna tylko dzięki bardzo starannej realizacji.„Szansa na odnalezienie feniksa do płomienia” - to nawet całkiem ładna metafora. Najładniejsza z całego tekstu zresztą, ale jakoś się to wszystko układa w opowieść o zabójczej miłości i tańcu wśród ognia. Przy akompaniamencie huku upadających marzeń...  Ponadczasowym klasykiem jest pieśń o tym, że diamenty - w odrożnieniu od niestałych mężczyzn i ich bezwartościowej „miłości” - są wieczne. Już się tu kiedyś zachwycałem głosem Shirley Bassey.Jest tak potężny, że gdy śpiewa „loooove”, pękać mogą kryształy, niczym w komiksach o Tintinie, gdy śpiewa Bianca Castafiore. Producenci Bondów wrócili do niej (jak dotąd nie spotkało to żadnego innego wykonawcy), bo już wiedzieli, że to ideał, a bardzo im zależało na sukcesie „Diamonds are Forever”, bo seria była wtedy w pierwszym poważnym kryzysie.Jestem głęboko przekonany, że żeby być wybitnym artystą, trzeba w życiu coś przeżyć. Cierpienia księżniczki z krakowskiej dynastii artystów, która leży na hamaku w Tajlandii i ubolewa nad ciężarem egzystencji, po prostu nie wystarczą.Shirley Bassey przyszła na świat w „pokoju nad burdelem” w dzielnicy portowej w Walii, jako szóste dziecko w patologicznej rodzinie. Jej ojciec był marynarzem, który pochodził z nigeryjskiego klanu Bassey. Nie zdążyła go poznać - mister Bassey ruszył w świat, gdy Shirley miała dwa lata. To dopiero nadaje kontekst pieśni o męskiej niestałości...  Bondy zawsze balansują na krawędzi campu i autoparodii. Przecież wystarczy, że dokładnie te same miny i ruchy będzie wykonywać Leslie Nielsen czy Rowan Atkinson, zaczniemy rżeć ze śmiechu jeszcze zanim pojawi się prawdziwy dowcip.Z bondowskiej klasyki najdalej tę granicę spenetrował „The Man With The Golden Gun”. Za to go sobie prywatnie cenię - a także jego piosenkę, wykonywaną przez Lulu (zawsze większy szacun ma u mnie ktoś, kto takim pseudonimem zastępuje prawdziwe nazwisko Marie McDonald McLaughlin Lawrie - niż ktoś, kto robi odwrotnie).„The Man With The Golden Gun” to antypody „Diamentów”. Częstochowskie rymy pokazują, że nikt tej opowieści nie traktuje serio.Moja ulubiona zwrotka to: „Love is required whenever he's hired / comes just before the kill / no-one can catch him, no hit man can match him / for his million dollar skill!”. Ale nie zapomnijmy o reprise, w której gdy już James konsumuje znajomość z panną Goodnight, rozlega się śpiew: „Goodnight, goodnight, sleep well my dear / No need to fear, James Bond is here”. Bardziej campowo mógłby to zaśpiewać już tylko Jerzy Połomski.Honorejbl menszynów będzie za dużo, żeby wymieniać, ogólnie tylko wyrażę aprobatę dla współczesnych piosenek z tej serii. I już się nie mogę doczekać, co z tym zrobi Adele. Może ktoś już to w ogóle słyszał i się podzieli wrażeniami?﻿ 