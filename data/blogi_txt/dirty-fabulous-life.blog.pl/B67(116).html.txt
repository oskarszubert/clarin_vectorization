Ostatnio rozmawiałam z koleżanką która w intensywności randkowania przebijała mnie pięciokrotnie, jak nie lepiej i doszłyśmy do wspólnego wniosku, że takie randkowanie to niezwykle ciężka praca. Ktoś powie, że to nie praca tylko inwestycja i oczywiście ja się z nim w stu procentach zgodzę, ale na boga niech mi ktoś powie że to jest czysta przyjemność. Przede wszystkim należy sobie odpowiedzieć na pytanie: po co chodzę na randki? Po pierwsze… Chyba najwięcej osób chodzi, ponieważ chce znaleźć swoją drugą połowę. Gros osób uważa (zupełnie nie wiem dlaczego) że lepiej być z kimkolwiek niż być samemu. Nigdy nie rozumiałam tego punktu widzenia, chyba tylko jednostki z niskim poczuciem własnej wartości mogą uważać, że ich status społeczny wzrośnie jeśli będą mogły przejść się za rękę po mieście ze swoim partnerem. Fajnie jest być z kimś, zwłaszcza z takim kimś kto kocha nas i kogo my kochamy. Jeśli ktoś mi powie że umawia się na randki żeby znaleźć miłość to będzie to dla mnie mocny argument. Ja w sumie też. Po drugie… Żeby zapomnieć o byłym, którego bardzo się cały czas kocha, no ale przecież trzeba żyć dalej. To w sumie też jest argument, też tak robiłam. ZAWSZE jednak uprzedzałam delikwenta, że nie szukam teraz drugiej połowy, ani zobowiązań tylko ciekawych znajomości. Wdawanie się w „związki” które nie mają przyszłości i wie się o tym od pierwszej minuty spotkania jest żałosne. Nie dosyć że samemu nie czuje się komfortowo (no bo przecież i tak eks był lepszy we WSZYSTKIM) to jeszcze wykorzystuje się emocjonalnie nieświadomą osobę, która przecież może się w nas zakochać i cierpieć przez nasz egoizm. Po trzecie… Żeby ciekawie spędzić czas. Stosuję. Uważam że facet znajdzie się sam, ale największa wartością są dla mnie inni ludzie i warto nawiązywać nowe znajomości, a jeśli przez przypadek znajdę w ten sposób tego jedynego to super. Jutro spotykam się z kimś kto jest dla mnie autorytetem w swojej branży. Jest alfą i omegą. Uwierzcie mi że nieźle musiałam się nagimnastykować, żeby on w pewnym momencie zaskoczył że jestem tak bardzo zajebista że należy zaprosić mnie na kolację. Jest wolny, jest przystojny, ma całkiem byłą żonę, ma dzieci z którymi ma świetny, zdrowy kontakt (o dziwo te mi chwilowo nie przeszkadzają, może z uwagi na zalety tego pana). Nie nastawiam się na nic jak tylko na to że to nie będzie zmarnowany czas, a znajomość może zaprocentować na innych polach. Po czwarte… Seks, seks, seks! Cóż tu tłumaczyć. Faceci zawsze chcą seksu i myślę że będą korzystali z każdej nadarzającej się okazji. Bo w sumie jak dziewczyna sama wchodzi mu do łóżka i do tego ma ładne cycki to dlaczego niby miałby zgrywać cnotkę niewydymkę?? Czy tam dżentelmena. Uważam, że nie ma w tym nic strasznego (zresztą moja perspektywa całkowicie się zmieniła po Warsaw Shore) o ile OBIE strony wiedzą że nie chodzi o nic więcej jak tylko pieprzną zabawę. Najbardziej mnie w kobietach wkurza jak myślą że jeśli po drugiej randce wylądują w pościeli z facetem, to on na trzeciej włoży im na palec pierścionek i przedstawi rodzicom. Potem jest płacz i lament ze on nie dzwoni, nie pisze, nie chce się spotkać. Mnie się można powiedzieć „poszczęściło” bo znajomość rozpoczęta od seksu do tej pory nie może się skończyć mimo ze w łóżku z Czasoumilaczem nie byłam od wielu miesięcy. No ale tu jest jakaś niezrozumiała chemia, która działa mimo odległości całych 9 km. A może czary? Albo mary… Po piąte… I tu możecie się śmiać, ale to najszczersza prawda, na randki można umawiać się z oszczędności. Moja koleżanka z liceum, jak już byłyśmy na studiach opowiadała, że jak nie załapała się na stypendium naukowe to zalogowała się na portalu randkowym i prawie codziennie umawiała z facetami (około 30, którzy już mieli pracę) na obiad, kolację czy kino. Bardzo rzadko spotykała się po kilka razy z tym samym facetem, żeby uniknąć sytuacji „bez wyjścia”, w końcu nie chciała mieć sponsora tylko nie chciała mieć anemii… Zawsze też powtarzała, że nigdy nie szaleje z menu i wybiera niezbyt drogie potrawy. Ale wróćmy do mojej tezy że randki są ciężką pracą. Nie wiem jak Wy, ale ja z szacunku do drugiej strony zawsze staram się ładnie wyglądać i się przygotować (oczywiście na wszelki wypadek muszę wyglądać zniewalająco jakbym jednak natknęła się na faceta mojego życia). Nie wyjdę z domu jeśli uważam że coś jest nie tak jak być powinno. Czyli ze dwie godziny wyjęte z życiorysu. Trzeba umyć włosy (zwłaszcza jak się ma takie jak moje ponad półmetrowe), wysuszyć, ułożyć. Zrobić delikatny makijaż, ładnie pomalować paznokcie, seksownie się ubrać. Czasami trzeba dojechać. Jak w Warszawie się „dojeżdża” każdy wie… – czasami nawet godzinę… I teraz są dwie opcje; albo człowiek jest interesujący i mimo że nic nie zaskoczyło to czas szybko płynie i jest sympatycznie i miło, albo człowiek marzy żeby włączył się alarm przeciwpożarowy i trzeba było uciekać. Moja średnia czasu „randki” to dwie godziny – zanim podadzą jedzenie, deser itp. to trochę czasu mija. Nie wypada zjeść i uciekać. Zatem czasami przeżywam katusze rozmawiając o czymś co mnie zupełnie nie interesuje, bo druga strona za Chiny Ludowe nie potrafi podłapać klimatu i łaskawie dopasowuję się do niej, żeby nie milczeć. Wiadomo że jak jest fajnie to człowiek orientuje się po czterech godzinach że czas kończyć, albo idzie na spacer i nie może się rozstać. To jest optymistyczny scenariusz. Potem trzeba wrócić, zmyć z siebie makijaż i odpocząć… Czasami jest to 6 godzin wyjęte z życiorysu, które w opinii jednych jest inwestycją w przyszłość, a dla drugich jest złem koniecznym. U mnie ochota na randkowanie przychodzi falowo, czasami mam niezwykle silna potrzebę wyjścia do ludzi, a czasami mam taki samcowstręt że na samą myśl o spotkaniu robi mi się słabo. W tym momencie mam ochotę na znalezienie drugiej połowy (żeby głupoty przestały mi chodzić po głowie z Czasoumilaczem), mam ochotę na ciekawe spędzenie czasu, a trochę mam ochotę na seks. W sumie mam wielką ochotę na seks, ale to nie z jutrzejszą randką bo on jest typem dżentelmena i musiałabym odtańczyć cały ten taniec godowy zanim on powiódłby mnie do sypialni. A pomyśleć, że droga do sypialni jest taka prosta i radosna z… Ach no tak, miałam przestać myśleć o głupotach… ———————————- dołącz do mnie na fb Instagram Powiązane notki: Kolejnej randki nie będzie! Samcowstręt – czyli mężczyznom mówimy NIE! Co za dużo, to nawet Furia nie ogarnie… Kawa czy seks? – oto jest pytanie Jak przetrwać randkę z Furią i nie zwariować? Ból istnienia – czyli dalej jestem uzależniona… 