Tak jak obiecałam, a ja zawsze dotrzymuję słowa dokończę opowieść o Królewnie i Rycerzu. Kto nie wie o co chodzi powinien zanim rozpocznie czytanie części trzeciej, zapoznać się z pierwszą i drugą. Bardzo, bardzo chciałabym móc na zakończenie napisać: a ja tam byłam, miód i wino piłam, zwłaszcza że za zasługi miał mi przypaść na wieczne użytkowanie pokój z kominkiem, ale niestety… Obawiam się że Królewna mogłaby mnie poszczuć swoim nadpobudliwym pieskiem, gdybym się o niego upomniała.   Trochę sobie żartuję, a trochę nie… Nie ukrywam że chciałam dobrze. Potrafię słuchać. Królewna marzyła o dzielnym (dzielny = słowo klucz) rycerzu, który będzie dla niej i dla małego Królewicza oparciem, ostoją, opoką i czym tam sobie jeszcze można wymyślić. Z kolei Rycerz snuł wizje małego domku z ogródkiem, kobietą i dziećmi, w otoczeniu zieleni. No i tak właśnie to sobie sprytnie wykombinowałam, że jak ich poznam to zrobię wszystkim dobrze. Wszystkim włączając w to mnie oczywiście. Wy nie wiecie, a ja wiem, że Dżery po kilku tygodniach znajomości spakował swój warszawski majdan, rzucił pracę i wyprowadził się do Królewny. Przyznam szczerze, że doznałam szoku. Wydawał mi się najbardziej racjonalną osobą jaką znam, a tu taki romantyzm. No dobrze, może miałam z niedowierzania oczy jak dwie piątki ale ucieszyłam się i trzymałam kciuki. Rycerski Dżery dokonał wszelkich możliwych usprawnień w swoim nowym zamku, oszalał na punkcie Małego Księcia, a para snuła plany powiększenia swojej rodziny, domu i z tego co pamiętam ślub miał być w maju (ale mogę się mylić). Jest trzeci czerwiec a ślubu jak nie było, tak nie ma i nie będzie. Od czasu kiedy zapoznałam Dżerego z Królewną nie widziałam ich osobiście, a o ile Królewna czasami dzwoniła to Dżery zniknął na amen z mojego życia. W sumie trochę mu się nie dziwię. Na pewnym etapie znajomości z Królewną mógł odnieść wrażenie jakby wydymało go stado napalonych barbarzyńców. Zapewne jesteście ciekawi dlaczego. Otóż, kto czytał część pierwszą ten wie, że plan zapoznania nie był taki oczywisty. Jak na plan Furii przystało był totalnie zagmatwany a intryga ciągnęła się jak gumka w majtkach. Zanim przystąpiłyśmy do realizacji planu to ustaliłyśmy najdrobniejsze szczegóły; od tego od jakiego czasu się znamy, gdzie się poznałyśmy, fakty o naszych rodzinach i znajomych itd. Itp. Generalnie majstersztyk, który w Rycerzu miał wzbudzić chęć niesienia pomocy i chęć wykazania się męstwem jakiego świat nie widział. Plan miał tylko jeden słaby punkt – Królewna się wysypała jak mąka z torebki podczas rozmowy telefonicznej z Dżerym, kiedy to on przecież nie mógł patrzeć jej w oczy i dedukować czy mówi prawdę czy nie, odgadując po kierunku w który uciekała wzrokiem. Powiem tak, mało rzeczy jest mnie w stanie zadziwić, ale jak Królewna przyznała mi się iż wyznała prawdę o tej intrydze miłosnej, to przysięgam, gdybym była trupem to przekręciłabym się w grobie. Byłam w takim szoku że odebrało mi mowę i przez jakieś dwa dni nie odbierałam telefonów od Królewny bo jedyne co byłabym w stanie wydukać to eeeee, lub ewentualnie yyyy. Jak już mowę odzyskałam to opierdoliłam Królewnę na czym świat stoi. Uważam, że pewnych tajemnic się nie zdradza po prostu, bo można stracić głowę – dosłownie. Podobno Dżery przyjął to spokojnie, ale ja uważam że został w tym momencie mentalnie wykastrowany, a jego rycerskość poszła się za przeproszeniem jebać. Myślę iż dotarło do niego, że to wszystko było ukartowane, a każdy jego rycerski ruch z góry przewidziany, oraz że zachował się dokładnie tak jak tego oczekiwałyśmy. Relacje z Królewną uległy pewnemu ochłodzeniu, ale mnie szybko przeszło, ponieważ wyszłam z założenie że najważniejsze jest to co ich łączy i oby trwało to jak najdłużej. Niestety życie to nie bajka. Nie mam pojęcia o co dokładnie poszło i nie chcę się nawet domyślać, ale pewnego pięknego dnia okazało się że to Królewna ma jaja i nosi spodnie, a nie Dżery. I to Królewna podjęła decyzję że nic nie będzie z tych wizji o ślubnym kobiercu, a sprowadziwszy Rycerza na ziemię poleciła mu spakować manatki i wracać na stare śmieci. I tak właśnie… Z jednej strony mogłoby się wydawać że skoro romans nie zakończył się happy endem to cała ta historia nie ma sensu. Z drugiej strony nic nie dzieje się przypadkiem. Gdybym po poznaniu Dżerego i stwierdzeniu że do siebie nie pasujemy zakończyła znajomość, to Królewna nie miałaby porąbanego drewna, ocieplonego domu, zagrzanego miejsca w łóżku (a zima była długa i sroga). Dżery dalej żyłby w przeświadczeniu że woli życie na wsi zamiast gwaru Warszawy i pracy w korporacji, a ja… dalej myślałabym że moje pomysły zawsze są genialne i wszystko powinno toczyć się po mojej myśli zwłaszcza jak chcę DOBRZE…  Powiązane notki: Jak FURIA bawiła się w swatkę… Jak FURIA bawiła się w swatkę cz.II 