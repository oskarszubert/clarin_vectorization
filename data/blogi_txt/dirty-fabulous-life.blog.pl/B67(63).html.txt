Ktoś kiedyś powiedział że przysłowia są mądrością narodów. Nie będę się kłócić, coś w tym jest. Dzisiaj w ósmym dniu mojego remontu, cały czas tłukły mi się po głowie. Różne, różniste. Zapewne jest to efekt totalnego przeciążenia organizmu, Ale jednak przysłowia, powiedzenia mają sens. Zacznijmy od tego że chcąc zrobić generalny remont i konserwację budynku naprawdę nie można oszczędzać na materiałach. Jeśli już wydajesz kilkanaście tysięcy to nie po to żeby za rok trzeba było poprawiać, a nie daj bóg żeby cała praca poszła na marne. Świetnie sprawdza się tutaj powiedzenie „chytry traci dwa razy”. Mój majster drugiego dnia remontu dał mi listę rzeczy do zakupu i kiedy przyjechał transport to nie mógł się nadziwić że nie są to rzeczy najtańsze jakie zazwyczaj spotyka na budowach. Ja tylko jeden, jedyny raz kilka lat temu użyłam tańszych zamienników. Najtańszy – nie, korzystny – nie do końca i nie zawsze, znakomity – tak. Nauczona doświadczeniem prędzej zaoszczędziłabym na jedzeniu niż na materiałach remontowych. Nie stać cię na remont – nie zaczynaj go. Serio. Potem będziesz go kończył i kończył – tu coś odpadnie, tu trzeba będzie domalować. Fuszerce mówimy NIE. Ja należę do osób które bardziej podniecają się wiertarkami i kosiarkami, niż ciuchami. Pewnie dlatego mam w domu wszelkie możliwe narzędzia. Dzięki temu nie muszę wydzwaniać po kolegach żeby sobie wywiercić dziurkę na wieszak. Wyznaję zasadę „dobry zwyczaj, nie pożyczaj”. Potrzebujesz pożyczyć śrubokrętu – proszę uprzejmie, potrzebujesz udaru – nie ma mowy. Chwilę temu kolega usilnie namawiał mnie żeby mu udostępnić na tydzień wiertarkę. Odmówiłam. Zapakowałam ją do auta i przy mnie kumpel sobie wiercił na co miał ochotę. Gdybym pożyczyła, to teraz gdy szlag trafił młot pneumatyczny, chyba ręcznie kułabym sobie parapety. Prawda jest taka że za Chiny Ludowe nie skończę tego remontu w terminie. Nie chciałam nikogo prosić o pomoc, bo nie jest to malowanie płotków, które można sobie uskuteczniać przy grillu i piwku (ok, też – ale nie tylko) tylko ciężka praca. Ale okazało się że „przyjaciół poznaje się w biedzie”. Kilka pytań o to jak mi idzie i kumpel zapakował do auta narzędzia, rękawice i przyjechał na cały dzień kuć, dźwigać, rozkręcać i przykręcać. Tak O! Bez podtekstów, tylko po to żeby mi ulżyć. A na zakończenie tylko dodam że „Nadzieja jest matką głupich” i o ile nie uważam się w żadnym wypadku za osobę bezrozumną to naprawdę miałam nadzieję że jakimś cudem jednak uda się w 9 dni, wszystko porozkuwać, powylewać, położyć, ocieplić i zatynkować…  Brak powiązanych notek. 