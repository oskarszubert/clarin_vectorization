Część z Was wie, część się teraz dowie że całkiem niedawno byłam odwiedzić stare kąty w Kielcach. Zastanawiałam się czy w ogóle opisywać ten wyjazd bo po pierwsze prawie nikt nie rozumie mojej miłości do tego miasta, po drugie pojechałam tam naładować akumulatory, po trzecie nie wszystko mogę opisać bo byłam tam u mojej E prywatnie. Ale, ale… tak sobie odpaliłam tivi a tam prosto z Kadzielni leci Świętokrzyska Noc Kabaretowa. Stwierdziłam zatem że to znak i przybliżę Wam kilka miejsc które lubię. Tak po prostu, żebyście nie kojarzyli Kielc, tylko z powiedzeniem, że „piździ jak w kieleckim”. Do Kielc trafiłam przez przypadek. Chciałam otworzyć kolejne biuro w moim dziale handlowym i będąc w centrali zaklepałam sobie Kielce, pomimo że nigdy tam wcześniej nie byłam. Nie byli tam też moi koledzy z firmy więc stwierdziłam że z takim dziewiczym terenem będę mogła zrobić cuda. Żałuję że nie zobaczyłam swojej miny kiedy w końcu tam wylądowałam. W każdym razie moje początkowe przerażenie przerodziło się w uwielbienie.    Wspomniana komercyjna w mojej opinii Kadzielnia nijak się ma do miejsca magicznego jakim jest Rezerwat Przyrody Ślichowice. Najprościej rzecz ujmując jest to wielka dziura w ziemi otoczona zwykłym osiedlem w zachodniej części Kielc. W życiu bym tam nie trafiła gdyby ktoś mnie tam nie zaprowadził. Ślichowice to nie tylko sama dziura, ale masyw skalny na dnie którego jest jezioro. Na szczęście nie ma tam zbyt wielu osób. Prawie zawsze jak tam jestem, to jestem tam tylko z osobą towarzyszącą. Można zejść na sam dół dziury, najpierw po schodach, a potem po skałach. Jeśli tam kiedyś się wybierzecie to weźcie jakieś normalne buty, które się nie ślizgają. Na samym dole czas się zatrzymuje. Panuje tam niesamowita cisza. Można siedzieć i chłonąć energię którą emanuje to miejsce. Zawsze po wizycie tam jestem spokojna i zrelaksowana. Po tafli jeziora pływają kaczki, słońce grzeje, wiatru brak. Cudnie…    W ogóle Kielce mają dużo dziur w ziemi. Kolejną z nich jest Wietrznia. Tam akurat nic ciekawego nie ma. Mówię tak dlatego, że pomimo wielu prób nie udało się nam z E znaleźć drogi na sam dół – a widziałyśmy że można! Może dzięki temu, że się trochę obraziłyśmy na to miejsce, to usiłując dojść do centrum polami i działkami znalazłyśmy jezioro, które ochrzciłyśmy Wietrznym Jeziorem. Dzisiaj na Fan Pagu zamieściłam zdjęcie które zrobiłam sobie leżąc na jego brzegu.  Też chyba mało osób wie o tym miejscu, bo mogłyśmy bezkarnie rozłożyć się na kocyku i rozkoszować słońcem. Leżałyśmy chyba ze trzy godziny przewracając z pleców na brzuch i z brzucha na plecy. I robiąc cudowne NIC. Najchętniej zostałabym tam jak najdłużej, ale kiedy słońce zaszło i zrobiło się zimno bardzo niechętnie wróciłyśmy do tzw. „miasta”.  Kielce to nie tylko ulica Sienkiewicza, to mnóstwo miejsc które mają swoją historię. Warto odwiedzić park miejski Stanisława Staszica. Bardzo go lubię. Polecam za dnia, ponieważ jeśli będziecie chcieli zwiedzić go wieczorem musicie uzbroić się w parasol albo pelerynę, ponieważ jest to noclegownia całej chmary wron które strzelają kupami na prawo i lewo. Mieszkając tam niecały rok, prawie codziennie przechodziłam tam około godziny 19-20.00 i to że ani jedna wrona (za przeproszeniem) na mnie nie nasrała tłumaczę sobie niesamowitym szczęściem. Odwiedźcie też Pałac Biskupów Krakowskich, oraz Bazylikę Wniebowstąpienia NMP. Jeśli macie dzieci możecie udać się do Muzeum Zabawek. Dzieciom powinno się spodobać. Fajny rynek, gdzie są nowe fontanny oraz „kącik wypoczynkowy” – z hamakami i wiszącymi ławkami. Niestety się nie załapałam na te atrakcje które były okupowane przez dzieci… To co kochałam w Kielcach to Jadłodajnię Tempo. Mieszkańcy Kielc w ogóle nie muszą gotować. Wszystkie tzw. chujowe panie domu jeśli tylko mają możliwość mogą spokojnie się tam od razu przeprowadzić. To niesamowite że 90% dań które tam jadłam było totalnie przepyszne. Ukochałam tam sobie pierogi z mięsem. Najpyszniejsze na świecie. Tej jadłodajni nie trzeba reklamować, potrawy bronią się same, a kolejki do kasy mówią same za siebie. W niedzielę nie sposób znaleźć tam wolny stolik, bo całe rodziny chodzą na świąteczny obiad. Ceny są nieprzyzwoicie niskie w porównaniu do jakości. Jadłodajnia jest otwarta na klienta i serwuje wszelkie kombinacje, połówki dań, półtora, trochę tego, trochę tego. Jak będziecie to koniecznie się tam wybierzcie. Zazdroszczę Wam kielczanie tego miejsca. Jak cholera! Mieszkając w Kielcach odwiedzałam przeurocze miejsce na ulicy Wesołej  – Kawiarnię Wesoła Kawka. O historii tego miejsca możecie poczytać sobie na Internecie. Chciałam Wam pokazać to co mnie tam urzekło, zrobić kilka zdjęć, ale z niezrozumiałych dla mnie względów w niedzielę kawiarnia była czynna dopiero od 15.00. Będąc tam w samo południe pocałowałam klamkę. Polecam lody z wiśniami gotowanymi w winie, z bitą śmietaną na górze. Pychota.    Okolica. To coś co mnie urzekło najbardziej. Prawie co tydzień robiłam sobie wycieczki. Tym razem udało mi się tylko odwiedzić Bodzentyn. To moje magiczne miejsce. Uwielbiam ruiny zamku. Mam tam setki zdjęć. W tym roku przybyło mi kilka, niekoniecznie robione moim aparatem. Z tego miejsca chce pozdrowić wszystkich panów, którzy nie mogli się oprzeć naszemu wdziękowi i robili z ukrycia zdjęcia naszego biustu. Prawdą było, że razem z E bezwstydnie rozłożyłyśmy się z kocem obok ścieżki prowadzącej do zamku, a że nie przewidywałyśmy takiego słońca to zamiast kostiumów kąpielowych epatowałyśmy koronkowymi biustonoszami, ale jeden pan przegiął. Stanął sobie mianowicie metr od nas, podparł boki rękoma i się gapił. Powiedziałyśmy mu ładnie dzień dobry i przewróciłyśmy na brzuch. Będąc na dłużej w Kielcach koniecznie odwiedźcie Zamek w Chęcinach, przepiękny zamek Krzyżtopór w Ujeździe, Sandomierz (uwielbiam), Kurozwęki. W Kurozwękach jest hodowla bizonów, można zjeść tam stek z bizona, tylko trzeba wcześniej telefonicznie zamówić. Polecam też pałac w Baranowie Sandomierskim, który wprawdzie nie należy do województwa świętokrzyskiego, ale jest oddalone tylko 100 km od Kielc i naprawdę warto. Łysa Góra, dąb Bartek to jest to co warto zobaczyć. Ktoś kto wymyślił hasło reklamowe Świętokrzyskie czaruje… zamknął w tych dwóch słowach całą kwintesencję tego regionu. Nie znam prezydenta miasta ale chyba nie zmienił się od czasu od kiedy ja tam mieszkałam. To musi być bardzo otwarty człowiek i niezły biznesmen. Miasto kwitnie, remontuje się, renowuje, jest mnóstwo imprez artystycznych, piękny teatr, koncerty. Gdyby centrala nie upomniała się o mnie to chętnie bym tam została. A’ propos imprez i Świętokrzyskiej Nocy Kabaretowej; nigdy nie widziałam takiej ilości lokowanych produktów w jednym programie. Chyba zostały wymienione wszystkie większe firmy kieleckie i nie tylko. Połowa skeczy została prawdopodobnie napisana pod kątem tych firm. Jednym słowem było mnóstwo sponsorów owej transmisji. To co mnie bolało to gro przekleństw które padały z ust kabareciarzy. Rozumiem, że biuro reklamy TVP przedkłada misję publiczną nad wpływy. Proponuję następnym razem zastrzec jakieś kary za bluzgi na antenie telewizji publicznej. Tymczasem…  Brak powiązanych notek. 