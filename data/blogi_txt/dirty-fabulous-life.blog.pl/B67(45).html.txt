Znacie ten kawał, w którym człowiek dzień w dzień prosi Boga o wygraną w Lotto, a Bóg odpowiada, że chętnie by mu pomógł tylko musi u licha chociaż raz zagrać? No właśnie… szczęściu trzeba pomóc. Ja czasami puszczam zakład, licząc na to że co ma być to będzie. Póki co wygrałam kilka razy trójkę. Dobre i to. Podobnie sytuacja wygląda w sytuacji uczuciowej.  Mam koleżankę która po rozwodzie zamknęła się w czterech ścianach i narzekała że nie może sobie znaleźć faceta. W zeszłym roku wyciągałam ją na wszelakie wyjścia, ale miała chyba na czole  widziany przez mężczyzn napis „mogę być wyłącznie twoją kumpelą”. Zachowywała się w sposób lekki, zabawny, ale każde zachowanie wychodzące poza ramy koleżeństwa było ucinane. Faceci to czuli i szybko rezygnowali. Zastanawiałam się co ja mam napisane na czole. Przeanalizowałam sobie wszystkie moje ostatnie spotkania i w sumie robię podobnie jak moja koleżanka. Różnica polega na tym, że ona wiedziała  ze nie szuka nikogo do pary, a ja myślałam że szukam, ale robię wszystko żeby panowie zniechęcali się już na pierwszym spotkaniu. Ok, chcą się spotkać – proszę bardzo. Jeszcze żadna kawa nie zaprowadziła nikogo do ołtarza. Liczę oczywiście na to, że na tej kawie odkryję w moim towarzyszu TO czego szukam i zakocham się do utraty tchu (z wzajemnością oczywiście). Pomijając skrajne przypadki, kiedy już po próbie zdarcia ze mnie kurtki, tudzież obdarowaniu mnie pięcioma metrowymi różami (że też od razu nie dają pierścionka…) wiem że nic z tego nie będzie, to spotykam się raczej z inteligentnymi, ciekawymi mężczyznami. I każdemu z nich na wstępie oświadczam że jestem straszliwie zajęta, planuję nowe biznesy w innym mieście (to prawda, ale po co od razu o tym mówić?), nie mam zamiaru się nigdzie przeprowadzać, a mój były stanowi integralną część mojego towarzystwa. Oczywiście nie mówię tego specjalnie, tylko SAMO tak wychodzi. Oni o coś pytają, a ja wychodzę z założenia że przecież nie będę ściemniać. Prawda ponad wszystko. No nie potrafię ugryźć się w język, chociaż przecież mogłabym coś pominąć. Sama się później dziwię. Tak szczerze – pomimo iż uważam, że gdybym była na miejscu  faceta, to oszalałabym na swoim punkcie – to po otrzymaniu kompletu informacji, które serwuję danemu delikwentowi razem z kawą i ciasteczkiem, chyba bym odpuściła. No bo po co komu kobieta, która jest pracoholiczką i nie ma na NIC czasu. No dobrze… to też nie jest do końca tak. Jak chcę mieć czas to mam. Ale praca to świetna wymówka. Fakt, jestem niesamowicie odpowiedzialna, niektórzy uważają że aż za bardzo. Natomiast jak nie być odpowiedzialnym za firmę, personel, klientów? Nie wszyscy rozumieją, że własna firma to nie są wieczne wakacje, a przeciętny przedsiębiorca nie jest Michałem Sołowowem. Nie każdy też rozumie, że nie wszystkie kobiety to matki Polki. Zadziwiająco często mężczyźni pytają mnie czy chcę mieć dzieci lub czy w ogóle je lubię. Pytają tak często, że powinnam już opanować swoją mimikę oraz jakąś neutralną odpowiedź. Zamiast tego robię niezidentyfikowany grymas, oraz zaczynam się gubić w zeznaniach. Wracając do mojej analizy to doszłam do wniosku że chyba dlatego „bawię” się w niedostępną Królową Lodu, bo jak byłam miła (a taka zazwyczaj jestem), lub nie daj Boże zalotna to później miałam problemy żeby się pozbyć takiego zafascynowanego mną pana. I cokolwiek dopowiadałam później (czasami koloryzując swój czarny charakter) to już niestety działał efekt komety (aureoli). Już sama nie wiem czy bardziej ze mnie Królowa Lodu czy Śpiąca Królewna. Wszakże całować próbuje wielu i nijak nie potrafią mnie obudzić, za to jak pocałował mnie kiedyś TEN właściwy to rozkwitłam jak róża (nie metrowa i niekoniecznie czerwona), nawet byłam skłonna powić potomstwo w celu przedłużenia rodu. I teraz znowu śpię i śpię i chciałabym się już obudzić i zobaczyć obok siebie pięknego Księcia (może nawet Księciunia).  I nie żadnego Piotrusia Pana ani żadnego Czasoumilacza, tylko najprawdziwszego Naprawdę Fajnego Faceta! „Wszystko albo nic! Koniec rozdrabniania się” – powiedziała Furia tupiąc nóżką, ciekawe tylko, co będzie jak całuśny Książę się nie zjawi tak prędko… Powiązane notki: Cztery życzenia potrzebne do Furii spełnienia Jak przetrwać randkę z Furią i nie zwariować? Co za dużo, to nawet Furia nie ogarnie… Czy po 30 są jeszcze wolni, bezdzietni, zajebiści faceci??? Traktat o męskich spodniach… Kto tu goni króliczka – czyli Furia szykuje się na randkę 