Trzeci dzień naszego pobytu rozpoczęliśmy od wizyty na Baker Street. Chyba każdy miłośnik angielskich kryminałów wie co się tam mieści. Już wysiadając w metrze można poczuć tajemniczy klimat  – ceglane sklepienia, duże okna, a przy wyjściu kafle z wizerunkiem głównego bohatera zamieszania. Oczywiście chodzi o najsłynniejszego angielskiego detektywa Sherlocka Holmes’a. Całą trójką wybraliśmy się do muzeum. Było to moje ulubione muzeum, głównie dlatego że było najmniejsze ze wszystkich w jakich byłam i do których miałam jeszcze iść. Przed wejściem stał w meloniku i pelerynie najprzystojniejszy pan jakiego udało mi się zobaczyć w Londynie, w ciągu 5 dni pobytu. Niestety moja wrodzona skromność nie pozwoliła na poproszenie go o zrobienia sobie z nim zdjęcia… ech… Teraz rozpaczam. W każdym razie mieści się ono pod numerem 221B w wąziutkiej trzypoziomowej kamieniczce. Na każdym poziomie są dwa pokoiki. Znajdziemy tam pokój dr Watsona, oraz pani Hudson – gospodyni Sherloka, sypialnie, pokój z nieboszczykami (nie pytajcie…)oraz na poddaszu łazienkę. Na tej malutkiej powierzchni zmieściło się mnóstwo akcesoriów detektywistycznych, klimatycznych mebelków, bibelotów, figur woskowych, obrazów. Jednym słowem cud, miód i orzeszki. Zrobiliśmy tam sobie uroczą sesję zdjęciową, z nieboszczykami w roli głównej.   Kolejnym przystankiem był Tower Bridge. Jest to chyba po Big Benie najbardziej rozpoznawalny zabytek Londynu. Piękna budowla w stylu wiktoriańskim, przecinająca Tamizę. Przeszliśmy się wzdłuż rzeki, połaziliśmy po sklepikach, zajrzeliśmy przez szybę do londyńskich pubów, po czym rozdzieliliśmy się i … ja z S pojechaliśmy na Camden Town. Oczywiście po to żeby zjeść pyszności z budki.  I nie dam się przekonać ani wmówić sobie że hinduskie jedzenie jest złe. Jest pyszne. Wcześniej próbowałam tutejszej chińszczyzny, teraz przyszła pora na spróbowanie jak smakuje indyjska kuchnia, którą uwielbiam. Oczywiście moje kubki smakowe doznały orgazmu. Poprosiłam o nałożenie na ryż, trochę tikka masala, butter chicken, oraz kurczaka curry. Niebo w gębie. Pomijam to że za podobnej wielkości danie główne w Warszawie w ulubionej restauracji zapłaciłabym co najmniej 100 zł a tutaj miałam posiłek za 5 funtów.  Wiadomo że nie był to wersal i zamiast angielskiej porcelany dostałam aluminiową foremkę, ale chyba chodzi o smak, który był genialny. I tyle w temacie. Następnego dnia też przyjechałam na Camden Town i też wybrałam hinduskie. Tylko tym razem, oprócz kurczaka curry, poprosiłam o ciecierzycę, baraninę z ziemniakami i dobrałam sobie chutney. Oprócz S towarzyszył mi mały ptaszek, który jadł mi z widelca. Ech ci faceci… zawsze jedzą mi z ręki… Od kuchni ulicy do kuchni z wyższych sfer Postanowiliśmy udać się do Harrods’a. Po zwiedzeniu części z ciuchami poczułam się totalnie rozczarowana. Sama nie wiem czego się spodziewałam, ale nie spodobała mi się absolutnie żadna rzecz. Aż mi się głupio zrobiło. Oczywiście kto robi tam największe zakupy? Muzułmanki. Panie sprzedawczynie, które wyglądały jakby casting na to stanowisko obył się podczas wyborów miss świata, mizdrzyły się przed muzułmańskimi kobietami pokazując im kolie za tysiące funtów. M powiedziała że na swoich studiach miała dziewczynę która chodziła na zajęcia w burce, a jak podniosła rękę to poraził ją blask złotego roleksa. Energia wróciła mi w momencie w którym wkroczyliśmy do sali z jedzeniem. No cóż… nigdy nie widziałam bardziej ekskluzywnego spożywczaka, z jedzeniem na które nie było mnie akurat stać. Całe szczęście że byliśmy już po posiłku bo inaczej pewnie zaśliniłabym się w najbardziej uroczy sposób na jaki byłoby mnie stać. S zaparł się rękami i nogami przy stoisku z deserami i powiedział że nie wyjdzie dopóki sobie czegoś nie kupi. Tym oto sposobem ja wybrałam muffinkę z czerwonego ciasta z kremem migdałowym, a S creme brulee. Zapakowali nam nasz deser w piękne pudełeczko, oraz torebeczkę i tak zaopatrzeni poszliśmy na Trafalgar Square. Tym razem zamiast reprezentantów Hare Kryszna na placu agitowali zwolennicy rewolucji w Turcji. Zjedliśmy nasze słodkości, poszliśmy na piwo do londyńskiego pubu (który w ogóle do mnie nie przemawiał, głównie dlatego że nie słyszałam własnych myśli) i z poczuciem dobrze wypełnionego dnia wróciliśmy do M. Tym razem S padł ze zmęczenia, a ja z M siedziałam do 4 nad ranem. Idąc spać napisałam S karteczkę „nie budź nas rano, poszłyśmy spać po 4”, rano znalazłam odpowiedź „droga F, wzruszyła mnie twoja historia, nie dzwoń do mnie, nie pisz sms – jestem w kuchni”. I tym oto sposobem płynnie przeszłam do kolejnego czwartego dnia w Londynie. Jadąc do Anglii wyznaczyliśmy sobie z S pozycje które absolutnie musimy zobaczyć. Problem w tym że pierwszego dnia cyknęliśmy jakieś 70 %, więc czwartego dnia usiadłam z przewodnikiem i zaczęłam wymyślać. I wymyśliłam; Muzeum Historii Naturalnej, Muzeum Nauki oraz Imperial War Museums – do którego nikły nie doszliśmy.    Zaczęliśmy od Natural History Museum. Chyba wtedy pierwszy raz w tym mieście zrobiło mi się gorąco na widok parkingu zawalonego autokarami z wycieczkami szkolnymi oraz setkami biegających i krzyczących dzieci. Jeżeli Wam muzeum kojarzy się z ciszą to tutaj trzeba o tym zapomnieć. Jeżeli kiedyś będziecie w Londynie to odwiedźcie to miejsce koniecznie – zebrano tutaj chyba najciekawsze eksponaty o jakich można sobie pomarzyć. Okazało się że w muzeum odbywają się praktyczne lekcje historii – dzieciaki dostają do ręki zeszyt ćwiczeń i musza znaleźć odpowiedzi na zadane pytania zwiedzając muzeum. Bajka. Jedną z lekcji paleontologii przeprowadzała nawet Mary Anning, w stroju z epoki. Gdybym miała wybrać , który dział muzeum podobał mi się najbardziej to naprawdę nie byłabym w stanie wybrać. W każdym razie dinozaury podobały mi się najmniej, chyba ze względu na dzikie tłumy i hordy dzieciaków. Obeszliśmy działy botaniki, entomologii, zoologii, paleontologii, mineralogii. Duże wrażenie, przynajmniej na mnie zrobił gigantyczny przekrój pnia sekwoi (6 metrów średnicy). Ponieważ należę do tych osób, które lubią wszystkiego doświadczyć i wszystkiego dotknąć to padłam ze szczęścia w dziale dla tych najmłodszych zwiedzających, kiedy mogłam sobie ponaciskać guziczki. Było mnóstwo zagadek logicznych, monitorów gdzie prezentowali najróżniejsze zagadnienia począwszy od kwestii zoologicznych do ciała ludzkiego. Podobał mi się domek turystyczny naturalnych rozmiarów w którym uzmysławiali nam jakie robale z nami mieszkają i co możemy np. spotkać w swoich szafkach i lodówkach. Było wielkie mrowisko z żywymi mrówkami i dużo, dużo… innych rzeczy. S najbardziej do gustu przypadł dział Human Biology, gdzie można było prześledzić rozwój człowieka od chwili poczęcia do śmierci. Żeby nie było tak prosto, to oczywiście była specjalna zagadka dla nas: mianowicie jak do jasnej cholery, mimo posiadania mapy i zapytania o drogę dwóch miłych panów opiekujących się muzeum dojść do Red Zone. Masakra. To było ponad nasze siły. I wiecie co? Skapitulowaliśmy! Stwierdziliśmy że kolejne kilometry po gigantycznym budynku z żadnej strony nas nie przybliżają do tego miejsca i wychodzimy. Wyszliśmy. Przeszliśmy jakieś 30 metrów i patrzę: ooooo! Jakieś nowe muzeum, idziemy. Wiecie co się okazało? Że to właśnie jest inne wejście do Red Zone. Ucieszyłam się niesamowicie. A jeszcze bardziej jak się okazało że tam też można poeksperymentować; np. wywołać trzęsienie ziemi, zamieć, fale, wiatr, obejrzeć meteoryty i ogólnie podotykać czego się chce.    Kiedy skończyliśmy bawić się w stwórcę i zmieniać klimat na kuli ziemskiej udaliśmy się w kierunku Science Museum. Niestety tutaj bawiłam się najmniej. Może sprawił to przesyt dotykania guziczków, a może dało znać o sobie zmęczenie. Parowóz, maszyny parowe, samoloty, gigantyczne silniki oraz rakiety nie robiły na mnie żadnego wrażenia. Trochę ożywiłam się na poziomie gdzie można było zobaczyć swoje oko w powiększeniu i zmienić rysy swojej twarzy. Trochę pogmerałam przy dźwigniach i ponaciskałam co się dało i zaczęłam jęczeć że już nie mogę. Tak dla odmiany. Powiem tak… do muzeum figur woskowych nie dotarliśmy podczas tej wycieczki ale trzeba przyznać że makiety które zaproponowało Muzeum Nauki też robiły wrażenie. Można była zobaczyć jak wyglądała dawniej operacja, wizyta u dentysty, badania w laboratorium, amputacja nogi itp. Fajnie. Gdyby to ode mnie zależało to poszlibyśmy jeszcze do Muzeum Alberta i Wiktorii – największego muzeum rzemiosła i sztuki, które było jakieś 100 metrów od Science Museum, ale S tak stanowczo zaprotestował że bałam się mu sprzeciwić. Cóż… innym razem.  Pojechaliśmy zjeść, po czym uparłam się jak dziki osioł że MUSZĘ przejechać się piętrowym autobusem, na górze i koniecznie przy szybie. W końcu miałam okazję pooglądać Londyn nie tylko z perspektywy muzeów albo metra. 39 minutowa podróż zrobiła mi dobrze. W końcu mogłam odetchnąć. Wysiedliśmy przy Hyde Park’u i z kawą w ręku ruszyliśmy na poszukiwanie fontanny Księżnej Diany, której nigdy nie znaleźliśmy. Mała dygresja – Jak mam być szczera to nie pojmuję dlaczego zamawiając kawę z mlekiem, zawsze dostawałam czarną i dopiero jak się upominałam to okazywało że mleko jest „gdzieś tam” – w Burger Kingu, w Hyde Parku, oraz w samolocie. Ktoś wie o co chodzi? W każdym razie pierwszy raz zaczął padać deszcz, no może jeszcze nie padał tylko sobie kropił, ale to stawiało pod znakiem dalsze nasze łażenie. Chociaż mam takie podejrzenie, że jak S zniknął mi z pola widzenia na 15 minut to odprawiał jakieś czary żeby rozpadało się na dobre bo to była jedyna gwarancja że zawiniemy się do domu… Ja oczywiście w tym czasie nawiązałam znajomość z rodziną Hiszpanów oraz… stadem wiewiórek, które weszły mi do torebki w poszukiwaniu smakołyków. Mam sesję zdjęciową z wiewiórką: na kolanie, na ramieniu, na ręce oraz w torebce… Modliłam się tylko żeby nie były wściekłe, ponieważ jak wyrywały mi wafelka z ręki to zahaczyły pazurkami o dłonie i polała się krew. W końcu kiedy S się odnalazł, pojechaliśmy na Notting Hill, ale zaczęło tak lać, że pobiegliśmy do metra mając w poważaniu miejsca gdzie kręcili film z Julią Roberts. Następnego dnia pojechaliśmy na lotnisko i z wielką radością wróciliśmy do ciepłych klimatów (czytaj: do Polski). Te kilka dni w Londynie sprawiły że trochę oderwałam się od pracy, rzeszy wielbicieli z którymi nie mam pojęcia co zrobić, oraz wyrobiłam limit pieszych kilometrów na najbliższe pięć lat. Zobaczyłam niesamowite miejsca, mniej więcej ogarnęłam metro i mam nadzieję że jeszcze kiedyś tam wrócę. Polecam! Ps. Gdzieś po drodze zgubiłam wycieczkę po Oxford Street, ale nie potrafię sobie przypomnieć co, kiedy i gdzie. W każdym razie było tam strasznie głośno i tłoczno. Pewnie wyparłam to ze świadomości ponieważ nie trafiłam na ani jedną wyprzedaż. M mówi że ja wyleciałam w czwartek a przeceny zaczęły się w piątek. W sumie dobrze że tych kart nie miałam!    Powiązane notki: Drugi dzień w Londynie – czyli angielski stadion dziesięciolecia Pierwszy dzień w Londynie czyli Furia nieustannie się dziwi :) Mój kot mnie wykończy, czyli ciąg dalszy historii o kocich siuśkach… Wczoraj w Londynie, dzisiaj w Olsztynie – czyli nie ma jak spontan 