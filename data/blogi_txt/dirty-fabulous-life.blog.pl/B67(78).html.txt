Ostatnio często jestem w trasie. Mniejszej lub większej. Razem z moim białym rumakiem przemierzamy polskie drogi. Pomijając sam stan dróg, to to co się dzieje na drogach woła o pomstę do nieba! Jeśli mam być szczera to jestem za tym żeby jak najmniej osób posiadało prawo jazdy. A przynajmniej żeby kurs trwał o wiele, wiele dłużej oraz obejmował poruszanie się na drogach szybkiego ruchu. W mieście prędzej czy później jak się zna przepisy to się wszystko ogarnie. Jak zrobi się jakiś głupi ruch w mieście to doprowadzi to do kolizji  (z mniejszym lub większym uszczerbkiem na zdrowiu), jeśli spieprzy się coś na autostradzie to zginie się albo zostanie kaleką. Przyczyną są oczywiście różnice  w prędkościach z jaką poruszamy się po każdej z tych dróg. Od razu przyznam się że nie jeżdżę wolno. Nie będę mówić z jaką prędkością się poruszam, natomiast ZAWSZE dopasowuję prędkość do warunków na jezdni oraz sytuacji na drodze. Przyjmijmy następującą nomenklaturę: X – dopuszczalna prędkość, XY – prędkość z którą zazwyczaj się poruszam o ile można, XYZ – bardzo, bardzo przekroczona prędkość. W jednym z tekstów chyba już pisałam, że jazda autem generuje we mnie potrzebę przeklinania. Niektóre sytuacje są tak absurdalne że opadają ręce i nie pozostaje nic innego jak sobie skomentować odpowiednio dane zdarzenie. Bardzo lubię jeździć samochodem. Kiedy szykuje się jakiś wyjazd to oprócz pakowania walizek (czego nienawidzę!) to mam cały rytuał pakowania samochodu. Bagaż, następnie radio cb, nawigacja, telefon, kawa, woda, tiger (mojito – wiem że to nie jest zdrowe, ale uwielbiam), coś słodkiego i muzyka… Od kiedy pierwszy raz pojechałam w trasę z radiem cb nie wyobrażam sobie  że mogłabym go nie mieć. Dzięki niemu czuję się bezpiecznie. Ostatnio w trakcie podróży nad morze mieliśmy aplikację w telefonie, która informowała nas gdzie są potwierdzone lub nie potwierdzone radary. Niby fajnie… nie trzeba anteny oraz szum z radia nie zakłóca muzyki, ale… to jednak nie to samo co kontakt z realnymi użytkownikami drogi. Aplikacja nie powie mi dlaczego nagle mamy wielki korek, nie pomoże objechać go, nie dowiemy się że zdarzył się wypadek oraz na którym kilometrze właśnie rozkładają się miśki z radarem. Jazda autem mnie odpręża. Jest to czas tylko dla mnie. Czasami potrafię przegadać kilka godzin ze znajomymi przez telefon i nadrobić zaległości a czasami słucham ulubionej muzyki i śpiewam tak głośno że wysiadam zachrypnięta. Wszystko byłoby fajnie gdyby inni kierowcy mieli trochę więcej wyobraźni. Przykłady z dzisiejszego dnia: 1. To jest sytuacja która nagminnie się powtarza i której totalnie nie rozumiem. Nie rozumiem dlaczego nie można zmienić pasa kiedy ma się calutki lewy wolny i płynnie przejechać z jednego na drugi. Po co? Przecież lepiej wlec się za tirem 80km/h a kiedy na lewym pasie pojawi się auto jadące z prędkością XY to nagle 50 metrów przez zrównaniem się z pędzącym samochodem zjechać na lewy, sprawiając że trzeba hamować z piskiem opon i ryzykować wbicie się samochodu z swój zderzak. No idiotyzm. Totalny. Kiedyś jeden dziadek na autostradzie tak mi zajechał drogę. Wszystko co było w aucie zatrzymało się na przedniej szybie. Rzadko używam klaksonu ale jakbym sobie nie nacisnęła to chyba bym go dorwała i zamordowała. 2. Kolejna sytuacja: z wyprzedzaniem się tirów. One wszystkie jadą z jedną prędkością. Niech mi ktoś wytłumaczy fenomen wyprzedzania kolejnego tira i blokowania lewego pasa na jakieś 2 minuty oraz spowalnianie wszystkich aut na tej nitce? Ja rozumiem, że większy ma pierwszeństwo, ale jeśli ktoś z Was jeździ tirem to błagam – proszę mi wytłumaczyć  dlaczego nie patrzy się  w lusterka i nie dostrzega zbliżających się aut? Dzisiaj jedna beemka ledwo za tirem  wyhamowała, a za nią cała reszta łącznie ze mną. Uniknęliśmy karambolu o mały włos. 3. Coś co mnie zadziwia to sytuacja, w której niektórzy kierowcy wierzą w zdolności jasnowidzenia kierowców którzy jadą za nimi. O co chodzi? O używanie kierunków. Na rondzie może co trzeci użyje kierunkowskazu żeby pokazać że zjeżdża. Na trasie już częściej, ale dzisiaj pan w Toyocie jeździł slalomem. Musiałam w pewnym momencie pojechać z prędkością XYZ żeby się go pozbyć, bo kilka razy przejechał mi metr przed  maską i zamiast cieszyć się z jazdy to zaczęłam się stresować. 4. Abonament na lewy pas. Słyszeliście o czymś takim? Ja jestem bardzo kulturalnym kierowcą. Nie zajeżdżam, nie blokuję, używam kierunków, nie jadę na trzeciego, trąbię tylko w ostateczności. Dzisiaj zrobiłam kilka razy coś co ogólnie maksymalnie mnie wkurza u innych – mianowicie mignęłam długimi po to aby jedna z drugą (niestety to były kobiety) zjechały mi na prawy. Oczywiście nie tak od razu, najpierw liczyłam że skoro nadjeżdżam to widząc mnie w lusterku auto mi zjedzie z lewego, potem zwolniłam i jechałam blisko. Jechałam… jechałam… W końcu nie wytrzymałam i mignęłam. Reakcja natychmiastowa i mina w stylu „no przecież prawy miałaś wolny, mogłaś mnie wyprzedzić z prawej…”. Można? Oczywiście że można, tylko nigdy do końca nie wiadomo jak ostatecznie zachowa się kierowca przed nami, bo może się okazać że obydwoje w tym samym czasie zjedziecie na prawy a potem będą was zeskrobywać z pobocza… Przyjęte jest że lewy pas służy do wyprzedzania i kultura jazdy nakazuje żeby nie utrudniać ruchu uporczywie jadąc tym lewym. 5. Kolejna sprawa z lewym pasem jest taka że czasami nie da się nagle – tylko dlatego że ktoś nam siedzi na zderzaku zjechać na prawy gdyż przy określonej prędkości wjechanie między dwa auta wiązałoby się z gwałtownym hamowaniem. Przecież jeśli widzi się że prawy jest zapchany to naprawdę nie trzeba migać, machać rękami, oraz podjeżdżać 10 cm bo najzwyczajniej w świecie auto przed nami nie zjedzie dopóki nie będzie miejsca. A nie można wymagać żeby ktoś nagle przyspieszył do XYZ bo może się okaże że jego umiejętności nie pozwolą mu później zapanować nad pojazdem i zatrzyma się gdzieś na drzewie. Czy to takie trudne? W ogóle zmienianie pasów to jest jakiś horror. Zdarza mi się czasami być pasażerem i nie mogę ogarnąć dlaczego ludzie nie zaczynają zmieniać pasa w momencie kiedy mają jeszcze jakiś zapas i mogą to zrobić płynnie – tak żeby nawet tego nie poczuć. Mam kilka takich Kwiatków które podjeżdżają pod sam zderzak auta przed nimi i gwałtownie skręcając kierownicę zjeżdżają na lewy. I kierowca i pasażer (!) są szarpnięci, że nie wspomnę że na śliskiej jezdni mogą po prostu się nie wyrobić i wpaść do rowu albo na przeciwległy pas ruchu. Nie mam w takiej sytuacji skrupułów i wyrażam głośno swoje niezadowolenie oraz udzielam rad i żądam żeby ze mną obok TAK więcej nie robili. Jeżeli chodzi o jazdę po drogach to zawsze kieruję się zdrowym rozsądkiem, brawura jest dla mnie przejawem głupoty. Jazda z prędkością XYZ zagraża życiu i zdrowiu uczestników drogi. O ile szybciej się będzie w punkcie docelowym? 15 minut? Pół godziny? Czy warto dla takiego „zysku” ryzykować? Kiedy najmniejszą karą jest mandat a największą śmierć? Warto później rwać włosy z głowy i   płakać po fakcie nad własną głupotą? Chcecie poszaleć? Pościągać się? Poczuć adrenalinę? Zapiszcie się do automobilklubu który działa w Waszym mieście i startujcie w KJS, gdzie w bezpiecznych warunkach będziecie mogli potrenować technikę jazdy. Chcecie zobaczyć jak się zachowuje auto na asfalcie? Wystarczy pojechać na Ułęż albo lotnisko Bemowo (Automobilklub Polski). Wolicie się sprawdzić na szutrach? Też się coś znajdzie. Przygoda z KJS i rajdami pozwoliła mi zmierzyć się z ograniczeniami, nauczyć się bezpiecznej jazdy i poznać cudownych ludzi. Dzisiaj z sentymentem patrzę sobie na moje piękne puchary i nie mogę doczekać kiedy znajdę czas żeby wrócić do sportów motorowych. Mam tylko nadzieję że nie będę musiała jeszcze raz zdawać egzaminu na licencję rajdową bo na samą myśl o 3 wielkich segregatorach robi mi się słabo   Szerokości Furia. Brak powiązanych notek. 