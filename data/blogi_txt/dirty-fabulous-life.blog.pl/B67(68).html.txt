Jak wyglądają wasze posiłki? Jecie smacznie i tłusto, czy w mojej mocno subiektywnej opinii zdrowo i jałowo? Uprzedzam, że będę się wypowiadała tylko i wyłącznie ze swojego punktu widzenia, czyli osoby która odziedziczyła po rodzicach rewelacyjną przemianę materii, która nigdy nie musiała się odchudzać i która jak się uprze to wciśnie się w spódniczkę z wczesnego liceum, czyli sprzed 17 lat. U mnie w domu gotował tata. Uważam że jego kaczka z jabłkami zawstydziłaby nie tylko Gessler ale tych wszystkich pseudo kucharzy z tivi. Nie wspominając już o pieczeniach, pasztetach, zawijanych boczkach, boskiej zupie grzybowej, galarecie z nóżek, flaczkach, bigosie… O mamo, właśnie zaczęły mi się wydzielać soki żołądkowe…  Mama robi pyszne pierogi i ciasto drożdżowe.  Tylko. Jednym słowem dobrali się. Dzięki temu jadłam dobrze i pewnie niezbyt zdrowo. Mam wyrobiony smak w określonym kierunku. Wachlarz smaków znacznie się rozszerzył w momencie kiedy trafiłam na jednego z moich mężczyzn, który był wegetarianinem i który gotował pyszne hinduskie żarcie. Nauczyłam się robić boskie samosy, soczewicę, ziemniaki w pysznych sosach (miętowy, mniam). Oczywiście później zaczęłam gotować oprócz potraw wegetariańskich wszelkiego rodzaju chicken tikka masala, chicken butter, kurczaka tandoori, jagnięcinę (raz bo trudno dostać dobre mięso). W mojej szafce znajdą się wszelkie indyjskie przyprawy które dawniej kupowałam w Krakowie na Krupniczej 8, a teraz dostałam zapas od klienta prosto z wyprawy wakacyjnej. Muszę się przyznać, że nie lubię warzyw ani owoców. Tak wiem, dziwna jestem. Jedynymi owocami które jem są banany i to tylko dlatego  że traktuję je jako przekąskę w sytuacji kiedy mam taki młyn w pracy że nie mam czasu na normalny posiłek. W zimie czasami zjem mandarynkę, w tym roku w kwietniu chyba przez tydzień jadłam różowe winogrona (sukces! Najdłuższy okres kiedy jadłam owoce). Mama z rozpaczą próbowała mi podawać truskawki prosto z działki, ale mi najnormalniej w świecie nie pochodziły… Niedawno kumpel z którym zwiedzam warszawskie restauracje przysłał mi dwa linki; jeden do kuchni fusion, a jeden do wschodniej. Zgadnijcie którą wybrałam. Przejrzałam obie strony. W kuchni fusion nie udało mi się wybrać ani jednej potrawy, którą chciałabym skosztować. Natomiast ślinianki zaczęły pracować mi pełną parą jak zobaczyłam pielmieni, placki ziemniaczane z kwaśną śmietaną i kawiorem oraz pączki… z mięsem. Pychota! Uwielbiam! Dlaczego o tym wspominam? Bo wydaje mi się że „zdrowa kuchnia” ma tylko i wyłącznie walory właśnie zdrowotne, odchudzające i przemawiają za nią tylko argumenty racjonalne. W mojej opinii jedzenie jest wielką przyjemnością, ucztą dla ducha i dla ciała. Nie raz, nie dwa wydawałam z siebie jęk rozkoszy po zjedzeniu pierwszego kęsa danej potrawy (np. sushi na Ursynowie). Tego efektu chyba nie da się osiągnąć próbując ryby w papilotach zapiekanej z marchewką i selerem… (rozpacz! Miałam ochotę zanieść ją do kucharza i zażądać czosnku, masła, pieprzu i chili).  Zjadłam ją tylko dlatego, że mój żołądek po litrach kawy był trochę podrażniony. A ja nie lubię drażnić swojego żołądka. Dlatego właśnie z mocnym postanowieniem poprawy zaopatrzyłam się w sokowirówkę. Na początku wow, codzienne soki z marchwi, jabłek i bananów. Teraz już 5 dzień patrzę z wielkim poczuciem winy na kilogram marchwi machającej mi radośnie za każdym razem kiedy otwieram lodówkę… Co zatem jem? Teraz ponieważ mam remont i nie mam czasu na gotowanie to głównie zapiekane ziemniaki z cebulą i boczkiem, plus kefir. Pychota. Dwa razy zrobiłam chicken tikka masala, oraz makaron zapiekany. Oprócz tego grill i karkówka, oraz moja ulubiona zupa serowa. Zgroza? Macie wizję moich zatkanych tętnic i śmierci w męczarniach? Powiem cos jeszcze; w ogóle nie jadam nabiału w postaci białych serków, wyłącznie mleko do kawy, oraz kefir do ziemniaków. Nie trawię jogurtów, za to uwielbiam cholesterolową jajecznicę na pieczarkach. Jestem osobą dorosła, która podejmuje decyzje co je i kiedy, ale wierzcie mi że jak czasami zatrzymuję się w trasie w Mc Donaldzie i widzę rodziny z dziećmi, które zapychają się frytkami i hamburgerami to robi mi się słabo. Zestawy Happy Meal? Co z tego że tam jest jabłko? Nie widziałam ANI JEDNEGO dziecka które zjadłoby to jabłko. Cola dla kilkulatka? To jest dopiero zgroza! Jak byłam dzieckiem to frytki  mogłam jeść tylko w sobotę podczas spaceru z rodzicami i to tylko jak byłam grzeczna , czekoladę jadłam tylko z orzechami z babcinego ogródka  – do tej pory nie lubię słodyczy, a coli mogłam się napić wyłącznie kilka łyków. Zresztą w latach osiemdziesiątych cola była rarytasem. Ze zdziwieniem patrzę jak rodzice pasą dzieci batonikami (udające zdrowe, z toną cukru i chemii), słodkimi napojami od których za przeproszeniem pysk wykręca, czy chipsami z solą. Pewnie się zastanawiacie jak mogę oburzać się złą dietą dzieci skoro sama lubię jeść tłusto i treściwie? Ano tak, że póki co dzieci nie mam, więc nie mam komu dawać przykładu. Ponadto nie widzę powodu dla którego moje potencjalne dziecko musiałoby mieć na talerzu to samo co ja. Natomiast jako potencjalna matka nie pozwoliłabym jeść dziecku śmieci. Oczywiście później te dzieci podziękują rodzicom jak będą musiały zamiast zjeść okraszone słoninką pierogi wcinać seler naciowy, tylko dlatego że w dzieciństwie rodzice woleli zrobić zupę z proszku niż wartościowy posiłek i całe życie będą na diecie. Mój tata gotował pysznie i trochę ciężko, ale ani nie poszło mi w boczki, ani w biodra, ani (niestety!) w pośladki. Zdaję sobie sprawę że gdybym miała setkę w pasie to pisałabym blog o dietach cud a nie o seksie, ale nie mam takiego problemu. I na wszelkie zdrowotne porady i wizję zawału serca, zawsze odpowiadam tak samo: na coś w końcu trzeba umrzeć! Wolę umrzeć na zawał i mieć przyjemność z jedzenia, niż umrzeć ze starości i cały czas odmawiać sobie przyjemności. A teraz możecie już zacząć rzucać we mnie pomidorami. Tylko jeśli mogę mieć małą prośbę to żeby były malinowe   ———————– dołącz do mnie na fb Powiązane notki: Kawa czy seks? – oto jest pytanie 