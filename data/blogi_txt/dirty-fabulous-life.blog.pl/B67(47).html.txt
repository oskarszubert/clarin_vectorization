Baliście się kiedyś tak, że powiedzenie (za przeproszeniem) „posikać się ze strachu” nabierało realnego wydźwięku? Ja tak miałam kilka razy. I powiem Wam że jest zupełnie inaczej niż pokazują w horrorach. Wcale się wtedy nie krzyczy, zamiera się w niemym przerażeniu… Zanim zacznę opowiadać, nadmienię że swojego czasu pochłaniałam namiętnie książki Mastertona i Kinga, w związku z czym moja mroczna strona wyobraźni jest mocno rozwinięta. Kiedy w domu słyszę hałas to nie boję się, że gdzieś tam grasuje włamywacz tylko podejrzewam nadgnitego chłopca z Unborn który zaraz wyskoczy z szafy… Między innymi dlatego sprawiłam sobie sierściucha, żeby  jak coś zacznie stukać, to móc zrzucić winę na niego. Dzięki temu mam mniej stanów przedzawałowych. Dla kogoś kto całe życie mieszkał w bloku, przeniesienie się do domu wolnostojącego może być niemałym szokiem. Pierwsze podejście było wtedy, kiedy podczas rozkręcania jednego z oddziałów firmy postanowiłam poszukać jakiegoś lokum, nie w centrum miasta jak zwykle tylko na obrzeżach. Znalazłam ranczo, gdzie wynajmowano pokoje i tam postanowiłam się zamelinować. Piękna okolica, zwierzęta, stawy – cisza i spokój. Niestety jednym ze współlokatorów był wspomniany już kiedyś Wielokrotny Morderca (WM). Pomimo  że został zneutralizowany przez mojego rzekomego narzeczonego, to wcale się go mniej nie bałam. Dlaczego? Koleś nigdzie nie pracował, całe dnie jeździł na rowerze, a jak nie jeździł to potrafił się zamknąć w pokoju i przez kilka godzin grał na gitarze jeden akord. Z nikim nie rozmawiał, nic o sobie nie mówił, tylko patrzył spode łba. Nikt nie wiedział jak się nazywa. Non stop nosił na szyi saszetkę z dokumentami, a pokój zamykał nawet wtedy kiedy wychodził do ubikacji czy do kuchni. Poza pierwszym dniem, kiedy to pozwoliłam mu się uczyć grać w bilard (po którym MUSIAŁAM w ciągu jednego dnia znaleźć sobie faceta), to mówił mi tylko „cześć”. Wyobraźcie sobie że ja się go tak bałam, że skombinowałam sobie nóż, z którym spałam! Żeby pójść do łazienki musiałam przejść koło jego pokoju (ciemny, długi korytarz). Pomijając to że wyobrażałam sobie jak mnie wciąga do siebie i morduje, a następnie topi moje ciało w jednym ze stawów, to żeby zapalić światło w łazience musiałam minąć dwa zasłonięte prysznice ( w których przecież mógł się czaić!). Ale to jeszcze nic. Pewnej letniej, gorącej nocy zasnęłam przy uchylonym oknie. Obudziło mnie majstrowanie przy okiennicy. Zamarłam. Bałam się ruszyć, bałam się zapalić światło. Siadłam w rogu łóżka, jak najbliżej ściany z oknem żeby potencjalny włamywacz mnie nie zobaczył. Wymacałam mój nóż i czekałam. Nie pamiętam, czy oddychałam, ani jak szybko biło moje serce. Pamiętam że miałam mokre ręce i bałam się że jak będę się bronić to mi się nóż wyślizgnie. Chciałam zadzwonić na policję, ale wydedukowałam, że jak WM usłyszy że dzwonię to szybko wskoczy przez to okno i mnie obezwładni. Nie wiem jak długo bym tak trwała w tej psychozie gdyby mój włamywacz nie… zaczął rżeć… Okazało się bowiem, że właściciele nie zagonili konia do zagrody, a on postanowił poczęstować się jabłkami, które codziennie mu przez to okno podawałam i które leżały na parapecie. Opieprzyłam kunia na czym świat stoi i zamknęłam mu okno przed czarnym łbem i zaczęłam dziękować Bogu że nie zadzwoniłam na policję. Nie wiem jakbym im to wytłumaczyła… Pamiętam też sytuację kiedy szłam odwiedzić kuzynkę. Ponieważ była piękna pogoda wybrałam dłuższą drogę. Droga miała jakieś 3 kilometry długości w linii prostej. Po obu stronach drogi były domy jednorodzinne, za to nie było żadnych bocznych uliczek – jednym słowem nie było gdzie uciec (w razie czego). Idę sobie, idę… i nagle widzę zataczającego się wielkiego kolesia, który klnie na czym świat stoi, złorzeczy że wszystkich pozabija i trzymając w ręku sierp (SIERP!) zamachuje się na wystające zza płotów gałęzie. Bóg mi świadkiem, że byłam pewna że na tej drodze skończę swój marny żywot, a moja głowa potoczy się po chodniku. Byliśmy sami na tej drodze. Skurczył mi się żołądek i zaschło w gardle. Zamiast uciekać, czy chociażby przejść na drugą stronę ulicy to wydedukowałam, że lepiej go nie prowokować i nie pokazywać strachu. Kiedy mnie mijał o mało nie zemdlałam. Zrobiłam jeszcze kilka kroków, a następnie puściłam się biegiem   Trochę gorzej mają się sprawy kiedy obejrzę jakiś horror, a później muszę zgasić światło i iść spać. Wtedy nawet wizja że to kot szaleje po mieszkaniu mnie nie pociesza. Przy czym horrory w stylu Piła zupełnie mnie nie ruszają, ale już dziewczynki wychodzące z telewizora, albo mały zgniły chłopiec za drzwiczkami  szafki w łazience przyprawiają mnie o zawał serca. Tak więc wracając do opowieści pt „Furia sama w domu” to pewnego pięknego wieczoru czytałam sobie grzecznie książkę, kiedy nagle otworzyła się klapa na suficie i w makabrycznie wolnym tempie zaczęły rozkładać się schodki ze strychu. Aż się dziwię że nie osiwiałam w tym momencie. Czy krzyczałam? Nie. Przestałam oddychać i stanęło mi serce, pewnie też pomimo ciemności rozszerzyły mi się źrenice – powieki ani drgnęły. Wpatrywałam się w czarną dziurę, czekając aż wysunie się z niej biała ręka z długimi szponami, a zaraz potem łysa czaszka obciągnięta nadgniłą skórą… Następnie potwór sunąc po suficie opadnie na mnie i mnie zagryzie. Nic takiego się nie stało. Po prostu zameczek w klapie był obluzowany. Nie wiem skąd wzięłam siłę żeby wstać, iść po krzesełko i zamknąć to przejście do innego wymiaru. Kolejna przygoda „na strychu” sprawiła że byłam gotowa wyprowadzić się z domu. Strych jest nieużywany, praktycznie tam nie zaglądam, na dodatek skosy są dokładnie nad moim łóżkiem, więc kiedy COŚ zaczęło mi chodzić nad głową to o mało się nie posikałam ze strachu. Brzmiało jak kroki dorosłego człowieka, który sobie… spaceruje. Jedyne „wyjście” ze strychu prowadzi przez mój pokój, więc mając to na uwadze – o drugiej w nocy w sekundę zebrałam telefony, torebkę, wciągnęłam spodnie na pupę, narzuciłam na piżamę kurtkę i  z kluczykami do auta wybiegłam z domu. Telefon do przyjaciela oraz wspólna rewizja pokazały że na strychu nikogo widzialnego nie było – tym gorzej oczywiście  – bo COŚ jednak tam łaziło i wołałabym chyba znaleźć czyjeś zwłoki niż kilka pustych  pudełek… Przyjaciel został do rana, bo zagroziłam że pojadę z nim do domu. Prawda jest taka, że po każdej takiej historii twardnieje skóra i przy następnych takich akcjach człowiek jakoś sobie racjonalnie tłumaczy pewne stuki i puki. Nie mniej jednak mam żelazną zasadę -  zero oglądania i czytania horrorów. A ostatni horror oglądałam z Czasoumilaczem, który został dopóki na dworze nie zrobiło się jasno – dawno, dawno temu… Ech…    Brak powiązanych notek. 