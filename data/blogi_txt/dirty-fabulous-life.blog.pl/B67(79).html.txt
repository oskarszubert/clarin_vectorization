Nienawidzę zakupów! Serio! Nie wiem jak można chodzić godzinami po sklepach i oglądach ciuchy, torebki, buty… Zakupy służą do dwóch celów – zaspokojeniu potrzeb oraz zrobieniu sobie dobrze. Na szczęście znam mnóstwo innych sposobów jak zrobić sobie dobrze więc opcję z zakupami wybieram w ostateczności. Równocześnie wraz z powyższym stwierdzeniem pragnę obalić tezę że kobiety kochają kupować tylko garderobę. Jestem stuprocentową kobietą która woli kupić wiertarkę niż kolejny ciuch. Moja kolekcja narzędzi potrafiłaby zawstydzić niejednego faceta. Często robię zakupy, nie dlatego że chcę tylko dlatego że muszę. Zawsze jednak jadę na nie dopiero wtedy jeśli mam przynajmniej kilka pozycji na liście. Wiem gdzie co leży i wrzucam to do koszyka starając się zrobić zapas produktów, który oszczędzi mi kolejnej „wycieczki” do sklepu przynajmniej na tydzień, dwa. To oczywiście nie jest tak że w ogóle nie lubię kupować ubrań. Kupować lubię, nie lubię tylko całej tej otoczki związanej z wybieraniem, przymierzaniem i staniem w kolejce do kasy. U mnie wygląda to tak: potrzebuję spodni, butów (zima/lato itp.), kurtki, płaszcza to idę do kilku sklepów i kupuję to co według mnie jest najlepsze i najlepiej w danej rzeczy wyglądam. Nigdy nie żałuję kasy na buty i kurtki, bo zazwyczaj mogę w nich wtedy przechodzić więcej niż jeden sezon. To są rzeczy które kupuję kierując się głową. I jest to jedyna sytuacja zakupowa która dopuszcza kilkugodzinne chodzenie i wybieranie. Inną całkiem kwestią są zakupy pod wpływem impulsu. Ja jestem strasznie rzeczowa i racjonalna, ale w przypadku torebek kompletnie głupieję. Mam chyba ze 20 sztuk a chodzę z jedną do oporu (lub ze stosowną do okoliczności). Kiedy staję przed piękną torebką, rozszerzają mi się źrenice, delikatnie rozchylają usta i wydaję jęk rozkoszy. To co mnie od niej może odciągnąć to jedynie cena. Z butami mam podobnie. Zresztą wczoraj mi odbiło na punkcie kolorowych szpilek, które mogliście obejrzeć na fan page’u. Jest to o tyle dziwne że wszystkie moje szpilki są czarne… 90% moich butów jest czarna… zatem tylko feromony i chemia mogły popchnąć mnie w ich kolorowym kierunku. Szczęście w nieszczęściu że mam kupę turkusowych ciuchów, różowych dodatków (tak, tak…) i może kiedyś w nich wyjdę. A jeśli nie, to dołączą do moich 12 centymetrowych przepięknych szpileczek które są dla mnie śmiertelnym niebezpieczeństwem i tylko czasami je podziwiam, po czym wkładam z powrotem do szafy. Będą miały towarzystwo jakby co. Jest jeden sklep z ubraniami który bardzo lubię i do którego wchodzę stosunkowo często polując na wyprzedaże. Efekt jest tego taki że ostatnio wyrzuciłam dwie walizki ciuchów, w których nie chodziłam minimum dwa lata, a przy okazji znalazłam chyba z 10 bluzek, tunik, sukienek z metkami o których dawno zapomniałam. Mam mocne postanowienie żeby nie wejść tam dopóki nie założę chociaż raz tych ometkowanych  rzeczy z szafy. Jak na razie udaje mi się świetnie zapanować nad odruchem wejścia do sklepu. Jestem z siebie dumna! Ale nawet jak wchodzę do takich sklepów to nigdy nie przeglądam godzinami wieszaków. Patrzę sobie wokoło i jeśli coś zwróci moją uwagę to dopiero podchodzę i oglądam. Wyznaję zasadę że jeżeli cos nie wpadło mi od razu w oczy to znaczy że nie warto tego czegoś szukać. Dzisiaj na przykład miałam ochotę kupić sobie sukienkę. Przejście galerii zajęło mi może 40 minut. Wchodziłam do każdego butiku, omiatałam wieszaki wzrokiem i wychodziłam. Nic mnie nie przyciągnęło, nic nie zawołało „kup mnie, kup”. Jedynie buty wołały -  takie śliczne szpilki w kolorze nude. Cudne, na szczęście nie było mojego rozmiaru. Traktuję zakupy jak zło konieczne i przechodzę nad nimi do porządku dziennego, natomiast już NIGDY nie dam się żadnej koleżance wyciągnąć na łażenie po sklepach. Całkowicie rozumiem i łączę się w bólu ze wszystkimi facetami którzy muszą iść z żoną/ dziewczyną/ partnerką COŚ kupić, zwłaszcza jeśli jest to coś niezidentyfikowanego jeszcze. Kilka razy byłam i za każdym razem chciało mi się wyć po pierwszym sklepie w którym najpierw musiałam patrzeć jak koleżanka ogląda ciuchy, a potem jak się przebiera, a potem jak mówi że do tej spódniczki MUSI dzisiaj dobrać jeszcze bluzeczkę, stanik, majtki, buty, spinkę do włosów, szminkę i cień. Po kilku takich godzinach mam ochotę na kilka głębszych. Najbardziej do czarnej rozpaczy doprowadza mnie sytuacja w której prosi się sprzedawczynię o odłożenie ciucha na jakiś czas a potem chce się wracać i porównywać która prawie identyczna rzecz w  pięćdziesięciu różnych sklepach była najlepsza. I cała zabawa zaczyna się od nowa. Dlaczego to nie może wyglądać tak jak u mnie? Podoba mi się to biorę, nie podoba mi się to idę dalej? Ja z kolei mam inny „problem”. Zazwyczaj kieruję się rozsądkiem i nawet jeśli coś mi się podoba to uznaję że albo mam już cos podobnego w czym nie chodzę, albo cena jest nieadekwatna do jakości. Czasami jednak serce bierze górę nad rozumem i pamiętam jak kiedyś wróciłam do domu i po godzinie męczarni i wewnętrznego konfliktu prawie wybiegłam żeby zdążyć przed zamknięciem sklepu. Jak wielka była moja rozpacz, kiedy się dowiedziałam że ten piękny płaszczyk był ostatnią sztuką kupioną kilka minut po moim wyjściu ze sklepu wiem tylko ja i sprzedawczyni… Oczywiście gdyby wszystkie kobiety były takie jak ja to większość firm odzieżowych i galanteryjnych by upadła, zatem drogie panie… bądźcie z siebie dumne. Dajecie innym miejsca pracy, utrzymujecie przedsiębiorców oraz ich rodziny, oraz macie swój wkład w PKB. Tak trzymać Powiązane notki: Wyglądasz okropnie! – czyli lepiej być weredykiem czy kłamcą? 