Drugi dzień mojego pobytu nad morzem upłynął pod znakiem „zwiedzamy, zwiedzamy”. S który chcąc nie chcąc został naszym osobistym przewodnikiem, postanowił zawieźć nas do Gdańska na Jarmark Dominikański. Ale wcześniej… zrobiłam sobie relaks na tarasie. W ogóle taras to jest fajna rzecz (wiem bo remontuję dwa od lipca w Warszawie i właśnie dzisiaj oba są już skończone – otwieram szampana) -  słońce, bryza morska (mieszkałam 5 min od morza), oraz bliskie sąsiedztwo prysznica i lodówki sprawiło że doszłam do wniosku ze po cholerę chodzić na plażę skoro to samo, ale w ciszy i spokoju mogę mieć w hotelu. Tak wiem… nie musicie komentować; w dupie mi się poprzewracało… Punkt 1 – w odwiedzinach u Neptuna W każdym razie, kiedy już S po nas podjechał to jak przystało na turystkę zabrałam swoją torbę „ze wszystkim” i pojechaliśmy do Gdańska. Upał był nieprzeciętny, na starym mieście dzikie tłumy które kłębiły się przy straganach. Akurat udało nam się trafić na Jarmark Dominikański. Słychać było chyba wszystkie języki z przewagą niemieckiego. Jak ktoś miał ochotę na regionalne kuchnie to też miał wybór, plus biżuteria, ciuchy i wszelakie duperelki. Ja kupiłam hinduskie przyprawy co nikogo oczywiście dziwić nie powinno.  Przeszliśmy się ulicą Długą, obejrzeliśmy Złotą Bramę, najstarszą wodną bramę czyli Zieloną, Dwór Artusa, oraz Długi Targ. Punktem kulminacyjnym, przynajmniej dla mnie były odwiedziny po latach przy fontannie Neptuna (nawet nie wiecie co ja tam kiedyś wyprawiałam). Punkt 2 – chwila relaksu  Na każdym rogu i wzdłuż chyba wszystkich ulic są knajpeczki, puby, restauracje. Aż szkoda że na taki upał człowiekowi nie chce się jeść. Jeść może nie, ale pić już tak. Jakoś nie mogłam się zdecydować na żadne miejsce; tu za głośno, tu są dzieci, tu są niewygodne fotele, tam nie ma miejsc. Chłopaki wykazali się anielską cierpliwością w stosunku do mojej osoby. W chwili w której skręciliśmy w ulicę Mariacką, wiedziałam że chcę tam zostać. O połowę mniej turystów, piękne kamieniczki, małe galeryjki z bursztynami; zupełnie jakby czas się tam zatrzymał. Na kawę zdecydowaliśmy się w historycznym Klubie Pisarza. Przekonało mnie to że po tych samych schodach prowadzących do kawiarenki wchodzili Herbert, Miłosz, Bryll czy Stachura.  Oprócz picia kawy mrożonej, zrobiliśmy sobie sesję zdjęciową za pomocą samowyzwalacza. Nawet nie wiecie jakie ciekawe zdjęcia wyszły. My w ruchu, my z zamkniętymi oczami, pacha kolegi, mój biust, oraz uśmiechy nr 27. Ponieważ niestety nie byłam zachwycona artyzmem owych fotografii poprosiłam przemiłą kelnerkę, żeby jednak zrobiła nam chociaż jedno NORMALNE zdjęcie. Vis-à-vis Klubu Pisarza znajduje się Klub Aktora, do którego kiedyś dostęp mieli wybrani a teraz już każdy może się poczuć jak gwiazda filmowa. Wypoczęci i trochę orzeźwieni ruszyliśmy dalej. Poszliśmy do Parku Oliwskiego. Przepiękna zielona oaza. Niesamowicie mi się tam spodobało. Można tam było znaleźć upragniony cień, a nawet lekki wiaterek, który poruszał gałęziami starych drzew. Miejsce magiczne, ale już teraz jak zajrzałam do Internetu to widzę że chyba mojemu przewodnikowi się spieszyło bo…nie przypominam sobie żebym widziała popiersie Mickiewicza, ani żebym była w grotach szeptów!!! Jeszcze tam wrócę! Punkt 3 – dzięki bogu! Mieliśmy jechać na obiad do Sopotu na moją wymarzoną świeżą rybą, ale… zadzwonił ten wyrzeźbiony szef warsztatu, że auto jest już do odebrania. Kumpel był tak przeszczęśliwy, że aż zrobiłam mu zdjęcie. Szkoda że zdążyłam schować aparat kiedy zrzedła mu mina jak usłyszał ile ta przyjemność będzie go kosztowała. Ale dzięki bogu mieliśmy auto, więc nie musieliśmy o tydzień przedłużać urlopu. W sensie ja to bym chętnie została, tylko z moimi walizkami to chyba musiałabym się później teleportować. Punkt 4 – ryba musi poczekać W końcu, z żołądkiem przyklejonym do kręgosłupa pojechaliśmy na najlepszą rybę w Sopocie. Nie mam bladego pojęcia jak taka ryba smakuje, ale inni chyba też uważali że jest wyjątkowa ponieważ kolejka miała chyba z 20 metrów i nie było opcji żebyśmy w niej stanęli. Prawdę mówiąc byłam już taka zmęczona że było mi wszystko jedno czy staniemy jednak i poczekamy czy ten sam czas poświęcimy na dojazd do Gdyni i czekanie gdzieś indziej. Chłopcy jednak byli stanowczy i rybkę zjedliśmy w gdyńskim porcie. Uwielbiam flądry Punkt 5 – umawiamy się na wieczór  S tak jak poprzedniego wieczoru upierał się przy imprezowaniu w Sopocie. Umówiliśmy się na 22.00 i rozeszliśmy do siebie, żeby się przygotować. Sprawa wyglądała tak; przyszłam, wzięłam prysznic, położyłam się do łóżka i zasnęłam kamiennym snem. Punkt 6 – czyli nie ma tak łatwo Nie… nie dane mi było spanie do rana. Kumpel wpadł za piętnaście 22.00 i marudził że musze koniecznie wstawać, bo zaraz S po nas przyjedzie. Trochę sobie pojęczałam, trochę postękałam z rozpaczy, po czym zabrałam się za przejrzenie zawartości walizki. Po chwili stwierdziłam, że mam to gdzieś bo i tak mnie tu nikt nie zna i wyjątkowo nie muszę się robić na bóstwo. Ruszyliśmy. Droga do Sopotu zajęła nam niecałe 15 minut. Szukanie wolnego miejsca zajęło nam 40. Sopot po 22.00 jest jednym wielkim nadmorskim parkingiem. Tyle. S zaczął nam proponować różne knajpy. Poszliśmy do Spatifu, o ile to jest to miejsce do którego wchodzi się po strasznie stromych schodach. Chyba nie miałabym odwagi zejść stamtąd po alkoholu. Na szczęście lokal był pełny. Następnie podeszliśmy pod Atelier. S chciał wejść ale znowu zaczęłam stękać, że jest tak ładnie na dworze i jeszcze nie widziałam mola nocą, a w ogóle to bardziej romantycznie będzie jak sobie siądziemy z winem na plaży, bo ja już jestem stara i nie bawią mnie dyskoteki. Pfffff…. Ale, ale… żeby być sprawiedliwą to stwierdziłam że wejdę, popatrzę i jeśli mi się spodoba to tam wrócimy. Weszłam do środka, towarzystwo zostało na zewnątrz. Wyszłam po 5 minutach totalnie zachwycona zagęszczeniem przystojnych mężczyzn na metr kwadratowy. Muszę jeszcze tylko popracować nad dyplomacją i przekazem, ponieważ… Punkt 7 – jaki śliczny piesek, szkoda tylko że to pies ogrodnika… … no właśnie… W chwili w której powiedziałam że koniecznie musimy tam wejść ponieważ widziałam jednego boskiego faceta to: S się ucieszył jak mało kto, w nadziei że są tam również śliczne dziewczyny, a Kumpel nagle stwierdził że on musi zobaczyć molo… No cóż, sama to wymyśliłam to teraz musiałam trzymać fason. Już komu jak komu ale samej sobie nie lubię zaprzeczać. Molo było oczywiście super, nie licząc naprutych nastolatków z winem owiniętym w gazety (będą mieli co wspominać, np. jak rzygali do morza…), nie mniej jednak nie mogłam się doczekać wejścia do Atelier. Punkt 8 – dramat – taka moda, że nie pasuję do otoczenia! Kiedy S powiedział mi że chciałby zobaczyć mnie w trzyczęściowym kostiumie kąpielowym, to zrobiłam klasyczne „eeeee?”. Kiedy tłumaczył że trzyczęściowy strój to bikini i szpilki to go wyśmiałam, ale okazało się że nie tak do końca mija się z prawdą. Byłam chyba jedyną dziewczyną, która nie miała tiulowej spódniczki i szpilek, lub białej obcisłej sukienki i kolorowych szpilek. Nie dosyć że byłam w spodniach to jeszcze na płaskim obcasie. Dramat, który… przekuł się w mój sukces, ponieważ byłam inna. Przechodząc od wejścia w kierunku baru złapałam kontakt z kilkoma panami, będąc oczywiście dumną i bladą (dosłownie), żeby czasem sobie nie pomyśleli że jestem nimi zainteresowana. Po wyjściu na parkiet w jakieś 15 sekund miałam męskie towarzystwo. Ekstra. Wybrałam sobie jednego pana i zaczęłam się bawić. Plusem dla tego miejsca była akurat ostra muzyka która leciała, a nie jakieś wyjce rodem z Eski. Nie ukrywam, że byłam zachwycona i troszkę jednak napalona na wybranka parkietu. Z wielkim entuzjazmem podeszłam do Kumpla, który oznajmił że jest zmęczony i wraca. Zastygłam – że jak, proszę? Przecież dopiero zaczęliśmy się bawić. Sprostowanie: ja się dobrze bawiłam, S się dobrze bawił, Kumpel nie. Zupełnie nie wiem dlaczego, bo chyba nie z powodu tańca z innym facetem? Rozdarcie wewnętrzne było tak wielkie, że rozważałam pozostanie w Sopocie i powrót taksówką do Gdyni. Ale moje drugie racjonalne „ja” zaczęło coś przebąkiwać, że jak Kumpel się wkurwi, to będę wracała pociągiem do Warszawy. A ja jednak jestem bardziej rozważna niż romantyczna. Podeszłam do mojego dopiero co upolowanego znajomego żeby się pożegnać. Dawno nie widziałam takiego zawodu na męskiej twarzy ( no dobra widziałam jak kiedyś odmówiłam Czasoumilaczowi, ale to rzeczywiście było dawno…). Kiedy już szłam do wyjścia podbiegł do mnie i włożył mi w dłoń swoją wizytówkę. No nie zgadniecie z jakiej był branży… Ja mam chyba jakiś radar że przyciągam TYCH facetów. Punkt 9 – zaraz mnie piorun strzeli Jak się pewnie domyślacie nie było racjonalnych powodów dla których nie moglibyśmy zostać chociaż pół godziny dłużej, co próbowałam wynegocjować z miernym skutkiem. Myślę że zarówno ja jak i S mieliśmy wrażenie że nas zaraz coś trzaśnie. W sekundzie w której o tym pomyślałam to zrobiłam tfu tfu, bo biorąc pod uwagę burzę która się rozpętała nad Trójmiastem to jeszcze mogłabym wykrakać. Wiecie co? Przez kolejne 20 minut od wyjścia z klubu staliśmy pod markizą kolejnego lokalu bo baliśmy się ruszyć z miejsca. Na moje nieśmiałe, że może wrócimy do Atelier ( w domyśle do mojego tancerza) dopóki pada deszcz, S z nadzieją spoglądał na Kumpla, który z kolei ostentacyjnie ziewał. Punkt 10 – srali muszki, będzie wiosna Ziewanie Kumpla w tą burzową noc tak go chyba dotleniło, że zaraz po przyjściu do hotelu otworzył wino i siedzieliśmy kolejne dwie godziny do 4 nad ranem… Punkt 11 – Kopciuszek Ale nie ma tego złego, co by na dobre nie wyszło. Dzięki temu  że jak Kopciuszek z baśni braci Grimm uciekłam od potencjalnego księcia, to książę miał okazję za mną zatęsknić oraz się rozmarzyć co by było gdybym została. Jesteśmy w kontakcie mailowym, więc jak następnym razem będę w Trójmieście to… to sobie zaszaleję. **************************** Zapraszam na fb            Powiązane notki: Bałtyckie szaleństwa panny F część III – czyli jestem na „nie” i dlaczego tak krótko? Bałtyckie szaleństwa panny F – dzień I – „przygoda, przygoda…” Labirynt Światła – czyli zwiedzamy świąteczną Warszawę 