No i poleciałam. W sensie do Londynu. Cóż mogę rzec. Było zajebiście. Wszystko było zajebiste; pogoda (no wiem, wiem… miało być zimno, a nie było), towarzystwo (mój Towarzysz Podróży oraz jego znajomi, którzy nas nocowali), byłam we wszystkich miejscach w których chciałam być, oraz byłam tam gdzie być mnie nie miało. Już tym razem daruję Wam podróż w odcinkach i postaram się jak najoszczędniej ubrać w słowa swoje przeżycia. Kiedy byłam w Londynie pierwszy raz z S, to zobaczyliśmy mnóstwo tzw. podstawowych rzeczy które należy zobaczyć będąc w tym mieście. Takie było założenie. Tym razem moim założeniem było zobaczyć rzeczy związane z historią Tudorów którą się zachwyciłam. Jak niektórzy z Was wiedzą przeczytałam kilka grubych tomów książek o ich rodzie, obejrzałam serial, zakochałam się w Henryku VIII i moim priorytetem było odwiedzić Tower.  Tower oprócz tego że jest przepiękną budowlą to przede wszystkim pełniła w przeszłości funkcje więzienia. I to takiego z którego nie dało się uciec biorąc pod uwagę że droga do bram prowadziła przez rzekę… Taka na przykład Anna Boleyn przypłynęła tam łódką i zostawiła swoją głowę na pamiątkę ku uciesze tłumu… Po wielu długich rozważaniach doszłam do następujących wniosków; za cholerę nie mogłabym być królową… oraz mieszkać w takim Tower… przecież zgubiłabym się już po pierwszych minutach. Teraz rozumiem dlaczego każda z królowych miała pełno dwórek które za nią chodziły i w razie czego wskazywały drogę do celu. Ponadto, one wszystkie musiały być strasznie niskie ponieważ te łoża które były w komnatach były tak krótkie że wystawałyby mi nogi, no chyba że spałabym po przekątnej.  Kolejna rzecz to to, że mój mąż – król niekoniecznie musiałby przypaść do gustu. Mimo zachwytów nad Henrykiem VIII (podobno w młodości był przystojny), to jakbym była już taką Katarzyną Howard, która chodziła do łóżka ze 140 kilogramowym mężem który śmierdział to już chyba wolałabym zostać ścięta… No i została. Pewnie specjalnie przyznała się do zdrady żeby oszczędzić sobie nocy z królem i jego ropiejącym wrzodem na nodze. A weź tu odmów królowi… Królowi się nie odmawia. Po czwarte, zanudziłabym się na śmierć. Z książek i filmu wynika że jak królowa nie była akurat  z królem w łóżku to haftowała, czytała albo się godzinami modliła (acha… jeszcze mogła spacerować po ogrodach o ile nie padał deszcz i nie piździło jak w kieleckim). Czytać to jeszcze rozumiem, ale haftować?? Po piąte, musiałabym urodzić jakimś cudem syna. Jak miałabym szczęście to po pierwszym sukcesie mogłabym sobie darować dalsze próby (para królewska miała osobne komnaty sypialne i jakby co to podsyłałabym mężowi damy dworu żeby dał mi święty spokój). Oczywiście musiałby to być jakieś głupie, chociaż ładne damy gdyż jakby się trafiła taka jak Anna Boleyn to potem skończyłabym na pieńku albo w więzieniu, albo na wygnaniu, gdyż z pewnością znalazłby się na mnie jakiś paragraf. A wierzcie mi cele w Tower są zimne i mikroskopijne. A nie daj boże ścięliby mi głowę i powiesili nad wejściem, żeby kruki wydziobały mi moje przepiękne oczęta. Znacie legendę o krukach z Tower? No ubolewam strasznie, ale na królową się nie nadaję, chociaż wydawanie dyspozycji wychodzi mi rewelacyjnie… Kiedy będziecie w Londynie to wybierzcie się tam koniecznie, ja byłam zachwycona. Zwłaszcza że przypłynęłam tam łodzią z Greenwich  Uwielbiam takie płynne przejścia… Greenwich mnie zachwyciło. Na jego terenie można zwiedzić żaglowiec którym przewożono herbatę, Uniwersytet, Uczelnię Muzyczną  (dźwięki które słychać doprowadzają do szału. Założę się że ćwiczący studenci mają wyciszone sale, ale z zewnątrz dźwięki się mieszają przyprawiając o zawrót głowy), Narodowe Muzeum Morskie, oraz Królewskie Obserwatorium Astronomiczne z zerowym południkiem. Pomijając dramatyczne dźwięki płynące z Uczelni Muzycznej, Greenwich jest miejscem magicznym. Tak jakby czas się zatrzymał. Monumentalne budowle, usytuowane nad brzegiem Tamizy. … a skoro już jesteśmy przy Tamizie… Mieliśmy dużo szczęścia, ponieważ rzeka akurat miała odpływ. Dzięki temu mogłam swobodnie spacerować po dnie. Co ja tam moi drodzy znalazłam… Założę się że jakbym miała trochę więcej czasu to ze znalezionych kości skompletowałabym kilka pełnych szkieletów. Serio. Część kości wyglądała na ludzkie… oprócz może żuchwy konia… chciałam zabrać na pamiątkę ale nie wiem co na to pracownicy lotniska…  Kolejną atrakcją turystyczną związaną z Tudorami był pałac Hampton Court na krańcach Londynu. Budynki rozbudował Tomasz Wolsey, który nadał pałacowi renesansowy sznyt. Niestety jak większość doradców Henryka VIII marnie skończył i tym oto sposobem rezydencje przejął miłościwie panujący Henry… Chodząc po komnatach Hampton Court raz po raz wpadałam w zachwyt zawstydzając moich towarzyszy, ale wierzcie mi nie mogłam się powstrzymywać. Przepych z jakim urządzono wnętrza robi naprawdę wielkie wrażenie. Gigantyczna sala jadalna, gdzie zasiadłam na tronie przy srebrnej zastawie, oraz kuchnia z paleniskiem, rzeźnią, kotłami, beczkami wina nie pozostawiała złudzeń co do wystawnego trybu życia mieszkańców pałacu.       Prywatna kaplica i małe dziedzińce z fontannami oraz ogródkami zielnymi, komnaty sypialne, zbrojownia, biblioteki, sale do podpisywania dokumentów, łaźnie, sala do tenisa… no cóż… do tego mogłabym się przyzwyczaić, pod warunkiem że nie musiałabym sypiać z królem. A ogrody? Oniemiałam jak je zobaczyłam. Oprócz parku ze zbiornikiem wodnym, parku myśliwskiego, są tam przepiękne, tajemnicze ogrody z najstarszym gronem winnym na świecie (?), oraz labirynt.  Skoro już jesteśmy przy parkach i ogrodach…    … to miałam przyjemność zwiedzić również  Kew Garden – Królewskie Ogród Botaniczne, w okolicy Richmond. Teren jest ogromny, po dwóch godzinach musiałam usiąść na ławeczce i udawać że karmienie kaczek jest niezwykle pasjonujące gdyż nogi wchodziły mi już w cztery litery… Jeśli się tam wybierzecie znajdziecie mnóstwo atrakcji, m.in. pagodę, jeziora, altany, szklarnie, taras widokowy, który przyprawił mnie o zawrót głowy (mam lęk wysokości…), oraz stada papug (!). Zupełnie nie ogarniam jak przy takim klimacie i zimnej pogodzie mogą tam mieszkać papugi i rosnąć palmy… Nie ogrodem, a dzielnicą Londynu jest Covent Garden…    Spotkacie tam różnej maści artystów, począwszy od mimów, cyrkowców, grajków, ludzi – posagów. Jednym słowem cyrk na kółkach. W samym centrum znajduje się Piazza – 500 letni targ. Ja bardziej zachwyciłam się Katedrą Św. Pawła. Rzadko opada mi szczęka, ale będąc tam poczułam się jak w Watykanie. Niestety nie można było robić zdjęć (ale oczywiście Polka potrafi…). Dalej znajdziecie kościół Mormonów (również niedostępny dla postronnych osób). Jeśli lubicie spacery możecie przejść się do Temple. Bardzo chciałam zwiedzić kościół Templariuszy ale zawsze przychodziliśmy kiedy był już zamknięty więc wnętrza obejrzałam na YT… Wypiłam piwo w najstarszym pubie w Londynie, niejakim Ye Olde Cheshire Cheese (1667) oraz zwiedziłam uliczkę Ely Place która nie należy do Londynu tylko do jakiegoś biskupa i ludzie tam mieszkający mają inne obywatelstwo. Takie cuda…      Kiedy byłam ostatnio na South Kensington zwiedzając z S wszelakiej maści muzea to bardzo chciałam iść jeszcze do muzeum Victorii i Alberta, ale S zastrajkował że jest głodny i nie ma opcji na kolejne kilka godzin chodzenia po piętrach. W związku z tym podczas tego wyjazdu obiecałam sobie że tam pójdę. Pominę już skąd Brytyjczycy powynosili większość eksponatów, ale jak zobaczyłam plaster Kolumny Trajana to przestałam się już czemukolwiek dziwić. Ostatniego dnia odwiedziłam z rozpędu Horniman Museum na zboczu Forest Hill. Chwilowo mam przesyt londyńskich atrakcji. Jest jeszcze kilka miejsc które MUSZĘ zobaczyć, bo inaczej pęknę, ale dam sobie trochę czasu żeby zatęsknić… chociaż słyszałam że w grudniu miasto jest przepięknie ozdobione… więc nie wiem ile wytrzymam. Czy możecie jeszcze mi coś polecić? Powiązane notki: Pierwszy dzień w Londynie czyli Furia nieustannie się dziwi :) Pakuj się! – wylatujesz! Bałtyckie szaleństwa panny F część III – czyli jestem na „nie” i dlaczego tak krótko? 