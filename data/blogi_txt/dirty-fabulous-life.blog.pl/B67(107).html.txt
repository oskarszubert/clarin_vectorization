Idą  święta… Ano idą, jakby nie patrzeć… idą i są już coraz bliżej. I zauważam je nie dlatego że śnieg prószy (bo nie prószy), nie dlatego że wszędzie są ozdoby choinkowe bo to by znaczyło że Boże Narodzenie mamy już od listopada i nawet nie dlatego że są kilometrowe kolejki do kasy bo wszyscy wykupują bakalie i karpie. Zauważyłam że nikt nie ma czasu się spotkać ponieważ SPRZĄTA! Rozumiem, że jeśli ktoś ma bałagan to sprząta. To jest nawet bardzo wskazane. W końcu z pewnością milej się je wigilijną kolację kiedy pod stołem nie pałętają się tumany kurzu i kociej sierści. Pewnie! Bez dwóch zdań. Ale czy na smak karpia wpłynie to że wyczyścimy wszystkie szafki i upierdolimy się po łokcie tak, że bez trudu przejdziemy test białej rękawiczki jeżeli akurat Małgosia Rozenek postanowi być tym zbłąkanym wędrowcem dla którego zostawiamy puste nakrycie. Już wielokrotnie wspominałam o tym, że u mnie w domu gotuje tata. Najlepiej na świecie. To on na święta pichci  barszcze, grzybowe, robi boski bigos, kapustę z grzybami, kaczkę. Reszta jest po stronie mamy. I o ile gotowanie jest pasją taty, to sprzątanie na pewno i z całą stanowczością nie należy do ulubionych zajęć matuli. I dobrze! To oczywiście nie znaczy że panuje cyrk na kółkach, tylko mama wychodzi ze słusznego przekonania że święta są po to żeby odpocząć i nacieszyć się rodziną i świętym spokojem, a nie po by umierać ze zmęczenia po tym jak się użyło wszystkich możliwych, dostępnych na rynku środków do czyszczenia, pryskania i odkażania. Ja też wolę zapachy dobiegające z kuchni niż zapachy chemii gospodarczej. Gdybym mieszkała bliżej rodziców to w ramach jednego z prezentów wyciągnęłabym ich na kilka godzin z domu i zaprosiła panią która wysprzątałaby mieszkanie na błysk. Na odległość to nie przejdzie niestety, zresztą mama w życiu by do domu nikogo obcego nie wpuściła, woli sprzątać sama. Generalnie ja sobie robię taki prezent raz na miesiąc. Mam zaufaną panią która czyni cuda. Zna mój dom jak własną kieszeń i w kilka godzin sprawia że lśni. Uwielbiam ją. To najlepsza inwestycja na jaką mogłam wpaść. Kiedy kolejna koleżanka powiedziała „kochaaaaanaaaaa, teraz to ja sprzątam bo cała rodzina przyjeżdża na Wigilię” po prostu podesłałam numer telefonu. I co? I dzięki temu mogłam się spotkać na ploty; koleżanki (dwie) były mi dozgonnie wdzięczne, a reszta trochę mniej bo moja pani terminy na sprzątanie ma zarezerwowane już na kilka miesięcy do przodu. Jak mam być szczera to nie pojmuję dlaczego ludzie sprzątają dwa tygodnie przed świętami. Ja sprzątam na bieżąco, średnio raz w tygodniu, a mieszkam sama (no ok… z kotem). Gdybym miała dzieci to pewnie musiałabym dzień przed Wigilią je uśpić żeby spokojnie ogarnąć mieszkanie. A co z gotowaniem? Dekorowaniem? Zakupami? Pakowaniem prezentów? Dzisiaj krótko, bo pewnie część  z Was jest w ferworze lepienia uszek (mniam) oraz decydowaniu o tym kto w tym roku ubije karpia. Ale pamiętajcie że liczy się przede wszystkim rodzinna atmosfera, a nie to czy możecie się przejrzeć w kafelkach w łazience. Zwolnijcie, odpocznijcie. A jeśli świąteczne porządki należą do Waszej tradycji to może jak po świętach Wasza kuchnia będzie wyglądała tak:  To wezwiecie służby sprzątające na ratunek   —————————————————- do zobaczenia na fb   kliknij albo na Instagramie   ————————————————— Ponieważ zewsząd dochodziły mnie głosy że moje posty na Fan Pagu nie trafiają do wszystkich osób które go polubiły zasięgnęłam opinii i okazało się że dzieje się tak dlatego że facebook wybiera które posty trafią do ktorych osób. Ma to związek z tym jakie macie preferencje określone w ustawieniach, co lubicie, czego słuchacie, a nawet jakich słów najczęściej używacie. Gdybym chciała żeby posty trafiały do wszystkich z Fan Page musiałabym uiścić odpowiednią do ilości „fanów” kwotę. Ale można to obejść. Jeśli powyższy problem zaobserwowaliście u siebie to wystarczy najechać kursorem na mojej stronie na „lubisz to” i rozwinie się opcja „otrzymuj powiadomienia” i „pokazuj w aktualnościach”. Powiązane notki: Gotowa na wszystko… 