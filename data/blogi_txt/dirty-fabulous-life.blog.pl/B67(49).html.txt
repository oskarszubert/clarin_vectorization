Jak to jest z tymi związkami, randkami i innymi miłosnymi historiami? Myślałam że doświadczenie zdobywa się wraz z wiekiem, a ja mam wrażenie że im jestem starsza to w tej dziedzinie coraz (za przeproszeniem) głupsza… Wiadomo, że każdy jest inny i wszelkie poradniki randkowania to można sobie wsadzić między pośladki, ale do jasnej ciasnej czuję się jak dziecko we mgle. Przyznam się bez bicia (chociaż uwielbiam klapsy) że w ogóle nie umiem randkować. Albo inaczej, świetnie radzę sobie z flirtem, bez problemu przychodzi mi rozpalenie faceta do białości, oraz owinięcie go sobie wokół palca. Zwłaszcza jak jestem w nastroju na niezobowiązującą znajomość. Och, wtedy jestem famme fatale i płynę na fali. Dosłownie. Rozpiera mnie energia, żądza i jestem tak naładowana że mogłabym góry przenosić.  Tak było z Czasoumilaczem. Problem dla mnie zaczyna się w momencie kiedy spotykam faceta, który bardzo, ale to bardzo mi się podoba w kategorii NFF. Z którym wiem, że chciałabym spróbować być , ale za cholerę nie wiem jak się do tego zabrać. Mężczyźni z którymi byłam w długoletnich związkach pochodzili do tematu tak jak ja – na zasadzie krótkiej piłki. W piątek wpadaliśmy sobie w oko, w sobotę szliśmy na kawę, w niedzielę byliśmy oficjalną parą. Tylko z tego co się zdążyłam zorientować to nie wszyscy TAK mają… przede wszystkim wyznaję jedną podstawową zasadę: jestem jaka jestem i albo mnie bierzesz z całym dobrodziejstwem inwentarza, albo się wypchaj trocinami. Nie mam zamiaru latać w środku nocy do łazienki żeby zrobić sobie makijaż, aby mój wybranek budząc się rano żył w przeświadczeniu że jestem idealna (chociaż jestem). Nie mam zamiaru udawać że jestem bardziej elokwentna niż w rzeczywistości i nie mam zamiaru udawać że jestem Matką Polką bo nie jestem. Nie ukrywam swoich poglądów i uważam że o pewnych rzeczach należy mówić na samym początku znajomości. Marzysz o dziecku? To niekoniecznie ja ci je urodzę. Masz dzieci z poprzedniego związku? To nie wiem czy jestem odpowiednią kandydatką na twoją kobietę. Ale jeśli mi o tym nie powiesz to nie zdziw się jak na pytanie czy lubię dzieci powiem ci prawdę, która nie do końca ci się spodoba. Proste? Chyba jednak nie dla wszystkich… Wróćmy do randkowania. Jak powinny wyglądać randki, które mają zamiar przerodzić się w coś trwałego? Po jakim czasie można się trzymać za ręce? Kiedy można się namiętnie pocałować, oraz kiedy u licha iść z facetem do łóżka, żeby przez przypadek nie przemknęła mu przez głowę myśl że jestem łatwa? Problemy rodem z gimnazjum? Może. Ale przynajmniej w gimnazjum sprawa jest prosta (tak zakładam). Mam 14 lat i mogę trzymać chłopaka za rękę oraz przez kolejne dwa lata twierdzić że nie jestem gotowa na seks. Ale jak się ma trzydzieści to wygląda to zupełnie inaczej. Ja na przykład będąc w związku mam permanentną ochotę na seks. W praktyce wyglądało to tak że częściej ja miałam ochotę niż facet mógł. Skoro spotyka się dwójka dorosłych osób, która się sobie podoba to kiedy można pozwolić sobie na dziką orgię? Przecież człowiek się męczy odmawiając sobie przyjemności. Mam udawać że jestem dziewicą orleańską? No nie jestem. I nie oznacza to że chodzę do łóżka z każdym napotkanym facetem (pomijając że 97% w ogóle mnie nie kręci). Od kiedy się jest razem? Skąd mam wiedzieć czy spotykając się, powiedzmy 5 razy z jednym osobnikiem i lądując z nim w pościeli, to (zakładam że mam też o czym z nim  rozmawiać i czuję się z nim dobrze) już z nim jestem czy musi paść magiczne zdanie pt. „ czy chcesz ze mną chodzić?”. A może wiadomo to stąd że pan przedstawi nas swoim znajomym, rodzinie itd.? A może wiadomo to po tym, że po pierwszym seksie zadzwoni i zapyta jak się czuję i kiedy spotkamy się znowu a nie zamilknie na wieki? Wszystko to jest strasznie skomplikowane. A przecież sprawa jest prosta; spotyka się dwójka ludzi, którym jest ze sobą dobrze, spotykają się ze trzy razy i pada deklaracja: chcę poznać cię bliżej, spróbujmy coś razem stworzyć. I już. Pozamiatane. Oczywiście może się tak zdarzyć że po miesiącu oboje stwierdzą że do siebie nie pasują, ale dali sobie szczerą szansę. Nie kręcili na boku z pięcioma innymi osobami, byli wobec siebie szczerzy i nie wyszło właśnie dlatego że mówili sobie prawdę. Nie ukrywali dzieci, nie twierdzili że są inni niż naprawdę są. Wtedy wszystko wychodzi płynnie i tak po ludzku. Nie można nikomu zarzucić że nas wykorzystał. Ale uważam, że to facet powinien taką deklarację złożyć „chcę być z tobą”, bo wydaje mi się (pewnie niesłusznie), że kobieta zostanie posądzona o desperację, spieszenie się, chęć zajścia w ciążę w piorunującym tempie, oraz zajęcie połowy majątku danego pana. Więc nie wiem jak Wy, ale ja będę milczała dalej, czekając na propozycję, a jednocześnie jak najwięcej mówiła o swoich poglądach żeby nikt mi potem nie zarzucił że czegoś nie był świadomy. Co złego to nie ja, a niektórych facetów powinno się wychłostać po genitaliach za zatajanie prawdy. Amen.        Powiązane notki: Kto tu goni króliczka – czyli Furia szykuje się na randkę O tym jak kot zaprzepaścił szansę na drugą randkę z naprawdę fajnym facetem (NFF)… Cztery życzenia potrzebne do Furii spełnienia Jak przetrwać randkę z Furią i nie zwariować? Do zakochania jeden krok… Jak dwie połówki jabłka – czyli kiedy najlepiej zakończyć znajomość? 