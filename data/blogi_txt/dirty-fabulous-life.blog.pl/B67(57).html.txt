Dzień drugi rozpoczęty pożywnym śniadaniem sprawił że nabraliśmy energii, w związku z czym zaraz po zostawieniu bagażu w przechowalni, udaliśmy się do metra (a jakże), aby pojechać na Camden Town. Zupełnie się nie spodziewałam tego co ukazało się moim oczom. Jakbym trafiła na gigantyczny stadion dziesięciolecia. Było tam wszystko; od ubrań Made In China, breloczki, kubki, wszelakie pamiątki, salony piercingu i tatuażu, po budki z jedzeniem z całego świata. Mydło i powidło. Czułam się jak dziecko wpuszczone do sklepu z zabawkami, które wszystko musi zobaczyć i dotknąć. Większość rzeczy można było kupić już za 5 funtów – coś jak nasz sklep wszystko za 4 zł. Duże wrażenie zrobił na mnie pasaż handlowy zlokalizowany w dawnych stajniach. Wszędzie były rzeźby koni naturalnych rozmiarów. Większość rzeczy było typową tandetą, ale różnorodność towarów i kolorowych ludzi ( i tym razem nie chodzi mi o kolor skóry) dał niesamowity obraz całej dzielnicy.   Jak tylko weszliśmy w alejkę z jedzeniem to oszalałam ze szczęścia. Zapachy oszałamiały, moje ślinianki totalnie zgłupiały. Gdybym mieszkała w okolicy to pewnie jadałabym tam często. Zaopatrzona w stoperan (przezornego pan bóg strzeże) nie miałam najmniejszych oporów żeby uraczyć się daniami z budki. Właściwie jakbym się uparła to nawet nie musiałabym kupować jedzenia, ponieważ z każdej strony podawali nam kawałki kurczaka na spróbowanie. Po chyba 20 minutach zdecydowałam się na chińszczyznę. Cała frajda polegała na tym, że do wyboru były dwie wielkości miseczki – za 4 funty i trochę większa za 5, oraz że sprzedawca nakładał w nie do oporu to co się chciało. W związku z czym na jednej połowie miałam ryż, na drugiej makaron, kurczaka w panierce, kurczaka na ostro, kurczaka na słodko kwaśno, plus małe zawijane pierożki. Bosko. Usiedliśmy wzdłuż Regents Canal i mając uspokajający widok wody przed sobą delektowaliśmy się jedzeniem. Tak naprawdę po zjedzeniu takiej porcji to najchętniej położyłabym się i trawiła, ale przecież przyleciałam pozwiedzać a nie poleżeć, więc obżarci jak bąki ruszyliśmy do British Muzeum spalić kalorie.    Oczywiście domyślałam się że muzeum jest duże, ale że jest TAK duże to nawet mi przez myśl nie przeszło, chociaż jak człowiek sobie uzmysłowi że Anglicy pokradli z całego świata wszystko łącznie z panteonem greckim to cóż się dziwić… gdzieś musieli to poupychać.  Weszliśmy, wzięliśmy do ręki plan muzeum, troszkę zrzedła nam mina, a S zadał fundamentalne pytanie: to co chciałabyś zobaczyć? No wszystko! – odpowiedziałam. Acha – skomentował S. Jak już wyjaśniłam we wcześniejszym wpisie logistyka nie jest moją najmocniejszą stroną, więc zaufałam mojemu towarzyszowi, że zdoła mnie oprowadzić tak żeby nie tylko zobaczyć każdy brytyjski łup, ale też że nie będę go musiała oglądać dwa razy. Tia… Egipt i Mezopotamię mam obcykaną na maksa, podobnie jak kilka sal Grecji. Nie wiem ile czasu tam spędziliśmy ale nawet ja zaczynałam mieć kryzysy. Kiedy doszliśmy do gigantycznego skarabeusza to moim największym marzeniem było położyć się w którymś z sarkofagów i po prostu zasnąć. Ostatkiem sił, ostatnimi resztkami woli, kiedy już kierowaliśmy się w kierunku wyjścia  i zauważałam sale w których jakimś cudem nie byliśmy to ze zbolałą miną pytałam czy możemy jeszcze tylko tam na chwilkę wejść i rzucić okiem. Szczerze powiem liczyłam że S powie: nic z tego, wychodzimy – wtedy mogłabym na niego zwalić pominięcie strasznie ważnych zabytków, ale S z niemą rozpaczą przewracał oczami i szedł w kierunku drzwi. Takim oto sposobem zobaczyliśmy WSZYSTKO, a niektóre rzeczy nawet po kilka razy… Totalnie skonani, w końcu dostaliśmy zielone światło, żeby udać się do mojej M. Podała nam wskazówki dotyczące dojazdu i powlekliśmy się do metra. Kolejna rzecz, która wprawiła mnie w osłupienie to sposób ubierania się ludzi. Było około 15 – 17 stopni. Podczas kiedy ja jak cebulka miałam na sobie koszulkę na ramiączkach, bluzkę z długim rękawem, sweterek, kurtkę, szalik i czasami czapkę, to obok mnie siedzieli ludzie w japonkach, krótkich spodenkach i wydekoltowanych koszulkach… Chyba mają jakiś inny system nerwowy. Sama nie wiem. Kiedy doszliśmy do mieszkania M i zobaczyłam łóżko to nie bacząc na konwenanse padłam trupem. M wynajmuje pokój w kamienicy niedaleko Baker Street, gdzie jest 11 osobnych mini kawalerek, oraz wspólna kuchnia. Ma też przemiłych współlokatorów. Między innymi dwumetrowego Australijczyka który wygląda jak Chińczyk, trochę mniejszego Hiszpana, który… też wygląda jak Chińczyk. Hiszpankę, Francuzkę i paru innych. Więcej z tego wieczoru nie pamiętam, oprócz tego że po dwóch drinkach zasnęłam kamiennym snem. Przebudziłam się kiedy M ciemną, głuchą nocą przyszła do łóżka wraz ze swoim laptopem i oplotła mnie kablem do ładowarki. Nie, nie… zero perwersji – to nie tak jak myślicie. Po prostu M funkcjonuje do jakiejś 4 nad ranem, a potem śpi do 13.00. W między czasie obudziłam się z koszmaru, że ktoś wypala mi szkarłatną literę na udzie, a okazało się że to była tylko gorąca ładowarka od laptopa. Usnęłam na dobre kiedy zastosowałam stopery do uszu oraz samolotową przepaskę na oczy i przeniosłam się pod ścianę. Więcej grzechów nie pamiętam. Cdn…  Powiązane notki: Pierwszy dzień w Londynie czyli Furia nieustannie się dziwi :) Ciąg dalszy w Londynie – czyli morderstwo na Baker Street oraz konfrontacja z wiewiórką Wczoraj w Londynie, dzisiaj w Olsztynie – czyli nie ma jak spontan 