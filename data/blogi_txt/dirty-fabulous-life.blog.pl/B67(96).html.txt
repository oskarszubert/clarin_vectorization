Tak na rozluźnienie klimatu pierwszo listopadowego opowiem wam o mojej ostatniej randce i o tym jak można spieprzyć koncertowo pierwsze wrażenie. Zaczęło się od tego, że od jakiegoś dłuższego czasu pewien mężczyzna próbował się ze mną umówić. Ponieważ byłam zajęta, to spotkanie było kilka razy przekładane. Ale jak to mówią do trzech razy sztuka. W końcu się udało, ustaliliśmy miejsce i czas. Pan zadeklarował że po mnie przyjedzie, w związku z czym wiedząc że prowadzić nie będę kreację dobierałam pod moje nowe szpilki, zrobiłam się na bóstwo. Prawdę mówiąc nie mogłam się doczekać spotkania ponieważ to miała być pierwsza randka od czasu kiedy minął mi samcowstręt. Tak na chłopski rozum, jeśli facet chciałby zrobić dobre wrażenie na pierwszym nieoficjalnym spotkaniu to co powinien zrobić? No jak myślicie? W mojej opinii skoro tak bardzo zabiegał o mnie to powinien ładnie się ubrać, punktualnie stawić się pod moim domem i starać się mnie oczarować swoim towarzystwem w restauracji. Mylę się? Chyba nie… Umówiliśmy się na 19.00. Pół godziny wcześniej (czyli jadąc z drugiego końca Warszawy już co najmniej dużo, dużo wcześniej wiedział że się nie wyrobi) zadzwonił że są korki. No też mi nowina! Pytam o której będzie, mówi że za godzinę. No ok. Mija 19.30 chłopaka nie ma. Dzwonić nie będę, w końcu to nie ja się spóźniam. Zaczynam się wkurzać, bo ja należę do osób niezwykle punktualnych i trudno mi brak tej cechy zaakceptować u innych. O godzinie 20.00 telefon że stoi pod domem. Wychodzę i oczom nie wierzę. Chwila konsternacji i szybka ocena sytuacji czy aby na pewno chcę wsiąść do tego konkretnego auta. Ja rozumiem że facet jechał prosto z pracy, ale na litość boską o spotkaniu wiedział kilka dni wcześniej, dlaczego nie uprzątnął tego bałaganu?? Ale to jeszcze nic, widzę że przepakowuje samochód i z przedniego siedzenia przekłada dopiero co zrobione zakupy na tył. Że co???? Patrzy na mnie z przepraszającą miną i wyjawia że ma tylko światło w lodówce a po drodze był otwarty sklepik. Zatkało mnie. Umawia się na 19.00, spóźnia godzinę i zamiast gnać na złamanie karku to robi zakupy?? Rzadko kiedy jestem w takim szoku żeby nie zareagować. Ale wtedy byłam. Tysiące myśli; począwszy od tego że „zdarza się”, „nie rób scen”, po „co za frajer, wracaj do domu”. Ale w tym momencie z reklamówki wypadły mu wszystkie jajka i tak się zdekoncentrowałam, że ostatecznie wsiadłam. To był błąd. Nie zgadniecie co było dalej. Serio. Jedziemy do restauracji, jedziemy, jedziemy. Mniej więcej wiedziałam gdzie ona się znajduję, ale że wcześniej nie byłam to się nie odzywałam. Zaczęłam się nawet obawiać że koleś chce mnie wywieźć i zaszlachtować gdzieś po drodze. Ale nie, on po prostu postanowił wrócić do tego sklepiku po te cholerne jajka! Uwierzycie? Ja nie mogłam i aż trzy razy się upewniałam czy się czasem nie przesłyszałam. Usłyszałam, że marzy mu się na śniadanie jajecznica z pieczarkami i to zajmie tylko chwilkę. Właściwie to czekałam, kiedy zza krzaków wybiegną panowie z kamerami i okrzykiem „mamy cię”. Nikt nie wybiegł. To znaczy ja się zastanawiałam czy nie wybiec z auta, ale jak już podjęłam decyzję że skoro mam do czynienia z frajerem to wracam do domu, a on niech sobie zje jajecznice z czym mu się tylko zamarzy to przypomniałam sobie że mam szpilki na nogach. Zostałam. O godzinie 21.00 dotarliśmy na miejsce. Kelnerka stwierdziła że przepadła nam rezerwacja , bo stolik był zamówiony na 19.00, więc może zaproponować nam tylko stoliczek kawowy. Myślałam że go rozszarpię ponieważ byłam potwornie głodna i jedzenie na powierzchni mogącej pomieścić jeden talerz mało mi się uśmiechało. Powiem tak, kiedy już dostaliśmy posiłek (po 15 minutach zwolnił się normalny stolik) i poziom mojego wkurwienia spadł z 10 do 1,1 to było bardzo miło. Pan był szarmancki i starał się być błyskotliwy i dowcipny. Co z tego skoro nie mogłam się skupić na rozmowie bo z tyłu głowy mi się tłukło, że pokazał totalny brak klasy przed spotkaniem. Że organizacja naszej randki była beznadziejna, że przedłożył zakupy nad mój komfort. Że kazał mi na siebie czekać, nie tylko robiąc zakupy ale i wtedy kiedy jajka stały się jajecznica na moim podjeździe i pojechał po kolejne. Do tego stopnia udało mu się mnie zadziwić że opowiedziałam tę historię paru osobom bo myślałam że przesadzam, ale wszyscy byli zaskoczeni że nie zaprotestowałam i nie „poprosiłam” żebyśmy pojechali prosto do restauracji, a część oświadczyła że po takim afroncie w ogóle by nie wsiadła do samochodu. I pomyśleć że gdybyśmy spotkali się na miejscu, to zakładając że byłby punktualny to byłabym nim oczarowana i wszystko mogłoby się potoczyć zupełnie inaczej. Ale nie na darmo mówi się że pierwsze wrażenie decyduje o wszystkim…  —————– do zobaczenia na facebooku  Powiązane notki: Samcowstręt – czyli mężczyznom mówimy NIE! Następny do golenia, proszę! Kto tu goni króliczka – czyli Furia szykuje się na randkę 5 powodów dla których umawiamy się na randki Jak dwie połówki jabłka – czyli kiedy najlepiej zakończyć znajomość? Kawa czy seks? – oto jest pytanie 