Ostatnio wdałam się w kilka dyskusji odnośnie zmian w życiu zarówno prywatnym jak i zawodowym. Z jednej strony życie jest za krótkie żeby się „szczypać” i trwać w tym co nie do końca nas satysfakcjonuje, z drugiej strony po co zmieniać coś co znamy na coś o czym nie mamy bladego pojęcia. Czasami ryzyko jest naprawdę duże i nie warte świeczki. Do dywagacji na temat zmian natchnął mnie dzisiejszy wyjazd. Zawsze kiedy jadę gdzieś pierwszy raz to zabieram ze sobą nawigację. Od lat używam tej samej automapy. Lubię kiedy sam Hołowczyc mówi kiedy mam skręcić, kiedy zjechać a kiedy zawrócić. Mimo, że nigdy nie uaktualniona, mimo że nie widzi nowych rond i nowych tras to i tak zawsze doprowadza mnie do celu. Rozumiem polecenia, podoba mi się interfejs, no generalnie czuję się w jego towarzystwie bezpiecznie. Od niedawna mam super, hiper wypasiony telefon w którym również mam nawigację. Oczywiście nie do końca rozumiem co mówi mi bardzo miły pan i naprawdę nie rozumiem dlaczego skoro jadę do przodu to na wyświetlaczu nie mam drogi przed sobą, tylko w dół (czyli tak jak na mapie, no ale ja jestem jedną z tych kobiet, które muszą sobie mapę pięć razy obrócić żeby się zorientować w którym miejscu się aktualnie znajdują i patrząc do góry nogami za Chiny Ludowe [bo po ostatnim wpisie wstydzę się powiedzieć za Chuja Pana] się nie zorientują i koniec, no i co mi zrobicie  ). W każdym razie, ostatnio powoli się przymierzałam do zdrady starej nawigacji (troszkę dużej) na nową, która z racji tego że zagnieździła się w telefonie to i tak przy mnie jest. Zatem jadąc gdzieś włączam obie nawigacje ( w starej wyłączam głos i staram się nie podglądać). I co? No i po dzisiejszym dniu chyba jednak zostanę przy automapie… Ja tam lubię proste komendy, które nie zostawiają niedomówień. Zdecydowanie wjeżdżając na rondo chce usłyszeć wcześniej, którym zjazdem mam zjechać, żeby wiedzieć na jakim pasie się ustawić. Tak robi Hołek. Nowy Pan (NP) grzecznie prosi „wjedź na rondo” i tyle… no to jak prosi to wjeżdżam. Pierwszy zjazd, drugi… ja już jestem metr za zjazdem, kiedy NP decyduje „zjedź z ronda – drugi zjazd). Kurwa. No całe szczęście że rondo ma to do siebie że można po nim jeździć w kółko. Próbuję jeszcze raz, już wiem gdzie skręcić i znowu lekki poślizg nawigacji (Hołek się nie myli). Jedziemy dalej. Hołek pokazuje wszystkie ważniejsze punkty na trasie (lekkie skręty, którym pasem trzeba jechać i kiedy będzie zjazd). NP pokazuje że mam skręcić dopiero za 2,7 km. Jeżeli jechałabym tak jak mi mówił wjechałabym na wiadukt który był prosto zamiast jechać prawym pasem i zjechać po tych 2,7 km ZUPEŁNIE gdzieś indziej… Może to kwestia przyzwyczajenia, no bo w końcu nie tylko ja mam w nawigacji Nowego Pana a ludzie jakoś jednak trafiają do celu. Mimo wszystko po pierwszych dniach fascynacji zaczynam się zniechęcać… Ale i tak miarka się przebrała jakieś 3 km przed osiągnięciem celu podróży. Droga prosta jak w mordę strzelił, ale… Hołek mówi za 3 km skręć w prawo a Nowy Pan: za 3 km skręć w lewo. Taaaa… Jeszcze miałam nadzieję że któryś w ostatniej chwili zmieni zdanie, ale obaj panowie  trzymali się twardo swoich wersji. Trzy pasy i dwie możliwości. Musiałam wybrać. Pomyłka kosztowałaby mnie kilka dodatkowych kilometrów nawrotów, oraz przy korkach pewnie z pół godziny. I co zrobiłam? W ostatecznym rozrachunku zaufałam Hołowczycowi i dojechałam do celu! Nie wiem jaki plan miał NP ale zajebiście się cieszę że go nie wybrałam. Jednym słowem, nie każde złoto co się świeci, nowe nie zawsze lepsze od starego… Teraz już wiem dlaczego niewierni mężowie zazwyczaj wracają do starych żon, zamiast układać sobie życie z młodą kochanką. Dlaczego niektórzy wolą mniejszą, ale pewną pensję, zamiast większej ale na niepewnym okresie próbnym… Tak jest bezpieczniej, pewniej i bezstresowo. Każdy z nas ma wolną wolę i każdy ma jedno życie. Chyba tylko najważniejszą kwestią jest to żeby nigdy nie żałować raz podjętych decyzji.  Brak powiązanych notek. 