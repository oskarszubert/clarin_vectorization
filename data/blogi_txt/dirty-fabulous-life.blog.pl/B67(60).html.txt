Do tego że mam skłonność do niegrzecznych chłopców już się kiedyś przyznałam. Mimo wielu prób spojrzenia przychylnym okiem na tych przewidywalnych i stabilnych czuję taki opór jak przed zjedzeniem ciepłej owsianki, na której sam zapach mam odruch wymiotny. Jakiś czas temu poznałam chłopaka, który przynajmniej wizualnie pasował do mojego niegrzecznego typu. No dobra… wizualnie trochę przypominał Czasoumilacza, niech będzie! Ale chyba pierwszy raz na własnej skórze przekonałam się że powiedzenie „prawie robi wielka różnicę” jest PRAWDZIWE. Zacznijmy od tego, że ja go zaczepiłam i zamotałam tak żeby się ze mną umówił, w związku z tym czułam się trochę za niego odpowiedzialna. Pierwsze spotkanie sam na sam było… miłe. Nie było ekscytujące, chemiczne, krew nie była gęsta (przynajmniej moja). No ale chłopiec okazał się bardzo sympatyczny. Trudno było nam podyskutować na kontrowersyjne tematy ponieważ zabijałam go już trzecim argumentem, w związku z czym chcąc nie chcąc musiał się ze mną zgodzić. Od rockowego młodzieńca lat 30 oczekiwałam jakiegoś pieprzu, a dostałam cukier. A jak wszyscy wiemy cukier to  śmierć. Żałuję że nie mogę opowiedzieć szczegółów znajomości (bynajmniej nie tych pikantnych bo ich po prostu nie było), ale no, jakby to powiedzieć też tak do końca nie jest to osoba anonimowa. W każdym razie jest to człowiek utalentowany muzycznie. Sama nie wiem czego od niego oczekiwałam. Chyba po prostu chciałam dobrze się bawić. Ale nie bawiłam się. Wiedziałam że patrzy na mnie maślanym wzrokiem i nie miałam pojęcia co z nim teraz zrobić, bo to w końcu ja wykazałam inicjatywę żeby go poznać. Dumałam, dumałam, przegadałam sprawę z Polly i stwierdziłyśmy że trzeba go zobaczyć jak się zachowuje w grupie. Zaprosiłam go do niej na domówkę (tą samą na której byli moi różni inni absztyfikanci – niemniej oni już zostali wcześniej spacyfikowani). Wpatrywałam się w niego jak sroka w kość, usiłując zobaczyć coś czego nie ma. Nawet wypiłam o jeden kieliszek wina za dużo, ale dalej nie miałam widzenia żadnego. Ponieważ Polly szanuje moich znajomych (a nigdy nie wiadomo czy kolejny facet którego przyprowadzę nie zostanie miłością mojego życia) to wypowiedziała się po jakimś miesiącu na jego temat – tak więc jak pewnie zdajecie sobie sprawę nie było jakiś szczególnych ochów i achów, oprócz tego że jest „miły”. Bardzo chciałam wyjaśnić z nim „naszą” relację i zapewnić o wielkiej sympatii, ale utrudniał mi to na każdym kroku, ponieważ najwidoczniej jest jednym z ostatnich dżentelmenów na świecie i w sumie nie robił nic – co mogłoby mnie sprowokować do poważnej rozmowy. Dzwonił, prawił komplementy, zapraszał, a ja… nie miałam czasu na spotkania, miałam mnóstwo pracy, byłam zmęczona. Kiedy zaproponował żebyśmy spędzili razem długi weekend wpadłam w histerię i wyjechałam z miasta. Potem wyleciałam do Londynu i myślałam że zapomni. Ale nie zapomniał. Po przylocie oprócz tego że byłam naprawdę wykończona to jeszcze musiałam ogarnąć całą firmę. Są takie momenty kiedy nie ma mnie dla nikogo i odmawiam każdemu, bo mam priorytety a moja działalność jest dla mnie najważniejsza. I kiedy zadzwonił raz i powiedziałam że nie mam czasu, a za kilka godzin zadzwonił drugi raz, to kiedy zadzwonił trzeci raz oznajmiając że do mnie jedzie skapitulowałam. Udało mi się tak szybko posprzątać mieszkanie jak 20 lat temu mojej mamie, kiedy się okazało że za 30 minut odwiedzi nas ksiądz po kolędzie. Mam to jak widać we krwi. Udało mi się w ekspresowym tempie zorganizować grono znajomych, którzy stanęli na wysokości zadania i mnie wspierali. W końcu kilka dni później doszło do konfrontacji. Na kolejną próbę umówienia się ze mną zareagowałam i wyjaśniłam, że to nie jest dobry moment na spotkania, że bardzo go lubię i że chętnie utrzymam z nim kontakt, ale w tej chwili nie mam czasu. Usłyszałam że ja w ogóle nie rozumiem, bo on nie chce się ze mną umawiać po kumpelsku tylko on o mnie myśli poważnie i chce ze mną być. Tak więc artystycznie wywaliłam oczy i z wielkim zdziwieniem oznajmiłam, że nie miałam pojęcia bo przecież NIC na to nie wskazywało. No bo tak było. Tylko szósty zmysł mi mówił ze darzy mnie uczuciem. Strasznie było mi przykro, bo okazał się bardzo pozytywnym człowiekiem, rodzinnym i mocno romantycznym (o czym niestety nie mogę napisać). Nie mniej jednak brakowało mu czynnika „F”. Nie szukam miłego chłopca który się ze mną we wszystkim zgadza, szukam mężczyzny, który będzie robił co będę chciała, ale z którym będę mogła ponegocjować, podyskutować i który od czasu do czasu postawi veto. Gdybym była nauczycielką to naszą znajomość porównałabym do relacji uczeń – nauczyciel. W każdej dziedzinie miałam wrażenie że wiem więcej i jestem bardziej doświadczona. Ufam że za jakieś 5 lat ten Anioł się wyrobi, bo w tym momencie to pasuje do niego jakaś szalona, zapatrzona w niego dwudziestoparolatka, której zaimponuje jego wizerunek i to czym się zajmuje. Miał wybór – utrzymać znajomość koleżeńską lub zakończyć całkowicie. Wybrał opcję drugą. Powiedział że nie mógłby się ze mną widywać bo nie jest masochistą. Rozumiem. Szanuję. Długo jednak w swoim postanowieniu nie wytrzymał. Znowu zaczął zapraszać mnie na romantyczne nocne spacery (N I E jestem R O M A N T Y C Z N A!!!!) . Najgorsze jest to że nie wyciągnął wniosków. Wywaliłam przysłowiową kawę na ławę: nie jestem TOBĄ zainteresowana; a mimo to on podejmował kolejne próby. Ostatnio obiecałam że się z nim spotkam i porozmawiamy. Patrzył na mnie jak zbity pies, niby rozmawiał normalnie, ale i on się męczył i ja. I tak się zastanawiam, dlaczego on się odkrył. Ja nie dałam mu żadnych podstaw, że jestem nim zainteresowana jako potencjalnym facetem. Byłam miła i zdystansowana od momentu kiedy się zorientowałam że do siebie nie pasujemy, czyli po jakiejś godzinie w czasie pierwszego spotkania sam na sam. On również nie zrobił nic co by jednoznacznie wskazywało że lubi mnie bardziej. Naprawdę. Kiedy przedstawiłam swój punkt widzenia naszej znajomości, mógł się wycofać nie mówiąc wprost o swoich uczuciach i zamiarach. Zachować twarz. Oczywiście to mu w niczym nie uwłacza, chodzi po prostu o to że w przegranych sprawach zazwyczaj pokazujemy jacy jesteśmy twardzi, a nie odsłaniamy klaty i nie nadstawiamy drugiego policzka. Mógł sam zdecydować czy woli uciąć kontakt czy spotykać się dalej, ale wtedy byłoby nam łatwiej. A teraz obchodzę się z nim jak z jajkiem, żeby go czasem nie zranić jeszcze bardziej. Czyli co? Mam już więcej nie wykazywać inicjatywy, bo później muszę ponosić konsekwencje? Czekać na tego swojego księcia i nic nie robić? No to może od jutra bo na dzisiaj już się umówiłam!      Powiązane notki: O tym jak czasoumilacz okazał się człowiekiem… Kawa czy seks? – oto jest pytanie Dziewczyna kumpla jest święta… Samcowstręt – czyli mężczyznom mówimy NIE! Kolejnej randki nie będzie! Ból istnienia – czyli dalej jestem uzależniona… 