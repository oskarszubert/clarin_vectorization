W życiu każdej kobiety nadchodzi taki moment, że musi iść z kimś na wesele, ale nie ma z kim. Termin ślubu zbliża się nieuchronnie, a perspektywa błagania byłych kochanków o towarzystwo jest poniżej jej godności. Co zrobić? Narazić się na plotki wszystkich babć, cioć, kuzynek i iść samej, czy może kogoś wynająć? Oto jest pytanie? O kurcze… To nie ten tekst, przepraszam najmocniej. Ale żeby nie było też będzie o chłopaku do wynajęcia. Kiedy dawno, dawno temu przeprowadziłam się do Warszawy miałam wielkie plany związane z tym miastem. Wyobrażałam to sobie mniej więcej tak, że będę miała czas na zwiedzanie, odwiedzanie muzeów, galerii (bynajmniej nie tych handlowych), bywanie w teatrach. Nie powiem Wam co najczęściej w Warszawie zwiedzałam bo trochę się wstydzę, ale jak się pracuje w korporacji to po powrocie do domu marzy się jedynie o kąpieli z bąbelkami  i łóżku. Teraz jako pani prezes teoretycznie (bo rzeczywistość jest ZUPEŁNIE inna) powinnam mieć więcej czasu. Pomijając NeverEnding Story związaną z moim obecnym remontem, dla psychicznej równowagi postanowiłam pooglądać innych ludzi niż półnagich robotników stojących na rusztowaniu i zaglądających mi do salonu i pozwiedzać Warszawę. W tym celu wynajęłam licencjonowanego przewodnika; przecież nie będę chodziła z mapą, bo jak przystało na stuprocentową kobietę w ogóle nie ogarniam map. Zadzwoniłam, przedstawiłam się i wyjaśniłam że chciałabym pochodzić po Warszawie i usłyszeć co i jak i gdzie. Zależało mi na tym, tym bardziej że mój dziadek odbudowywał stolicę, a z jego ust już nie będzie mi dane usłyszeć żadnej opowieści. Dostałam kilka propozycji tras; m.in. standardowo Trakt Królewski – Stare i Nowe Miasto, Żydowską Warszawę – czyli szlak getta, Czerwoną Warszawę, śladami Fryderyka Chopina, oraz możliwość skomponowania własnej trasy. Jak się pewnie domyślacie wybrałam ostatnią opcję, natomiast na pytanie co konkretnie chciałabym zobaczyć i jakie mam oczekiwania, pewnym siebie głosem odpowiedziałam: no wiesz, żeby było ładnie i przyjemnie, bo ja chce odpocząć sobie. I żeby dojść do Zamku Ujazdowskiego bo chcę poleżeć na hamaku! Nie wiem co sobie pomyślał o mnie mój przewodnik, ale w każdym razie stanął na wysokości zadania. Jednocześnie przekonałam się że zupełnie nie nadaję się do większych wycieczek zorganizowanych, a tylko do indywidualnych, gdyż założę się że przewodnik wywaliłby mnie po pół godzinie za rozwalanie harmonogramu. Zaczęliśmy na Placu Trzech Krzyży, oczywiście zamiast zapamiętać o co chodziło z tym całym Aleksandrem i dlaczego jego kościół nie został jako jedyna budowla w okolicy zburzony podczas wojny, oraz dlaczego nie odbudowali jej pierwotnej wieżyczki, to zapamiętałam gdzie jest słynny Grzybek czyli toaleta przy której spotykali się geje. Idąc w kierunku Ronda de Gaulle’a jak małe dziecko uciekłam z chodnika i przykleiłam się do szyby za którą stało kilka błyszczących, nowiusieńkich  Ferrari. Prawie siłą musiał mnie odciągać. Nie żebym jakoś szczególnie zafascynowana tą marką, ale oślepił mnie  blask i nie mogłam się powstrzymać. Na wszelki wypadek, żebym nie robiła mu obciachu przewodnik zabrał mnie od ludzi do pięknego, chociaż dziwnie wyludnionego Parku na Książęcym. Znowu mu uciekłam i przykleiłam tym razem do ogrodzenia Muzeum Wojska Polskiego, gdzie na terenie zlokalizowano samoloty, wieżyczki armatnie, helikoptery, oraz… przystanek autobusowy. Park był własnością brata króla Stanisława Augusta – Kazimierza, który był strasznym rozpustnikiem, ponieważ na terenie wybudował a właściwie wykopał sobie burdel (Elizeum)! Kiedy stanęliśmy koło drzwi w ziemi do głowy by mi nie przyszło że za nimi znajduje się wielki bunkier gdzie odbywały się wcale nie romantyczne schadzki. A jednak! Dowiedziałam się też gdzie jest ujęcie wody Oligoceńskiej. Zrobiłam zdjęcie lwa wypluwającego wodę z komentarzem, że „ale super, będę mówiła że byłam w Wenecji”. Nie jestem pewna czy mój przewodnik nie przewrócił oczami…  Następnie przeszliśmy do drugiej części parku, który teraz nazywa się Rydza Śmigłego i doszliśmy schodami (!) do willi Pniewskiego oraz Białego Pałacyku. Żeby nie było tak prosto po drodze zaliczyłam moczenie nóg w fontannie (no co… było gorąco i pokonałam milion schodów). W pewnym momencie przewodnik powiedział, ze teraz zabiera mnie na Frascati. Hura! Wykrzyknęłam święcie wierząc że mówi o jakimś chłodnym winie musującym. Jednak nie. Po prostu przeszliśmy tą ulicą kierując się w okolice Sejmu do Pięknej. Widziałam agenta Tomka, który chyłkiem przemykał, oraz wiszącego na lince ptaka. Ponadto zauważyłam, że tam wszyscy parkują na białych pasach. Ciekawe co zrobiłaby policja jakbym ją o tym występku poinformowała. No tak – NIC. Tam każdy ma immunitet.  Doszliśmy do miejsca gdzie prawie w samym centrum miasta są małe drewniane domki fińskie. Brakowało tylko kur. Super miejscówka, zaraz w okolicy Parku Ujazdowskiego, gdzie stoi pomnik Paderewskiego. Park jest piękny, z placem zabaw oraz najstarszym mostkiem żelbetonowym w Królestwie Polskim. Siedząc na ławeczce wysłuchałam opowieści o zaślubinach z trupem! Dla kasy można zrobić naprawdę wszystko, nawet iść do ołtarza z nieboszczykiem. Kolejnym punktem i ostatnim wycieczki miał być plac Na Rozdrożu. Ale, ale… przecież jasno się wyraziłam że oczekuję relaksu w hamaku przy Zamku Ujazdowskim. A wcześniej przewodnik narobił mi też ochoty na wino musujące! W końcu klient nasz pan! Poszliśmy Bardzo fajny dzień miałam, myślę że przy okazji wybiorę się na zwiedzanie Warszawy jakimś innym szlakiem. Zastanawiam się też nad sprezentowaniem takiej wycieczki moim rodzicom, którzy niedługo planują mnie odwiedzić. Z tego co się zorientowałam przewodnicy są w stanie opracować nie tylko indywidualną trasę, ale również zagwarantować nam transport, znaleźć restaurację z ulubioną kuchnią, czy zakupić dla nas bilety do muzeum lub teatru. A zatem, jeśli nie wiecie jak spędzić weekend, przyjeżdża do Was na „wakacje” do Warszawy rodzina i chcecie mieć kilka godzin tylko dla siebie, ciocia z Kanady wraca na stare śmieci, albo po prostu chcecie poszerzyć swoją wiedzę o stolicy naszego kraju to taka trzygodzinna wycieczka wydaje mi się być naprawdę fajnym alternatywnym rozwiązaniem. A ja tam byłam, dobrze się bawiłam oraz wino piłam!  Brak powiązanych notek. 