Strasznie nie lubię jak ludzie przeklinają. Kiedy stosują przekleństwa jako przerywniki w zdaniu, kiedy matki przy dzieciach nie uważają na słownictwo, ani jak dzieci i młodzież nie wyobrażają sobie zdania bez „przecinka”. Natomiast uważam że są pewne sytuacje które wręcz wymuszają żeby brzydkie słowo użyć – jako wyraz czystej ekspresji oczywiście…   W codziennym życiu, w mojej pracy zawodowej nigdy nie mogłam przeklinać, teraz prowadząc własny biznes i mając bardzo wymagających klientów, też zupełnie sobie tego nie wyobrażam. Natomiast jest pewne miejsce w którym z wielką radością oddaję się puszczaniu wiązanek maści wszelakiej – a tym miejscem jest mój samochód. Inni uczestnicy drogi robią czasami tak irytujące czy też irracjonalne rzeczy, że nie sposób wyrazić swoich emocji inaczej niż rzucając w ich kierunku mięsem. Po takim „rzucie” zazwyczaj emocje opadają i można już w spokoju jazdę kontynuować. No bo czy wyobrażacie sobie sytuację kiedy ktoś Wam zajeżdża drogę a Wy komentujecie: och ty panie w kapeluszu, żebyś tak zdrowy był!!!!! Nie? Ja też… Oszczędzę Wam oczywiście przykładu moich możliwości twórczych, bo to jednak nic godnego pochwały, ale dopóki nikt mnie nie słyszy to nie mam z tym problemu. Problem się pojawia kiedy muszę zabrać pasażera. Pal licho kiedy wiozę znajomego, który dobrze zna mnie i moją ekspresję motoryzacyjną, gorzej kiedy ktoś jedzie ze mną po raz pierwszy. Po doświadczeniu z własną Matką Rodzicielką, która dosłownie zaniemówiła z wrażenia kiedy dotarło do niej ile znam brzydkich słów i w jakich kombinacjach potrafię ich użyć, to teraz uprzedzam lojalnie, że nie panuję nad potokiem słów wydobywających się ze mnie w stanie skrajnego uniesienia emocjonalnego. Oczywiście przy „normalnych” znajomych też raczej nie będę przeklinać, szanuję uszy swoich rozmówców, natomiast są tacy znajomi z kręgu tych naprawdę bardzo, bardzo bliskich przy których mogę sobie popłynąć. I którzy mogą mi się zrewanżować tym samym bez wprowadzenia mnie w stan szoku. Ostatnio odkryłam że w kręgu znajomych, którzy na co dzień też muszą się poprawnie politycznie wysławiać ze względu na zawód, który wykonują znalazły się dwa wyrażenia, których wypowiedzenie mówi dosłownie wszystko… I są to bardzo brzydkie wyrażenia… Mianowicie (ekhm…) „Kurwa, ja pierdolę” (koniecznie użyte razem). Oczywiście wszystko zależy od tonu i sposobu wypowiedzenia owych słów, oraz od umiejscowienia tych słów w zdaniu; bo jeśli odbieram telefon i pytam co słychać a słyszę: Kurwaaaa, ja pierdolęęę… (tonem nieco ściszonym, zakończonym lekkim westchnieniem) to wiem iż, rozmówca jest aktualnie wyczerpany emocjonalnie, ma wszystkiego dosyć i najlepiej go już więcej nie wypytywać, bo najchętniej strzeliłby sobie setkę i poszedł spać. Kiedy rozmawiam ze znajomym, który ekspresyjnie relacjonuje przebieg jakiegoś zdarzenia i słyszę coś w stylu: wchodzę do pokoju a tam Jadźka z Frankiem leżą na łóżku, nosz kurwa, ja pierdolę!!!! (wypowiedziane mocno dobitnie, z lekką nutą niedowierzania) to wiem że rozmówca jest w ciężkim szoku i wiem, że wiele nerwów go kosztuje nie zabicie Jadźki, tudzież Franka, oraz że trzęsą mu się ręce w których wielce prawdopodobnie dzierży flaszkę. Ostatnio zadzwoniła do mnie koleżanka. Umawiamy się na spotkanie, koleżanka szuka wolnego terminu w kalendarzu (mocno zajęta zawodowo jest). Przegląda go, przegląda i nagle słyszę: O o, kurwa, ja pierdole… (wypowiedziane z wielkim niedowierzaniem). Okazało się że zapomniała wpłacić zaliczkę za wyjazd w Alpy na narty członków zarządu swojej firmy Usłyszałam tylko trzask odkładanej słuchawki. Udało się jej wszystko załatwić, ale później twierdziła że w ciągu sekundy cała się spociła   Tak więc, przekleństwa przekleństwami… Uważam, że nie należy ich nadużywać, ale powiedzcie sami… Czy po puszczeniu okolicznościowej wiązanki, nie jest Wam po prostu lżej na duszy? Mnie tam jest   I zupełnie się tego nie wstydzę! Brak powiązanych notek. 