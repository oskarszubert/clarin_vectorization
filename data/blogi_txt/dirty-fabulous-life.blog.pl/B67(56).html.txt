Od jakiegoś czasu planowałam odwiedzić psiapsiółkę M w Londynie. Plany, planami… zawsze coś pilnego wypadało i tak się ten mój wyjazd odwlekał. W końcu, wiedząc że za kilka miesięcy wraca do Polski, wzięłam swoją pupkę w troki, namówiłam kumpla oraz spakowałam się do walizki o wymiarach 20x40x55. Czujecie? To dopiero było wyzwanie! Zazwyczaj czy jadę na weekend czy na 2 tygodnie moja walizka jest taka sama: wielka, a tu takie maleństwo na 5 dni… Jak się okazało wyzwanie z walizką nie było znowu takie wielkie w porównaniu z tym co było później. Od razu się przyznam, że to był mój pierwszy raz w Londynie i jakoś się wcześniej nie interesowałam co i jak, zwłaszcza że doszłam do wniosku że z kumplem S przecież nie zginę. Jednym słowem wykazałam się totalną ignorancją.    Kolejna rzecz – nie miałam pojęcia jak wygląda kwestia standardu życia, kosztów jedzenia, oraz wszelkich innych kosztów. Księciunio dał mi 100 funtów i powiedział „masz maleńka i leć się zabaw”, więc byłam pewna że powinno mi starczyć. Wszystkie karty zostawiłam w domu (do tej pory zastanawiam się dlaczego), złotówek wzięłam tylko tyle żeby w razie czego wrócić z lotniska taryfą i tyle. Po przylocie musieliśmy udać się na jedną noc do hotelu (M wracała dopiero w poniedziałek z wycieczki). Jakież było moje zdziwienie kiedy na Baker Street zeszliśmy do metra, żeby sprawdzić połączenia i strzeliłam klasyczną rybkę na widok mapy londyńskiego metra, która zupełnie nie wyglądała jak ta warszawska, tylko jak plątanina kolorowych kreseczek. Poczułam się jakbym nie odrobiła pracy domowej, a pani akurat mnie wywołała do tablicy. Chwila konsternacji, po czym zadecydowałam że to S zajmie się kwestią logistyki, a ja się ograniczę do tego żeby mu przypominać żeby na ruchomych schodach stawał po prawej. Kiedy już rozdzieliliśmy obowiązki i bez problemu dotarliśmy do King’s Cross, udaliśmy się do hotelu. A właściwie hoteliku. Jego niezaprzeczalną zaletą była lokalizacja, oraz to że w cenę było wliczone śniadanie (był to warunek konieczny mojej akceptacji danego noclegu). Przemili pracownicy dali nam kluczyk z numerem 301, podziękowaliśmy z uśmiechem, który zszedł nam z twarzy w połowie drugiego piętra. To były naprawdę WYSOKIE piętra, a klatka schodowa miała chyba z 60 cm szerokości. Zważywszy na moją 10 kilogramową walizkę, wejście na trzecie piętro było troszkę męczące… Oczywiście o windzie można było tylko pomarzyć   W samym pokoju doznałam kolejnych objawień: po pierwsze, moją ładowarkę do telefonu to chyba do nosa mogłabym sobie podpiąć, gdyby nie S, który zabrał przejściówkę do kontaktu, po drugie okazało się że prąd wcale nie ma 240 V, tylko 220 V więc ładowanie trwa i trwa i trwa i trwa. Po trzecie (to dopiero jest zagadka) w umywalce nie ma jednego kranu, tylko dwa – jeden z wrzątkiem, a drugi z zimną wodą. Oczywiście są po dwóch stronach umywalki więc o ile mogę przy myciu zębów nalać sobie do kubka pomieszaną wodę, to jak mam umyć ręce, żeby się nie poparzyć?      W każdym razie, ponieważ było jeszcze wcześnie to zdecydowaliśmy się wybrać na tak zwane miasto. I tu uwaga – postanowiłam w końcu otworzyć portfel ( bo do tej pory płacił S) i jakież było moje zdziwienie kiedy przy okienku z biletami okazało się że mam stare funty, którymi nie mogę płacić. Szczęście w nieszczęściu, że S miał karty przy sobie, a nie jak ja w szufladzie w Warszawie, oraz że w każdym banku można wymienić banknoty na nowe (ale musiałam czekać do poniedziałku). Nie omieszkałam  oczywiście opierniczyć Księciunia w sms, którego to bardzo rozbawiło.  Jakbym była sama to pewnie zakopałabym się na jeden dzień w kartonie z napisem: hungry   homeless i czekała aż wróci M i mnie uratuje. Kupiliśmy jednodniowy bilet na metro (8 funtów na 1 dzień/ 4 funty przejazd jednorazowy) i pojechaliśmy na Trafalgar Square. Podobno tam ciągle coś się dzieje, my trafiliśmy akurat na dzień Hare Kryszna. Piękni, kolorowi ludzie, którzy sobie śpiewali, tańczyli i się ogólnie radowali… Ach, no więc to była kolejna rzecz która mnie zadziwiła – wiadomo że Londyn jest mieszanką kulturową, ale że jest to mieszanka ze zdecydowaną przewagą muzułmanów to tego nie wiedziałam. Mężczyźni ubierają się normalnie, ale kobiety chodzą albo w hidżabie, albo w czadorze. Kobiety są przepiękne, wiele razy nie mogłam oderwać od nich wzroku. Na kolejnym miejscu postawiłabym Hindusów, następnie Azjatów, Afroamerykanów (? – boję się napisać czarnych – nie mam pojęcia skąd są – może Francja?). Nie jestem pewna czy widziałam chociaż jednego Brytyjczyka przez te 5 dni. Ale i tak najlepsze były pary mieszane z dzieckiem – pierwszy raz widziałam czarne dziecko ze skośnymi oczami. Wracając do Trafalgar Square, to poszliśmy do Galerii Narodowej, którą gdybym chciała naprawdę zwiedzić i jeszcze przy okazji pokontemplować obrazy to chyba musiałabym tam przychodzić przez miesiąc, dzień w dzień po minimum 4 godziny. W efekcie galerię przelecieliśmy, zatrzymując się przy dziełach Claude’a, Rembranta, Ruebensa, Caravaggio, van Gogh’a, Cezanne, da Vinci. Na dłużej zatrzymaliśmy przed niedokończonymi obrazami Michała Anioła – to było niesamowite, rzadko się wzruszam, ale przyznam że ścisnęło mnie w dołku. Później poszliśmy zobaczyć czy Królowa Matka jest w pałacu Buckingham, ale jej nie było niestety… Rzuciliśmy okiem na Big Bena, Urząd Rady Ministrów, Opactwo Westminsterskie, Scotland Yard. Przeszliśmy się przez park St James’sa, gdzie najbardziej oczywiście spodobało mi się ptactwo wodne które beztrosko łaziło po alejkach.      Ja należę do tych osób, które jak już jadą coś pozwiedzać, to zwiedzają… To znaczy że nie odpoczywają w pozycji horyzontalnej tylko łażą, jeżdżą, snują się, oglądają i robią setki zdjęć ( teraz mam około tysiąca). Na szczęście mój towarzysz podróży (chyba) ma podobnie. Piszę podobnie, a nie tak samo ponieważ widziałam rozpacz w jego oczach kiedy po powrocie do hotelu, wypiciu kawy, zjedzeniu co nie co, stwierdziłam że jak zrobi się ciemno to chcę pojechać jeszcze raz do Westminsteru, zobaczyć jak wygląda oświetlenie tych wszystkich budynków. Pojechaliśmy. Londyn nocą wygląda pięknie. Najbardziej chciałam przejechać się London Eye, ale jakoś się nie złożyło – może następnym razem. W każdym razie, do hotelu wróciliśmy satysfakcjonująco skonani, wzięliśmy prysznic i poszliśmy spać. Nazajutrz rozpoczęliśmy dzień od English breakfast i filiżanki kawy. Z pewną dozą nieufności spoglądałam na talerz z sadzonym jajkiem, białą kiełbaską, smażonym  bekonem i …fasolką w sosie pomidorowym. Ale cóż, skoro się uparłam na hotel ze śniadaniem to trzeba było teraz trzymać fason. Na szczęście były jeszcze tosty z konfiturą. O dziwo ta mieszanka spotkała się ze zrozumieniem mojego żołądka. Posileni i pełni pozytywnej energii wyruszyliśmy na podbój Londynu. Cdn… a więcej ciekawostek TUTAJ Powiązane notki: Drugi dzień w Londynie – czyli angielski stadion dziesięciolecia Ciąg dalszy w Londynie – czyli morderstwo na Baker Street oraz konfrontacja z wiewiórką Wrześniowy Londyn – czyli dlaczego Furia nie mogłaby zostać królową Anglii Wczoraj w Londynie, dzisiaj w Olsztynie – czyli nie ma jak spontan 