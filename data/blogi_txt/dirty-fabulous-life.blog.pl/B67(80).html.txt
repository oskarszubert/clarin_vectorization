Pamiętacie niedawny tekst o tym że kobiety powinny zawsze być sobą i nie pozwalać się zmieniać na siłę zgodnie z oczekiwaniami mężczyzn? Od tamtego czasu jestem przewrażliwiona na punkcie męskich oczekiwań wobec kobiet związanych z wyglądem. W ogóle co to za trend? Przecież to od wieków kobiety chcą zmieniać facetów! Co to się na tym świecie porobiło… Ale od początku… Miałam wczoraj spotkanie w interesach. Pewne sprawy załatwia się poza biurem, w związku z czym umówiłam się z partnerem biznesowym w hotelowej restauracji. Ponieważ jego spotkanie się przedłużało, usiadłam sobie w loggii, gdzie przeglądałam czasopisma i raczyłam się koktajlem przyniesionym przez kelnera. Na kanapie obok siedział przystojny mężczyzna, który pracował na laptopie. W pewnym momencie nasze spojrzenia się spotkały. Wymieniliśmy uśmiechy i wróciliśmy do swoich zajęć. Pana akurat obsługiwała przeurocza kelnerka. Nie mogłam się na dziewczynę napatrzeć. Musiała być bardzo młoda, ale miała tyle wdzięku że gdybym była wolnym facetem to spróbowałabym się z nią umówić. Pan oczywiście wodził za nią wzrokiem, więc w pewnym momencie zapytałam czy mu się podoba. Odpowiedział że jest ładna, ale nie ma klasy, a poza tym on jej nie widzi w eleganckim ubraniu. Mówiąc to spojrzał na mnie znacząco, dając mi do zrozumienia że ja tę klasę posiadam. I tu w tym oto momencie szlag mnie jasny trafił. Byłam ubrana stosownie do okoliczności; mianowicie byłam w granatowej sukience która podkreślała moją talie oraz nienachalnie ukazywała dekolt. Długość nad kolano, do tego szpilki, czerwone dodatki – kolczyki i bransoletka, koczek oraz delikatny makijaż. No naprawdę wyglądałam dobrze, tylko że dwie godziny wcześniej biegałam po domu w szortach i koszulce na ramiączkach. Oczywiście jak ja się zagotuję to trudno mi policzyć do 10 i odpuścić. Zapytałam pana czy dla niego liczy się tylko wygląd. Naprawdę liczyłam że powie że nie. Ale odpowiedział cos mniej więcej w tym guście, że: faceci są wzrokowcami i nie ma ochoty poznawać dziewczyny która ma chociaż jedną rzecz która mu nie odpowiada bo to strata czasu, że on nie szuka koleżanek tylko kobiety do pary, która świetnie się prezentuje i do tego jest na odpowiednim poziomie intelektualnym. Zapytałam zatem, czy uważa że po wyglądzie można poznać co sobą dana kobieta reprezentuje? Przytaknął. No dobra, ja też się z nim zgadzam, bo byłam niedawno w miejscu gdzie jak zobaczyłam jak dziewczyny się poubierały to nie wiem czy nie przebiłabym Horodyńskiej w swoich ocenach. Masakra totalna. Makijaże tragiczne. Byłam ogólnie w szoku. Natomiast ja podejmując dyskusję nie miałam na myśli braku smaku i gustu tylko styl ubierania; czyli preferencje kobiet dotyczące tego czy wolą chodzić w tych przysłowiowych szpilkach czy na płaskim. Poszłam w dyskusji dalej. Zapytałam pana czy patrząc na mnie uważa że jestem kobietą w jego typie. Uśmiechnął się tak szelmowsko, że zmiękły mi kolana. Gorąco zapewnił że jestem kobietą idealną, bo wyglądam jak z katalogu i do tego jestem bardzo interesująca. Chyba nie muszę mówić że słowo „katalog” było gwoździem do jego trumny… Patrząc mu się głęboko w oczy powiedziałam że z całą stanowczością mogę go zapewnić że nie zwróciłby na mnie uwagi gdybym go dzisiaj nie zaczepiła. Zaczął zaprzeczać, że nie ma takiej możliwości; na co wysyczałam mu prawie że dzisiaj jestem w pracy i mój wizerunek jest zgodny z obowiązującym dress codem, natomiast na co dzień mam swobodniejszy styl ubierania. Widziałam że nie ma bladego pojęcia co powiedzieć. Totalnie zbiłam go z tropu, gdyż poinformowałam go że bez szpilek i sukienek dalej będę kobietą z klasą z którą mógłby porozmawiać interesująco i nie tylko porozmawiać a swoim szowinistycznym podejściem sam sobie zabiera szanse na poznanie kobiety swojego życia i że współczuję jego partnerce, która musi cały czas robić wszystko żeby spełnić jego oczekiwania i ani na chwilę nie wypaść z roli pani idealnej. Oczywiście to wszystko mówiłam z czarującym uśmiechem, ale byłam tak napięta że w ciągu sekundy mogłabym wgryźć mu się w tętnicę. Zaczął się tłumaczyć, że on ma pewien status zawodowy i jego kobieta musi do niego pasować. I ja się z nim tutaj zgadzam i tu go popieram. Nie oznacza to jednak że w domu taka dziewczyna musi dalej być chodzącym ideałem i nie mam na myśli wałków na głowie i rozmazanego makijażu czy podomki. Zaczęłam mu wykładać że stawiając wygląd ponad osobowość zaświadcza tym o sobie, oraz ze jego podejście pokazuje iż dziewczyny które nie wyglądają jak z katalogu nie mogą być interesujące. Jedyne co wybąkał to to że „nasza rozmowa idzie w złym kierunku”. Zaczął też coś tłumaczyć, ale akurat mój znajomy pojawił się na horyzoncie i na odchodnym podziękowałam mu za niezwykle ciekawy punkt widzenia. Byłam miła chociaż pan będzie miał prawdopodobnie traumę. Może spojrzy teraz na kobiety trochę inaczej i przemyśli sobie mój wykład. Pozwoliłam sobie na takie zachowanie tylko dlatego że wyglądałam rewelacyjnie i miałam mocne argumenty. Gdybym była w spodniach i koszulce to bym się ugryzła w język. Poza tym ktoś musiał oberwać za Pana Idealnego, który do mnie wydzwania i muszę się przygotować do rozmowy że jednak nic z tego nie będzie bo nie chcę czuć się jak na cenzurowanym i chcę być sobą! Powiązane notki: Kto tu goni króliczka – czyli Furia szykuje się na randkę Furia na Onecie, czyli z kim trzeba się przespać, żeby trafić na główną… Co powinien zrobić mężczyzna, żeby kobieta pozwoliła mu się poderwać? Co za dużo, to nawet Furia nie ogarnie… 