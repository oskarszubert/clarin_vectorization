Niedawno wysłuchałam wykładu na temat paradoksu wyboru. Psycholog Barry Schwartz uważa że wybór nie czyni nas bardziej szczęśliwymi czy wolnymi, uważa wręcz że zbyt duży wybór nas paraliżuje i unieszczęśliwia… Na początku byłam pewna że się z nim nie zgodzę. W końcu wybór to jest jedna ze zdobyczy nowoczesnego, cywilizowanego świata. Nic nas nie powinno ograniczać. Już w Raju otrzymaliśmy wolną wolę. Mogłoby się wydawać, że możliwość podejmowania decyzji czyni nas wolnymi. Barry Schwartz podał przykład o kupowaniu dżinsów: opowiedział o tym, że dawniej był tylko jeden rodzaj spodni; były bardzo niewygodne, kiepsko leżały, były sztywne. Po wielu praniach i roku noszenia dopiero zaczynały się dopasowywać do sylwetki i być wygodne.  Były szyte z porządnego dżinsu więc można było nosić je przez wiele lat. Kiedy spodnie się zużyły Barry poszedł do sklepu i poprosił o nowe. Pani zapytała: chce pan wąskie, luźne, z rozszerzanymi nogawkami? Przecierane czy dekatyzowane? Granatowe czy czarne? Na guziki czy na zamek. Barry oniemiał i poprosił o takie spodnie jakie były kiedyś – tutaj oniemiał sprzedawca. Po godzinie przymierzania Barry wyszedł w nowych dżinsach, które w jego mniemaniu leżały dobrze. Ale im dłużej nad tym myślał tym dłużej czuł się niezadowolony z wyboru ponieważ być może w tych 100 innych modelach znalazłby spodnie które podobały by mu się bardziej… Psycholog uzasadnił to tak że koszt alternatywny zmniejsza satysfakcje z naszego wyboru nawet jeśli ten wybór byłby wspaniały. A im więcej opcji mamy do rozważania tym więcej atrakcyjnych elementów tych opcji będzie stanowić dla nas koszt alternatywny. Za każdym razem gdy coś wybieramy inne rzeczy pozostają niewybrane. Nasz wybór staje się mniej atrakcyjny. Nie rozumiecie? Wyjaśnię na swoim przykładzie. Tak jak wspominałam w poprzednich wpisach, robię sobie odwyk od czasoumilacza, podobny do tego który robiłam sobie po rozstaniu z Księciuniem, czyli spotykam się z innymi mężczyznami. Oczywiście w przypadku czasoumilacza nie ma mowy o głębszych uczuciach, jakie miałam po rozstaniu z ostatnim facetem, więc z optymizmem patrzę na moich towarzyszy spotkań. No i ostatnio pojawił się problem. Właśnie z wyborem. Jeśli spotykam mężczyznę, który mi się podoba i zaprasza mnie na kawę czy do kina to nie odmawiam. Oczywiście na tej kawie trzeba rozmawiać; część spotkań przeżywam głównie dzięki dużej dawce kofeiny, ale czasami bawię się rewelacyjnie. Ale co w sytuacji kiedy kilku mężczyzn zaczyna na nas jakoś tam działać? Można w celu zbadania terenu pospotykać się niezobowiązująco z nimi wszystkimi na raz, ale w końcu, w którymś momencie trzeba będzie podjąć decyzję, którego się wybierze (ewentualnie). I już teraz myśląc o tym czuję się nieszczęśliwa… Jeden jest przezabawny, na spotkaniach prawie cały czas się śmiejemy, ma duży dystans do siebie no i chyba wydziela sporą dawkę feromonów bo jakoś tak mi się miło robi w jego towarzystwie. Gdyby był na horyzoncie tylko on byłoby super. Myślę że bym spróbowała coś z tym zrobić, zwłaszcza że pan zdeklarował swoje zainteresowanie moją osobą i nawet chce odśnieżać mój podjazd!!!! Problem w tym, że jest drugi, który jest zupełnie inny – może nie taki zabawny ale jest taką ostoją, pewny siebie, zrównoważony i… też jest chemia. I też jest mną zainteresowany… Bez sensu. Wybrać poczucie humoru czy stabilizację? Nie mam pojęcia.  To nie są jeszcze wszystkie opcje … Ostatnio jak wiecie podjęłam decyzję (tym razem posłuchałam rozumu) że kończę z czasoumilaczem i staram się być konsekwentna. I to był trudny wybór bo wolę być w stałym związku (tak ogólnie) czy wystarcza mi taki romans (bo nie wiem jak to nazwać) i niezobowiązująca znajomość? Nie mam pojęcia. Detoks się udał. Dwa tygodnie wystarczyło żeby mój organizm przestał odczuwać braki. Super. Byłoby jeszcze bardziej super gdyby on też o mnie zapomniał, ale gdzież tam. Od rana mnie bombarduje telefonami i sms’ami. Telefonów nie odbierałam, a w sms jakoś udało mi się go spławić. Pewnie aż do jutra… No i jeszcze zostaje mój ukochany Księciunio. Ostatnio spotkaliśmy się na obiad i porozmawialiśmy sobie o związkach, naszych oczekiwaniach, powspominaliśmy. I na pytanie czy się z kimś spotykam szczerze odpowiedziałam że owszem, chadzam na randki, a od czasu naszego rozstania „przerobiłam” kilku facetów i planuję testować kolejnych. Na co mój Księciunio równie szczerze się zmartwił, zamyślił, mina mu zrzedła mimo że starał się tego po sobie nie pokazywać. Pewnie myślał że siedzę w domu, smarkam w poduszkę i ubolewam że nie jesteśmy już razem. Na koniec spotkania ewidentnie chciał „obsikać swój teren”, bo zaczął ze mną flirtować i nawet dostałam klapsa za zasługi… Wiem że nie wchodzi się dwa (w moim przypadku chyba 20) razy do tej same rzeki ale czy weszłabym 21 raz z nim? Nie mam pojęcia. Wydaje mi się że cokolwiek bym nie wybrała, zawsze będę miała poczucie straty, bo każdy z nich ma coś co mi się podoba i co mnie do nich ciągnie. Wybiorę jednego, będę się zastanawiała jakby to było z tym drugi, trzecim, czwartym… Na koniec wykładu Barrego Schwartza zaczęłam się z nim zgadzać; kiedy nie mamy wyboru możemy zrzucić winę na los, kiedy mamy wybór, możemy mieć pretensje tylko do siebie – bo to my dokonaliśmy wyboru. Tylko jak z tym żyć? Oto jest pytanie    Powiązane notki: Cztery życzenia potrzebne do Furii spełnienia Lodowa Furia w natarciu 