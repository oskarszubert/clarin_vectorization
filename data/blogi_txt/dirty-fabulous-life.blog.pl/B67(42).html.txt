Któż z nas nie marzy o tym żeby się zakochać? Zwłaszcza że wiosna nadeszła… Któż z nas nie chciałby czuć tych motylków, trzepoczących skrzydełkami  i obijających się o nasze trzewia? Mieć papki w mózgu i widzieć wyłącznie na różowo? Nie wiem jak Wy, ale ja chciałabym. Od czasu rozstania z Księciuniem kilka razu zatrzepotało mi serce. Ze trzy razy trwało to od tygodnia do miesiąca, potem jak już dany Pan z kolei zatrzepotał jak mała, bezbronna rybka na mojej wędce to z litością i wzruszeniem wrzucałam go z powrotem do wody i dawałam wolność. Rybka bardzo często odpłynąć nie chciała, proponowała że spełni moje trzy życzenia i takie tam, ale… sami rozumiecie… w tym cały ambaras żeby dwoje chciało na raz. Pewnego razu, mimo że bardzo nie chciałam Serce postanowiło znaleźć sobie swojego Pana i bez konsultacji ze mną, bez mojej zgody postanowiło oddać się Czasoumilaczowi. I co? Myślicie że było fajnie? Gówno prawda. Dawno się tak nie umęczyłam.  Jak czapla i żuraw. On chciał, to ja udawałam że nie wiem o co mu chodzi, (powinnam dostać Oskara). Nie sądzę żeby się chłopak domyślił, że mi odwaliło. Ja też chciałam, ale się bałam, że pewnie nic z tego nie wyjdzie, więc byłam twarda jak skała. W końcu kiedy nasze spotkania przestały wyglądać jak spotkania napalonych kochanków, a zaczęły wyglądać jak weekendy młodego małżeństwa to poinstruowana przez koleżankę że Czasoumilacz pomimo swojego wizerunku Casanovy zaczyna się zagnieżdżać, oraz że „pcham się w gips”, postanowiłam pierwszy raz w życiu zapobiegać, a nie później leczyć… Oczywiście Cierpienia Młodego Wertera przy mojej kłótni Rozumu z Sercem to naprawdę mały pikuś… Z jednej strony na pohybel, z drugiej strony rzeczowe argumenty że jednego Piotrusia Pana już przerabiałam i resocjalizowałam, że nie jest to facet który będzie się mną opiekował, mimo ze deklarował pomoc zawsze kiedy byłam chora (aż żałuję że nie skorzystałam, mogłabym zobaczyć na czym dokładnie ta pomoc by polegała). Wybrałam. Wiecie że męczyłam się dwa miesiące odmawiając spotkań, w końcu on nie wytrzymał i zażądał żebym się określiła, bo on nie wie co ma robić. Wyjaśniłam że nie zamierzam narzucać mu charakteru naszej znajomości ponieważ takie rzeczy omawia się wspólnie, oraz że może mu nie przypaść do gustu to co ja bym „określiła”. Ktoś w komentarzach napisał mi kiedyś żebym chcąc się go pozbyć na amen opowiedziała o wizji białej sukienki i wspólnych dzieci. Problem w tym że zaczęłam podejrzewać, iż on w porywie … no nie wiem czego – serca, chwili, namiętności która odbiera rozum przystałby na to, a później kiedy ja zaufałabym nam to „my” przestałoby szybko funkcjonować tak jakbym chciała… No i tak pierwszy raz w życiu Rozum wygrał z Sercem już na samym starcie. Oczywiście nie ręczę za siebie co by się stało jakbym go teraz spotkała. W każdym razie został poinformowany dlaczego nie mogę z nim się widywać. Myślę że był w szoku, wątpię żeby któraś mu kiedyś odmówiła, w każdym razie zrzucił „winę” na mnie twierdząc że to tylko i wyłącznie mój wybór. No i masz babo placek. Teraz na starość będę się zastanawiała „co by było gdyby”. Po prostu świetnie… Wróćmy do zakochania – tego cudownego uczucia kiedy lewitujesz 10 cm nad ziemią. Cudownie, prawda? Spotykasz faceta wchodząc przez przypadek do jego firmy, następuje wymiana feromonów, świat przestaje istnieć w ciągu minuty, jesteście tylko WY. Patrzycie sobie głęboko w oczy, facet pod byle pretekstem zdobywa twój numer telefonu. Zerkasz przezornie na jego dłonie – czysto ( i nie mam na myśli brudnych paznokci…). Po drodze do domu o mało nie wpadasz pod autobus, ponieważ dostajesz sms z propozycją spotkania. Masz głupkowaty wyraz twarzy, szczerzysz się wprawiając w zakłopotanie przechodniów. Myślisz sobie że to jednak nie był przypadek, tylko przeznaczenie. Przeglądasz szafę i robisz się na bóstwo i dalej lewitując podążasz na spotkanie z przygodą… Następnie siedzicie obok siebie popijając słodkie cappuccino, wasze źrenice są rozszerzone, czujesz się jakbyś była pijana… i wtedy następuje otrzeźwienie. Nie jesteś pewna czy dobrze usłyszałaś, więc kontrolnie zadajesz kolejne pytanie i … nie, nie przesłyszałaś się. Twój wybranek serca powiedział słowo „żona” i wcale nie miał na myśli ciebie. Ta historia wydarzyła się naprawdę. Byłam wtedy na kilkumiesięcznej delegacji w innym mieście. Myślałam że go ubiję na tej kawie. Nie dlatego że miał żonę, tylko że nie miał obrączki kiedy chemia zalewała mój mózg (a obrączka jak talizman chroni moje serce przed nadmierną ekscytacją).Pewnie zaczęła mi drgać nerwowo żyłka na czole, ale mam nadzieję że udało mi się przynajmniej częściowo ukryć rozczarowanie. Przełknęłam tą gorzką pigułkę i jak gdyby nigdy nic z uśmiechem na ustach dokończyłam spotkanie. Wieczorem wypiłam z koleżanką butelkę wina obrzucając los błotem i miałam nadzieję że na tym skończy się moja znajomość z owym mężczyzną. Ale skądże znowu… Nie odpuścił. Dzwonił, pisał… Mieszkałam wtedy na ranczo (może kiedyś o tym napiszę, tylko muszę pozmieniać pewne fakty ponieważ jest to mocno charakterystyczna i szeroko rozpowszechniona historia). Na tym ranczu mieszkał w mojej opinii wielokrotny morderca, który sobie mnie upatrzył. Pewnego razu kiedy brakowało mi już argumentu dlaczego nie chcę się z nim napić, wypaliłam że mojemu facetowi to by się NA PEWNO nie podobało. No i teraz tylko musiałam mu jakiegoś faceta przedstawić. Zadzwoniłam do niemojego męża i zapytałam czy sprawiłoby mu problem gdyby po drodze do firmy wpadł poudawać miłość mojego życia (oczywiście przedstawiłam okoliczności). Przyjechał chyba po 10 minutach. Poznałam go ze wszystkimi mieszkańcami rancza, zrobiłam herbatę i tyle. Podziękowałam za pomoc i wysłałam do pracy. Od tamtego czasu, zapraszany czy nie wpadał do mnie prawie codziennie. I zawsze tylko piliśmy herbatę i oglądaliśmy zachody słońca. Wychodził na piłkę, ale nie dojeżdżał do hali. Nie wiem co robił z „przepoconą” koszulką jak wracał do domu. Czasami ja wpadałam do niego do firmy na herbatkę. Ale szybko przestałam, ponieważ koledzy którzy z nim pracowali rzucali dwuznaczne spojrzenia, a nie chciałam żeby ktoś podejrzewał już nie tyle mnie, ale jego o coś czego nigdy nie zrobił. Bałam się tego, że ktoś z moich współmieszkańców zobaczy go kiedyś na mieście z żoną i zrobi aferę że mnie zdradza. Było mi ciężko, ale żona dla mnie rzecz święta i dla niego też chociaż raz padło z jego ust zdanie: dlaczego nie spotkaliśmy się kilka lat wcześniej? Właściwie jedyną rzeczą jaką robiliśmy kiedy przyjeżdżał było siadanie na małej ławeczce, każde na swoim końcu, pośrodku dwa kubki i zamienialiśmy ze sobą dosłownie po kilka zdań. Słowa były zbędne. Milczeliśmy tak sobie wpatrzeni w horyzont. Mijała godzina, wypijaliśmy herbatę i już. Wracał z „piłki” do domu. Wielokrotny morderca odczepił się ode mnie dokumentnie więc byłam  zadowolona. Kiedy wyjechałam to utrzymywaliśmy kontakt telefoniczny może przez miesiąc, dwa. Wiedziałam że to i tak nie ma sensu. Dlatego uważam ze ludzie którzy są w związku małżeńskim powinni obowiązkowo nosić obrączki. Gdyby on był nieuczciwy i o tej żonie nie powiedział, nie wyjaśnił sytuacji to popłynęłabym w jego kierunku jak łosoś na tarło… A potem musiałabym go zabić! Albo poprosić o to wielokrotnego mordercę!!! Sami widzicie, moi mili że zakochanie nie zawsze wiąże się z radością i pozytywnymi emocjami. Mimo wszystko tak jak kania łaknie dżdżu tak jak liczę że wraz z wiosną los się odmieni i zakocham się na zabój z wzajemnością, czego i Wam życzę.       Powiązane notki: Pieprzona chemia miłości… Kochasz = zdradzasz? Mieć ciastko i zjeść ciastko Cztery życzenia potrzebne do Furii spełnienia Miłość platoniczna – czyli kiedy motylki zaczynają się rozpuszczać w soku żołądkowym… 5 powodów dla których umawiamy się na randki 