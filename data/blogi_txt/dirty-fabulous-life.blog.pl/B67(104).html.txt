Zaczęłam ten tekst pisać kilka miesięcy temu, ale stwierdziłam że nie jest to ciekawy temat. Zmieniłam zdanie po tym kiedy zobaczyłam jakie zainteresowanie wywołał wpis o zawartości damskiej torebki. Moją drugą „torebką” jest bagażnik mojego samochodu. Wyjeżdżając w trasę wiem że nic mnie nie zaskoczy. Przyznam się szczerze, że głównym kryterium wyboru samochodu nie był kolor lakieru tylko pojemność bagażnika. Dealerzy patrzyli na mnie dziwnie kiedy ilość miejsca przeliczałam na czarne i kolorowe walizki. Dzięki temu na wakacje mogę zabrać wszystko co przyjdzie mi do głowy i nie stresować się. Mogę też pojechać na imprezę i jestem przygotowana nie tylko na nocleg, ale i na to żeby rano wyglądać kwitnąco. Jak to robię? Ano banalnie prosto. Stałą zawartość mojego bagażnika można podzielić na dwie części; to co jest potrzebne w trasie i to co jest potrzebne do szczęścia mnie. W trasie przydadzą się: - kable, trytytki, srebrna taśma, rękawiczki wampirki, rękawiczki foliowe, płyn do szyb (zamarzły Wam kiedyś spryskiwacze?), gąbeczka, woreczki foliowe w rolce, skrobaczka do szyb ze zmiotką, latarka, gumki recepturki, nożyczki, notes, długopis, ładowarka do gniazda (telefon), nawigacja, radio cb. - kiedyś mieszkając w Warszawie na zamkniętym osiedlu woziłam ze sobą łopatę… Jak napadał śnieg i pługi odśnieżały uliczki i chodniki to zarówno miejsca parkingowe jak i przestrzenie pomiędzy autami były zasypane. Raz wpadłam do rowu i wtedy też musiałam wykopać sobie „wyjazd”. - oczywiście takie rzeczy jak płyty, zapachy, okulary przeciwsłoneczne, parasol są oczywistością i nie będę się nad tym rozwodzić. - kiedy zimą wyjeżdżam w trasę zawsze zabieram ze sobą koc, termos i …książkę. Dlaczego? Kiedyś na drodze zdarzył się wypadek. Ciężarówka się położyła i na kilka godzin trasa była nieprzejezdna. Temperatura około minus 10 st.C. Wypadałoby grzać silnik i liczyć na cud. Cud polegałby na tym, że wystarczyłoby nam benzyny do momentu kiedy można będzie ruszyć. Wtedy te wszystkie rzeczy miałam przypadkowo, teraz nie ruszyłabym się bez nich. Ponad trzy godziny staliśmy w jednym miejscu. Zarówno samochód za mną jak i przede mną potem już nie ruszył… Do stacji benzynowej były jakieś dwa kilometry. Po godzinie kiedy wypiliśmy już herbatę i zaczynaliśmy zamarzać to wyciągnęliśmy kocyk i grzaliśmy się na tylnym siedzeniu. Mój facet bohatersko zabrał termos i poszedł na stację po kawę. Gdyby chciał ją przynieść w kubeczku, prawdopodobnie mielibyśmy … lody kawowe. Auto odpalaliśmy jak już naprawdę robiło się zimno i też tylko na jakieś 10 minut. - wożę też zawsze ręcznik papierowy, wodę (nie zimą), kubeczki plastikowe, folię aluminiową, zapałki, tealight’y, chusteczki nawilżane. Koc również latem. Wspomniałam Wam że zawsze jestem przygotowana na to  żeby zostać gdzieś na noc po imprezie, lub gdyby ktoś porwał auto ze mną w pakiecie. Mam zawsze spakowaną małą walizeczkę. W „gorącym” okresie wożę ją w aucie. Czasami wyciągam wiedząc że nic się nie szykuje. Z imprezami to jest tak, że bardzo cenię własne łóżko i bardzo rzadko pijam alkohol jeśli nie mam kierowcy. Czasami jednak ma się ochotę na lampkę wina tak bardzo że mając zapewniony nocleg wypadałoby jednak mieć coś na zmianę. Zatem w mojej walizce oprócz kosmetyczki (mam jedną i zabieram ją po prostu ze sobą na wszelki wypadek) znajduje się ręcznik, bielizna, piżamka, dres, dżinsy, koszulka na ramiączkach, bluzka z długim rękawem i sweter. Mam też balerinki. W zależności od pory roku zmieniam wyposażenie, coś dokładam, coś wyjmuję. No ok., raczej dokładam… Takie wyposażenie auta, daje mi niezależność i swobodę poruszania się. Wiadomo że mając portfel to wszystko można kupić w razie potrzeby, ale po co? Nawet nie wiecie ile razy otwierałam magiczne pudełko z trytytkami, sznurkami i taśmą klejącą. Nawet nie po to żeby pomóc sobie, ale żeby pomóc innym. Czasami mina takich osób była bezcenna. A Wy? Macie puste bagażniki czy wozicie tam „niezbędne” szpargały? —————————————- Lubimy się już? Jeśli tak KLIKNIJ    Brak powiązanych notek. 