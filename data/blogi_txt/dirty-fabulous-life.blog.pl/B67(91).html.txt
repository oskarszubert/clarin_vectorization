Kto biegnie nieubłaganie… jest w świetnej formie, nie ma zadyszki i stale, bezlitośnie  prze do przodu? Oczywiście Czas… Nie można go cofnąć, nie można zmienić tego co już się wydarzyło. Owszem… można próbować naprawić skutki minionych wydarzeń, można mieć wpływ na swoją przyszłość i próbować ją kreować, ale przeszłość  na zawsze postanie już tylko historią. Prawda jest taka, że większość z nas marnotrawi czas. Uwielbiamy robić NIC. Sama przyznam się bez bicia że są takie dni kiedy robienie NIC jest najfajniejszą rzeczą którą robię. Chodzę w moim pluszowym szlafroczku i albo czytam, albo oglądam 10 odcinków jakiegoś serialu objadając się spaghetti i innymi smakołykami. Czasami robię sobie domowe Spa i absolutnie nie daję się nikomu wyciągnąć na miasto. Oczywiście dla higieny psychicznej takie dni są wskazane, zresztą czytając książki nie można powiedzieć że czas się traci. Znam natomiast osoby które potrafią całe dnie siedzieć przed komputerem i uprawiać ogródki, toczyć bitwy, programować wirtualne życie. Nie wyobrażają sobie żeby co 10 minut nie sprawdzić facebooka, czy poczty jakby czekali co najmniej na wiadomość wagi państwowej… życie przecieka im miedzy palcami, nie mają ochoty spotykać się ze znajomymi, bo mają „ważniejsze” sprawy na głowie. Budzą się potem po kilku latach i ze zdziwieniem stwierdzają że nikogo nie ma wokół nich. W zasadzie to wcale nie chciałam o tym pisać. Tak się składa że dostałam od Was dzisiaj dużo maili (jeden kilka chwil po północy) z gratulacjami i  życzeniami. Wszystkim serdecznie dziękuję. Ja nie mam urodzin, ale blogowi stuknął rok. Szczerze, to zupełnie nie przywiązywałam do tego jakiejś wielkiej wagi. To że mam wewnętrzną potrzebę pisania i ekshibicjonistyczne ciągoty do dzielenia się ze światem moimi przemyśleniami nie sprawia że jest to coś wyjątkowego. To Wy sprawiacie że ta moja pisanina ma sens. Konsekwencją pisania bloga jest możliwość poznawania ciekawych ludzi. Gdybym mogła cofnąć czas to też założyłabym blog, żałuję że nie zrobiłam tego wcześniej. Dziękuję za wszystkie propozycje i zaproszenia jakie od Was dostałam; za wsparcie, ciepłe słowa i poczucie że komuś pomogłam; za wszystkie komentarze i za to że w ogóle jesteście. Zastanawiałam się czy jest coś co bym zmieniła gdybym mogła cofnąć czas. Inne studia? Inne decyzje? Może inny mężczyzna? Trudno było mi cos takiego znaleźć. Wydaje mi się że do perfekcji opanowałam sztukę korzystania z nadarzających się okazji. Wolałam coś zrobić niż czegoś nie zrobić. Ale w końcu znalazłam dwie takie rzeczy i myślę że gdyby dało się wymazać je z przeszłości zrobiłabym to bez wahania. Pierwsza rzecz to sytuacja w której poleciłam koleżankę ze studiów do swojej firmy. Nigdy więcej znajomych i rodziny w moim miejscu pracy – to  świetna droga żeby od sympatii przejść do czystej nienawiści. Mało kto doceni możliwości jakie dostał od kogoś kogo w pracy trzeba słuchać. A druga rzecz to gdybym wiedziała jak skończą się moje motocyklowe przejażdżki to nigdy bym na ten motocykl nie wsiadała.  Skutki odczuwam do dziś, a mogłam sobie darować chęć omijania warszawskich korków… A Wy? Co byście zmienili gdybyście mogli cofnąć czas?  Brak powiązanych notek. 