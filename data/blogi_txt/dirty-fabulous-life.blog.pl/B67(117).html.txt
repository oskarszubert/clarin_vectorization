Kiedy za oknem jest minusowa temperatura, jesteście zmęczeni, podenerwowani i macie wszystkiego dosyć wystarczy zmienić na kilka dni klimat i od razu świat staje się piękniejszy. Ja wczoraj wróciłam z Barcelony gdzie było około 15 stopni w cieniu, świeciło słońce, od portu wiała przyjemna bryza, a morze śródziemne lśniło turkusowym blaskiem. Wycieczka trwała 5 dni i tyle w zupełności wystarczy, żeby zobaczyć najważniejsze rzeczy, a przy okazji trochę się zrelaksować. Na początek to co lubię najbardziej czyli jedzenie… Najlepsza paella jaką kiedykolwiek jadłam. Z owocami morza oczywiście! Ponadto jest mnóstwo miejsc gdzie można jeść do woli. Pokazywałam kucharzowi to co na co miałam ochotę a on mi to smażył. Wołowina, ośmiorniczki, muszle, wielkie krewetki. Wszystko świeżutkie i przygotowywane na miejscu. Przepyszne owoce i desery. Melony i cytrusy smakują zupełnie inaczej niż u nas. Najlepsze lody, boska panna cotta. Pycha. A do obiadu wino…  W Hiszpanii są rewelacyjne wina. Praktycznie każde które piłam smakowało wyśmienicie. Nawet tzw. tanie wina za kilka euro były o niebo lepsze niż te które w Polsce kupujemy za 40 – 60 zł. Oczywiście będąc w Barcelonie trzeba napić się Sangrii – czyli słodkiego wina z pomarańczami i lodem. Zazwyczaj podają je w 1,5 litrowych dzbankach. Mniam! Po co się jedzie do Barcelony?  Mnie najbardziej interesowały dzieła Gaudiego. Marzyłam żeby zobaczyć jego słynną, ceramiczną najdłuższą ławkę, którą pewnie we fragmentach widywaliście na fotografiach. Co zatem trzeba zobaczyć? Park Guella  Jest to wielki park w północnej części miasta, z wydzieloną częścią płatną (8 euro) w której znajdziecie wszelkie cudeńka projektu Gaudiego – bajkowe budyneczki, fontanny, kolumienki, tarasy. Wszystko w oszałamiających kolorach. Kiedy już wszystko obejrzycie, warto zwiedzić przyległy park gdzie jest muzeum, plac zabaw, kilometry alejek, palmy, skalne balkony. Port Vell Piękny port z wielką galerią handlową, restauracjami, przystanią jachtową. Nic tak nie smakuje jak owoce morza z widokiem na wodę, palmy, słoneczną plażę. Wybierzcie się też do jednego z największych oceanariów w Europie. Z portu koniecznie zafundujcie sobie przejażdżkę kolejką linową zawieszoną nad morzem. Drżały mi kolana z wrażenia, kiedy wagonik kołysał się na wietrze. Na szczęście bezpiecznie dotarłam na Wzgórze Montjuic – rozległy zielony teren z widokiem na panoramę Barcelony. Warto było się bać żeby to zobaczyć. Do portu dojdziemy ulicą La Rambla, która sama w sobie jest miejscem wartym uwagi ponieważ są na niej tłumy turystów, kuglarzy, straganów, mimów, kafejek, muzyków. Jednym słowem tętniący życiem organizm. Biegnie od portu do Placu Katalońskiego.  Na pewno warto wybrać się do Barri Gotic – dzielnicy gotyckiej z przepiękną Katedrą św. Eulalii, wąskimi uliczkami, kawiarenkami, tysiącem butików, pamiątek, zaułków. Magiczne miejsce z niesamowitym klimatem.   No i wisienka na torcie czyli Sagrada Familia, katedra projektu Gaudiego, której budowę rozpoczęto w 1882 roku i… jeszcze nie dokończyli. Budowla w zamyśle miała przypominać żywy organizm i ani jeden element nie mógł się powtarzać. Warto wieczorami wybrać się na spacer, ulice są pięknie oświetlony, fontanny mienią się kolorami, ludzie siedzą w kawiarenkach na ulicy i raczą się Sangrią. Wszyscy są niesamowicie przyjaźnie nastawieni, zaczepiają, witają się. To cudowne uczucie kiedy idzie się w koszulce na ramiączkach, mając świadomość że w Polsce jest zima i minusowa temperatura. Macie pomysł gdzie mogłabym się wybrać następnym razem? ———— więcej zdjęć z Barcelony TUTAJ    Brak powiązanych notek. 