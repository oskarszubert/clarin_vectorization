Przed nami Sylwestrowa Noc. Część z Was wyjechała witać Nowy Rok gdzieś w górach, część grzeje pupkę w tropikach, część idzie do lokalu, a duże grono organizuje domówki. I właśnie dla Was jest ten wpis. Kiedy Sylwester jest u mnie to zawsze są dwie opcje które omawiam ze znajomymi; albo robimy składkę na jedzenie i składa się listę kulinarnych życzeń. Ja z wytypowanymi osobami jadę na zakupy i potem wszyscy wspólnie gotujemy (co jest fajną integrującą ludzi, zwłaszcza takich które się nie znają grą wstępną). Albo robimy imprezę na którą każdy przynosi coś od siebie, ale często potem mamy 3 sałatki greckie, więc ja zawsze kręcę nosem. W tym roku nie organizuję imprezy ale miałam już kilka telefonów dotyczących tego jak coś zrobić, lub podać przepis na jakieś pyszności. Uwielbiam podejmować gości. Kręci mnie planowanie menu na towarzyskie spotkania. Te osoby które u mnie były wielokrotnie wiedzą że zazwyczaj są na stole stałe pozycje, oraz tzw. gorące niespodzianki. Jeżeli nie macie jeszcze pomysłu to może czymś Was zainspiruję. Wiejski kącik Wiadomo że w Sylwestra za kołnierz się nie wylewa, więc pod zmrożoną wódeczkę musi być zagrycha. Ja jestem tradycjonalistką pod tym względem. U mnie zawsze znajdziecie własnoręcznie robione śledzie z cebulką w oleju, domowe ogórki kiszone, świeżo wytopiony smalec, chleb wiejski, swojską kiełbasę, kabanosy, schab. Dodatkowo jajka faszerowane. Znajomi zawsze dopytują czy aby na pewno to wszystko znajdzie się na stole. Zazwyczaj też najszybciej znika. Sałatki Należę do osób które szczerze nienawidzą sałatki greckiej. Za to uwielbiam sałatkę krabową, która jest banalnie prosta w wykonaniu a smakuje wybornie. Polecam również ryżową sałatkę z tuńczykiem i groszkiem. Jak mam wenę to robię tradycyjną sałatkę jarzynową, ale ostatnio zakochałam się w ziemniaczano- buraczanej ze śledziem w majonezie. Przekąski Tutaj jest pole do popisu. W tym roku na moich urodzinach zrobiłam serię mini kanapeczek. Chyba setkę jak nie lepiej. Takie jednokęsówki. Kluczem do sukcesu było to że wszystkie składniki miałam pocięte już rano i godzinę przed imprezą wystarczyło je ułożyć na kwadracikach chleba. Dodatkowo porobiłam dipy o różnych smakach i ułożyłam obok miseczek warzywa: ogórki, pora, paprykę. Jestem przeciwniczką paluszków, chipsów, orzeszków. Ciepłe dania Według mnie obowiązkowo na całonocnej imprezie powinien pojawić się ciepły posiłek. U mnie jest kilka. Raz robiłam tarty, ale uważam że za dużo zachodu z nimi jest. Teraz wybieram ciasto francuskie i robię różne nadzienia; od szpinakowych, po farsze warzywne, do mięsnych. Pycha. Kolejna potrawą są szaszłyki. W zależności od reszty potraw są albo wieprzowe albo z kiełbasy i boczku, poprzekładane cebulką i papryką. Mam elektrycznego grilla który świetnie się sprawdza na imprezach. Obowiązkowo na grillu jest też kaszanka i małe białe kiełbaski. Polecam zapiekankę ziemniaczaną z boczkiem i cebulka. W sam raz pod mocny alkohol. Ewentualnie pieczonego kurczaka na ostro. Trzecią potrawą jest zawsze zupa. Zazwyczaj żurek na kiełbasie, który działa cuda na zakończenie imprezy. Czasami barszczyk czerwony czysty lub kwaśna ogórkowa. Słodkości No cóż… u mnie raczej ich nie znajdziecie. Ze słodyczy najbardziej lubię śledzie… Jak już się ktoś ewidentnie upomni to poczęstuję go czekoladową bombonierką. Zjecie też u mnie owoce. Alkohol Chyba nie muszę Wam przypominać żeby nie mieszać alkoholi. Mieszanie zazwyczaj kończy się intensywnym romansem z muszlą klozetową. A przecież szkoda byłoby Waszych potraw… Korzystając z okazji życzę Wam cudownej zabawy Sylwestrowej. Powitajcie Nowy Rok w szampańskich nastrojach i zacznijcie go optymistycznie patrząc w przyszłość. Ten rok będzie należał do Was. No i do mnie    ————————————————- zapraszam Cię też na Facebook oraz na Instagram    Brak powiązanych notek. 