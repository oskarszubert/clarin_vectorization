Ok. no dobrze… niestety, albo stety (jak kto woli) nadejście nowego roku wspomaga pewien proces podsumowań. Obojętnie czego… minionego roku, życia, facetów, kobiet, itd. itp. Byłoby oczywiście miło gdybyśmy umieli: wyciągać wnioski, uczyć się na błędach i oczywiście nigdy więcej ich nie popełniać. To są w większości pobożne życzenia, ale zawsze co nieco pozostaje w pamięci. Ja ostatnio miałam chwilę na rozmyślanie i włączył mi się przycisk przewijania wstecz. Zagapiłam się i wybiegałam daleko poza ostatni rok.  I to nie jest też tak, że chodzi tylko o te przysłowiowe błędy bo przecież uczymy się całe życie. Ale na proces nauki mają też wpływ inni ludzie oraz oczywiście wszystko co nas otacza. No tak to już jest. Wymienię w punktach co tam sobie przypomniałam – będzie szybciej:  Nauczyłam się że nie należy w chwilach „zdesperowania emocjonalnego” ufać mężczyznom, którzy chcą nas pocieszyć, bo oni chcą głównie pocieszyć siebie. Nigdy, przenigdy nie należy w swojej firmie zatrudniać swojej rodziny. Zapamiętajcie to sobie. Rodzina zazwyczaj nie potrafi zaakceptować tego że płacicie jej pensję i jednak o dziwo musi wypełniać swoje obowiązki, a wszelkie egzekwowanie efektów pracy skutkuje tym, że stajecie się czarną owcą, wyzyskiwaczem oraz wrednym kapitalistą. Również nigdy pracując w dużej firmie na wysokim w miarę stanowisku nie róbcie przysługi koleżance z roku i nie załatwiajcie jej stażu w swoim dziale. Nie doceni tego. Już samo to że jest niżej w hierarchii, oraz że wy jeździcie na wypasione szkolenia a ona wbija dane do komputera sprawi że was znienawidzi. Jeśli jednak to zrobiliście a pół firmy patrzy na was dziwnie tzn. ze wiedzą o WSZYSTKIM co się działo na imprezach w akademiku, a co najważniejsze wiedzą nawet to czego wy nie wiecie (bo nie miało nigdy miejsca…) Kiedy wyjeżdżacie z posesji tyłem, to nigdy nie ufajcie swojej potencjalnej teściowej która daje wam znaki kiedy można bezpiecznie ruszyć, bo kiedy tylko powie „już” usłyszycie huk, gdyż wasz potencjalny teść został przez was właśnie przejechany. Do tej pory nie wiem jakie były jej intencje. Chciała się pozbyć mnie, czy męża, czy nas razem za jednym zamachem. Mąż przeżył, ja też, chociaż prawie dostałam zawału jak się lekarz z karetki zapytał teścia (niedoszłego)  czy ma zadzwonić na policję! Facetowi (synowi teściów) jak się dowiedział opadła szczęka. Do tej pory mi wypomina że chciałam żeby został sierotą. Kiedy facet oddaje wam do poprowadzenia drogie auto, wiedząc że macie prawo jazdy od miesiąca a to wasza piąta jazda po egzaminie tzn. że was kocha. Kiedy robi logistyczną ekwilibrystykę, siedząc na prawym, pocąc się przy tym za strachu niemiłosiernie, żebyście się same odwiozły do pracy autem (zdobywając doświadczenie), a potem wracając znowu w korkach do centrum do swojej pracy mimo, że z domu ma do niej na piechotę 10 minut (tak, tak, Warszawa rano), to też znaczy że Was kocha. Jeśli pewnego dnia ma odwagę powiedzieć, ze tak naprawdę nigdy nie lubił (bullshit!) waszej pomidorówki to już was nie kocha. Proste. Nigdy nie opowiadajcie o swoim bujnym życiu (w zaufaniu oczywiście) swojej kuzynce, gdyż wasza matka nie zdąży jeszcze zdjąć butów w przedpokoju u ciotki ( z którą normalnie nie rozmawia, więc z zaskoczenia przyjmuje zaproszenie na kawę), kiedy się dowie ze jej córka: sypia z żonatym facetem, który na dodatek ma dziecko. Nie muszę dodawać, ale dodam, że nigdy nie spałam z żadnym żonatym facetem, ani facetem który był w związku. Matka przyznała mi się po chyba 8 latach do tej historii. Pewnie była po prostu w szoku przez te lata, albo bała się że potwierdzę nie daj Boże. Mnie osobiście szlag trafił! Nigdy nie należy też z nudów siedząc w toalecie podpalać waty zapalniczką taty… (Tak! Pali się. Szybko i intensywnie), gdyż krzycząc „ratunku, pali się” można nie zdążyć założyć majtek na pupkę i wybiec na przedpokój napotykając na zdziwione spojrzenia sąsiadki. Na szczęście miałam wtedy jakieś 7 lat. Uff… Nie należy pozwolić aby wasz kochanek filmował was telefonem podczas ostrego seksu, nie mając pewności że od razu nie przegra wam kopii. Do tej pory z pewną dozą nieśmiałości i drżeniem serca otwieram wszelkie strony typu redtube, gdyż boję się zobaczyć tam siebie w akcji. Zastanawiam się również jak odzyskać wideo którego fragmenty widziałam; gdybym byłabym sławna to mogłabym sprzedać prawa Vivid Entertainment i przy okazji stać się bogata, a tak to za przeproszeniem dupa. Nigdy nie należy w rozmowie ze znajomymi małżeństwami używać sformułowania „nasza ulubiona piosenka” w przypadku żonatego faceta i was, gdyż żona może nie chcieć zrozumieć, że „to nie tak jak myśli”… Należy uzmysłowić sobie zanim będzie za późno, że ma się tylko jedno życie i należy się uczyć na błędach innych skoro mówi się o tym od pokoleń, a nie pierdolić sobie to życie popełniając własne. Ja mam takie właśnie mocne postanowienie na Nowy Rok, czego i Wam życzę! Dziękuję za uwagę.  Brak powiązanych notek. 