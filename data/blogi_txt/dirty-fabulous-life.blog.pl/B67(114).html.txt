Uparci jesteście jak cholera. Ale skoro tak ładnie prosicie to opowiem Wam o mojej randce, przed którą byłam tak bardzo podekscytowana. Ale musicie mi obiecać że najpierw przeczytacie wpis o oczekiwaniach, a potem przypomnicie sobie ten o gonieniu króliczka, żebym nie musiała nawiązywać do nich teraz. Nie ukrywam, że oba wpisy są ze sobą powiązane a o dzisiejszym bohaterze pisałam już wcześniej. Długo trwało zanim zdecydowałam się na spotkanie, właśnie z powodu przyczyn o których wspominałam. Bałam się że skoro zrobił na mnie tak pozytywne wrażenie to wiedząc o jego podejściu do życia narażę się tylko na niepotrzebne emocje. W którymś momencie skapitulowałam i umówiłam się z nim. Byłam wniebowzięta. Cztery godziny minęły jak z bicza strzelił, a o tym że pora kończyć zorientowaliśmy się jak zostaliśmy ostatnimi klientami a kelnerzy zaczęli robić porządki. Tak jak obiecałam nie wywaliłam mu na dzień dobry moich poglądów, zwłaszcza że znałam już wcześniej jego i za wszelką cenę starałam się go nie wystraszyć. W związku z tym skupiłam się na słuchaniu, obserwacji i cieszeniu się miłym towarzystwem. Było to dla mnie ciekawe doświadczenie, głównie dlatego że facet nie wyglądał jak amant filmowy, był zupełnie nie w moim typie i przypominał raczej młodszego kuzyna niż faceta na widok którego robi mi się mokro. Poruszył zupełnie nieznane mi struny. Zadziwiło mnie to że tak bardzo mi się spodobał. Powiem tak, tylko jego osobowość ratowała jego fizjonomie. Byłam prawie pewna że do rana mi przejdzie, ale nie. Czekałam na jego telefon i liczyłam że był równie zadowolony jak ja. Kiedy zaproponował kolejną randkę piszczałam jak nastolatka. Musiałam uzbroić się w cierpliwość ponieważ wyjechał na zagraniczną delegację. Wtedy właśnie powstał wpis. Kiedy wrócił od razu się zdzwoniliśmy i ustaliliśmy szczegóły. Spotkanie również było energetyczne. Dżentelmen w każdym calu, świetnie prowadził samochód, wiedział co, jak i dlaczego. I wszystko byłoby super, ale zaczęłam mieć wątpliwości. Nie względem niego tylko względem siebie. Oboje mieliśmy swój światopogląd. Każdy inny. Rozjeżdżały się ze sobą prawie w każdej płaszczyźnie. Ja wiedziałam wcześniej o tym jakie ma zapatrywania na potencjalny związek, a on o moim nie miał bladego pojęcia. On marzył o tym żeby założyć rodzinę. Pochodzi z domu z tradycjami, gdzie wszystko odbywa się tak jak „powinno”, czyli ślub kościelny, wesele i dzieci – pierwsze najlepiej w ciągu roku. Uwielbia dzieci i często o tym mówił; o tym że chciałby mieć dwójkę, chciałby je wychowywać na dobrych ludzi, uczyć, pokazywać świat. Że chce mieć ciepły dom. Wszystko pięknie i ładnie. Takiego faceta to ze świecą szukać. Kulturalny, mądry, odpowiedzialny, wspierający, uczynny. Dodatkowo na wysokim stanowisku, z dużymi perspektywami na karierę zawodową. Takiego szukam. Ale nie planuję mieć dzieci, nie będę chodzić w niedzielę do kościoła i raczej nie wezmę ślubu kościelnego w białej sukience, ani w żadnej innej. Jedyne co bym mu zrobiła to unieszczęśliwiła go. On mnie zresztą też. Na kolejnych spotkaniach starałam się delikatnie wysondować jak zareaguje na moje małe prowokacje. Miałam nadzieję że histeryzuję i okaże się że chłopak jest „normalny” i ja tylko demonizuję jego DOBRO. Na czym polegały prowokacje? Na przykład kiedy w restauracji biegały koło nas dzieci czy jakieś płakało to przewracałam oczami i wydawałam jakąś przesadzoną opinię na ten temat plus informację „ja to się chyba nie nadaję na matkę”. Zawsze wtedy skupiał na mnie uwagę i patrzył jak zbity pies. A mnie zżerały wyrzuty sumienia. Któregoś razu opowiadał o ślubie swojego brata, że chciałby pójść w jego ślady (nie chodzi o sam akt ślubu tylko o stylistykę) i zrobić coś równie spektakularnego. Mimo że byłam zachwycona opowieścią bardzo wyraźnie przedstawiłam swoje stanowisko na temat ślubów. Chyba wtedy pierwszy raz stracił wątek i odebrało mu mowę. Byłam pewna że więcej się nie będzie chciał spotykać. Ale chciał. Jest bardzo wesołym człowiekiem, pełnym pozytywnej energii. Zawsze mnie zaskakiwał czymś niesamowitym. Niestety z czasem spotkania zaczęły mi ciążyć. Nie chciałam przekroczyć granicy przez którą nie będę mogła potem bezboleśnie wrócić. Nie umiałam cieszyć się chwilą, źle się czułam z tym że prawdopodobnie prędzej czy później ktoś na tym naszym flirtowaniu ucierpi. Z jednej strony wiedziałam, że trudno byłoby mi żyć z kimś kto wyznaje takie konserwatywne zasady, a z drugiej strony on już też zdążył poznać moje więc wiedział na co się pisze. Skoro się dalej angażował w naszą znajomość to na własną odpowiedzialność. Najwidoczniej nie uważał tego za jakąś szczególną wadę. Mimo wszystko pewnego razu postanowiłam usiąść i spokojnie porozmawiać o naszych oczekiwaniach, żeby każdy wiedział na czym stoi. Powiedziałam wyraźnie że nie planuję dzieci, ani jednego, ani dwójki. Nie chcę żeby rano ktoś wskakiwał mi o 5 do łóżka i po nim skakał. Nie marzę o białej sukience ani o sakramencie, nie chodzę do kościoła oprócz momentu w którym go zwiedzam (a zaliczam prawie każdy – takie zboczenie). Nie interesują mnie niedzielne obiadki u teściów, jestem indywidualistką i potrzebuję przestrzeni tylko dla siebie. A jak jest u ciebie? Co ty na to? I wtedy się upewniłam że zupełnie do siebie nie pasujemy, bo ja nie chciałabym żeby on rezygnował ze swoich marzeń a on chciałby żebym „kiedyś” jednak zdecydowała się na „pełną rodzinę”. Nie teraz, nie za pół roku, ale za rok już pewnie tak. Tłumaczyłam że jeśli kiedykolwiek zajdę w ciążę to o ile dziecko będzie się prawidłowo rozwijać urodzę je i będę najcudowniejszą mamą na świecie, ale nie chcę żyć pod presją  że ktoś tego ode mnie oczekuje. Może się zdarzy, a może nie. Tylko takie argumenty nie mieściły mu się w głowie. Nie rozumiał że jakby ktoś z zewnątrz zacząłby się na spotkaniach rodzinnych wtrącać do mojej macicy zostałby wrogiem numer jeden. Ta rozmowa trwała kilka godzin. Wyjaśniliśmy sobie wszystkie kwestie. Pod koniec było już po wszystkim. Zgodziliśmy się że jest między nami chemia, ale ta chemia kiedyś zniknie i o ile nie przerodzi się w jakieś głębsze uczucie to szkoda naszego czasu. Wiem, że gdyby nasze poglądy na przyszłość były zbieżne to nie mogłabym lepiej trafić. On chyba też nie   Niemniej jednak fundamentem dobrego, dojrzałego związku jest to żeby iść w jednym kierunku a nie pod prąd. Byłoby niemądre z naszej strony jakbyśmy beztrosko spotykali się dalej licząc na to że „jakoś się ułoży”. Potem są same nieszczęścia. Rozstaliśmy się w zgodzie i o ile na początku było mi smutno to wiem że postąpiłam dobrze. —————————————– Polubmy się TUTAJ obejrzyj mnie TU    Powiązane notki: Kiedy dialog zamienia się w dwa monologi – czyli po co rozmawiać będąc w związku? Kto tu goni króliczka – czyli Furia szykuje się na randkę Samcowstręt – czyli mężczyznom mówimy NIE! Miłość platoniczna – czyli kiedy motylki zaczynają się rozpuszczać w soku żołądkowym… Czy po 30 są jeszcze wolni, bezdzietni, zajebiści faceci??? O czym trzeba porozmawiać na pierwszej randce? 