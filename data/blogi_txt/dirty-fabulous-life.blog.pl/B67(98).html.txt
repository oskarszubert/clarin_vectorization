Ale się wkopałam. Po ostatniej publikacji na temat zdrad mam na koncie co najmniej jedną zapłakaną czytelniczkę, której zepsułam humor. Zadeklarowałam że kolejny  wpis będzie bardziej optymistyczny. Problem w tym, że nigdy nie piszę nic na siłę, za to zawsze pod wpływem chwili. Mam wielką ochotę napisać o pantoflach (ale boję się że mężczyźni pomyślą że ich nienawidzę, albo coś), o moim kocie, a właściwie o tym jak próbuję go odchudzić i o moim wielkim poczuciu winy  kiedy się na mnie patrzy TYM wzrokiem znad miski (ale znowu doczekam się komentarzy  że o kotach piszą stare panny, a nie daj bóg że męczę futrzaka), chciałam też skomentować wydarzenia z 11 listopada, ale boję się że narodowcy mnie znajdą i spalą! Za to od roku chcę popełnić wpis inspirowany moim ulubionym wątkiem na forum pt. „Czego robić nie należy?”. Wątek jest z 2004 roku i doczekał się 1910 postów. Umilał mi też czas kiedy jeszcze pracując w korporacji miałam rozterki typu stabilna, dobrze płatna praca czy wypalenie zawodowe. Bywały takie momenty kiedy czytając krztusiłam się ze śmiechu, opluwałam monitor, oraz śmiałam tak głośno ze współpracownicy wykonywali okrężne ruchy w okolicy swoich skroni ukradkiem na mnie spoglądając. Chciałam o tym czego robić nie należy napisać za każdym razem, jak robiłam coś nie do końca przemyślanego. Teraz oczywiście nie pamiętam wszystkiego, ale jak przeczytacie watek (co zajmie wam kilka dni) to z pewnością odnajdziecie tam też swoje „przypadki”. Ja odnalazłam siebie w poście: nie należy zakładać że jadąc szybko za jakimś autem, to konkretne auto przejedzie na pomarańczowym, zamiast zahamować z piskiem opon, bo można zatrzymać się na jego zderzaku.  A z ostatnich dni: - nie należy testować wodoodpornej szminki w oczojebnym kolorze żeby sprawdzić jak długo wytrzyma na ustach a potem w dresie biegać po bazarku kupując warzywa, jednocześnie  zapominając że pomalowało się usta – przechodnie spuszczali wzrok, niektórzy otwierali buzie ze zdziwienia, ale moja mina kiedy spojrzałam w wystawę – bezcenna. - nie należy w sytuacji jak powyższa próbować chusteczką higieniczną zetrzeć sobie szminkę, ponieważ z racji tego że jest wodoodporna tylko się rozmaże – dzięki czemu będziecie wyglądać jakbyście zeszły z ringu bokserskiego… - nie należy również być tak nieprzytomnym rano żeby zalać wrzątkiem ¾ słoika z kawą zamiast kubek… - obawiam się że serce po czymś takim mogłoby nie wytrzymać. Z ostatnich kilku miesięcy: - nie należy spieszyć się do koleżanki z osiedla, żeby opowiedzieć jej o nowym potencjalnym facecie bo może się okazać że na jednej nodze macie balerinkę, a na drugiej klapek… Byłam w ciężkim szoku jak to zauważyłam wysiadając pod jej domem. Ponieważ do drzwi miałam 3 metry, to zdjęłam buty i poszłam boso. - mając kota który wpada w histerię na widok transportera nie należy litować się nad zwierzakiem i jadąc do weterynarza zabierać go „luzem”, bo kot będzie stał na podłokietniku i wrzeszczał wam do ucha tak że wzbudzi w was mordercze instynkty, a przy próbie wyciagnięcia go do lekarza będzie się chwytał wszystkiego żeby się to nie udało. - z tym samym kotem kilka chwil później nie należy podjeżdżać pod osiedlowy sklepik żeby kupić bułkę, bo w ciągu 1,5 minuty zdąży biegając po aucie włączyć alarm, dostać zawału (no prawie    ), przyprawić mnie o zawał i wzbudzić współczucie przechodniów, którzy będą chcieli dzwonić po straż miejską bo przecież on tak wyje już od godziny!!!! - nie należy również parkując pod bankiem wrzucać na luz i nie zaciągać ręcznego… Możecie po chwili wybiegać i chcieć się rzucać na maskę aby zatrzymać złodziei. Następnie możecie dostać szoku, że za kierownicą jednak nikt nie siedzi a auto pięknym skrętem wyjeżdża z miejsca postojowego. Następnie żeby już nie robić sobie więcej obciachu możecie zająć miejsce kierowcy wzbudzając z kolei szok u przechodniów, którzy widzieli auto w ruchu i z miną „mam samochód po 007” odjechać. Odważyłam się pojechać do banku dopiero po tygodniu… - nie należy pracując z domu cały dzień biegać w prześwitującej piżamce, bo jak przyjdzie o 13.00 listonosz i mu otworzymy to może się zdziwić, zwłaszcza jak nie mogąc znaleźć szlafroka na piżamkę nałożymy skórzaną kurtkę… Więcej grzechów nie pamiętam, ale chętnie poczytam o Waszych! ——————————- lubisz mnie? Kliknij      Brak powiązanych notek. 