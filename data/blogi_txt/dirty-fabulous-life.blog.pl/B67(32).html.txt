Nigdy nie byłam uzależniona od żadnej używki, nigdy nie musiałam być na odwyku z powodu papierosów, alkoholu, czy narkotyków. Ale wiem jak może się czuć osoba, która próbuje się wyplątać  z uzależnienia… Moje uzależnienie nie niszczy mojego zdrowia fizycznego, ale ma duży wpływ na moje samopoczucie. Od jakiegoś czasu próbuję się  „rozstać” z czasoumilaczem. Trudno się rozstać z kimś, z kim się nie było, ale nie chodzi o nasze relacje tylko o to ze jego dotyk, jego spojrzenie sprawiają że miękną mi kolana, a zapach na długo zostaje w pamięci i na poduszce… Doszłam do wniosku że nasza znajomość mi nie odpowiada i to nie dlatego że nie jest mi z nim dobrze. Co więcej – jest mi z nim zajebiście. Kiedy się spotykamy robi wszystko żebym czuła się jak księżniczka. Zaspokaja wszystkie moje potrzeby; seksualne, intelektualne i emocjonalne. Kiedy się rozstajemy jestem dopieszczona pod każdym względem. Dlaczego więc chcę go wyrzucić ze swojego życia? Doszłam do wniosku że życie jest za krótkie żeby tracić je na chwilowe przyjemności…(*) Na coś co od razu jest skazane na niepowodzenie, bo nie będziemy nigdy w PRAWDZIWYM związku (nie widzę się z kimś kto jest dostępny po 22.00, jest najgorszym typem Piotrusia Pana, a jego ego jest większe od mojego. Jedyne czego oboje jesteśmy pewni to tego że nie chcemy mieć dzieci). Oczywiście wszystkiemu jest winny on sam, bo jakim prawem zaczął bywać u mnie dłużej niż dwie godziny? Dlaczego chciał jeść wspólne posiłki, oglądać filmy, zasypiać wtulony we mnie? Po co dyskutowaliśmy o polityce, sytuacji gospodarczej a później kochaliśmy się do upadłego? Przecież było tak fajnie i nowocześnie jak wpadał na godzinkę, zdzierał ze mnie ubranie i brał gdzieś w drodze do sypialni, a potem wracał do siebie… Bez zobowiązań, bez wyjaśnień. Prosta relacja. No oczywiście że ja też mogłam na to nie pozwolić, ale że nie chciałam się akurat z nikim wiązać to nie widziałam w tym nic złego. Przegapiłam moment w którym okazało się że tkwiąc w tym „związku” już zupełnie nie mam ochoty spotykać się z innymi mężczyznami, bo po co skoro jest czasoumilacz. Przecież zaspokaja WSZYSTKIE moje potrzeby, a jednocześnie nie nastaje na moją wolność, nie chce zobowiązań i mi generalnie nie przeszkadza. A wcześniej spotykałam się z mężczyznami, którzy szybko chcieli mnie usidlić, co mi bardzo przeszkadzało i jeszcze oczekiwali że będę się wpatrywać im głęboko w oczy i trzymać za rękę. I później musiałam się ewakuować opowiadając historie, z cyklu „nie jestem gotowa itp.” O tym, że relacja z czasoumilaczem na dłuższą metę nie przysłuży mi się za bardzo „odkryłam” kiedy to kolejny facet  z tych fajnych, przystojnych, w miarę normalnych  zaprosił mnie na przysłowiową kawę, a ja wpatrując się w niego zastanawiałam się czy byłby w stanie mu dorównać pod względem… no każdym względem… i zazwyczaj wychodziło że nie. A przecież nawet nie dałam takiemu FF najmniejszej szansy. Każda wizyta czasoumilacza jest jak narkotyk, biorę i jest mi dobrze. Czuję się jakbym była na mega haju. Każda komórka mojego ciała oddycha nim. Jestem uzależniona od tego jak mnie całuje, jak mnie dotyka, od jego głosu, od sposobu w jaki się ze mną kocha. Rozum swoje, ciało swoje. Dochodzi jeszcze intuicja… Po moim ostatnim związku z Księciuniem, którego kochałam miłością przeogromną i tak naprawdę jeszcze mi nie przeszło, baaaaaardzoooo długo wydawało mi się że nigdy nie spojrzę na innego faceta, a kiedy w końcu zaczęłam spoglądać to napatoczył się czasoumilacz… Oczywiście trudno tak technicznie zakończyć znajomość (na dodatek całkowicie wbrew sobie). Ok., kilka razy mogłam być zajęta, kilka razy miałam już plany na wieczór, kilka razy miałam znajomych na noc. Ale ileż można… kończą mi się wymówki. Przecież w końcu ja jego też mogę odwiedzić, mieszkamy niedaleko. Najlepiej doprowadzić do tego żeby strzelił focha (świetnie mi to wychodzi). Wtedy mam tydzień spokoju. Kiedy już mój organizm wraca do równowagi i obiektywnie stwierdzam że „jest dobrze” to czasoumilacz znowu się uaktywnia. I wtedy znowu czuję się jakbym była na głodzie, bo z jednej strony chciałabym się spotkać ale w końcu skoro już postanowiłam to zakończyć to musze być konsekwentna. Nawet była sytuacja kiedy chciałam mu powiedzieć wprost o co chodzi, ale on wtedy wypalił coś o zbudowaniu związku i wpadłam w panikę że zaraz zrobi się „poważnie”. Z mocnym postanowieniem poprawy od jakiegoś czasu pozwalam się zapraszać innym mężczyznom. Chodzę na kawę, do kina i mam nadzieję że do któregoś w końcu poczuję miętę i będzie pachniał tak że wszelkie inne zapachy od razu odejdą w zapomnienie…     (*) tak na marginesie przejebane mieć wśród przyjaciół psychologów, bo oni mówią wprost to o czym ty już i tak teoretycznie wiesz i nie masz już później możliwości rozważania bardziej hipotetycznych rozwiązań! A może ja tak lubię? Może bycie masochistką emocjonalną jest moim przeznaczeniem i nie chcę się „prostować” tylko po to żeby kiedyś dojrzeć do myśli o białej sukience, powiedzeniu TAK i powiciu kilkorga niemowląt?  Powiązane notki: O tym jak czasoumilacz okazał się człowiekiem… Ból istnienia – czyli dalej jestem uzależniona… To ja tu rozdaję karty! 