Uwielbiam ten stan. Stan w którym patrzysz na telefon i zastanawiasz się czy doczekasz się sygnału dzwonka lub sms’a. Kiedy po pierwszym spotkaniu które miało trwać godzinę a przeciągnęło się do czterech nie wiadomo kiedy, zastanawiasz się czy druga strona też jest pod takim wrażeniem jak ty… To właśnie dzięki takim uczuciom człowiek staje się o kilkanaście lat młodszy i wraca do etapu wczesnego liceum. Ja właśnie czuję się jak nastolatka. Nie mam ani jednej zmarszczki ( i jednocześnie ani jednego pryszcza – cudownie!). Etap czekania na telefon mam już za sobą. Facet przetrzymał mnie półtora dnia. Mogłabym napisać że o półtora dnia za długo, ale tak naprawdę jakby zadzwonił wcześniej to zrobiłabym pfffff i pomyślała  „następny do kolekcji…”. Spotkać też się za szybko nie mogliśmy bo był na delegacji. Zdajecie sobie sprawę jakie irytujące jest to jak nie ma się na coś wpływu? Zarzekałam się ostatnio  że jeśli on nie zrobi pierwszego kroku to ja go zrobię, a potem niech się dzieje wola nieba. Na szczęście nie musiałam. Nie byłam też pewna czy zaproponuje ponowne spotkanie. A jeśli tak, to kiedy. Zaproponował bardzo szybko. Nie musiałam kombinować jak koń pod górkę i z tego co mi zdradził to oprócz wczesnej kolacji ma w zanadrzu jakieś inne atrakcje. Jestem niezdrowo podniecona i pozytywnie nastawiona. Mimo że chwilowo mam naście lat to żyję na tym świecie już wystarczająco długo, żeby się nie nastawiać na „i żyli długo i szczęśliwie”. Niczego nie zakładam (oprócz zajebistej sukienki z taaaaakim dekoltem) i niczego nie oczekuję. Co ma być to będzie. Oczywiście jak każda kobieta, która idzie na dorosłą randkę jestem gotowa na każdą ewentualność. I tu może was zaskoczę ale wcale, ale to wcale nie chciałabym żebyśmy skończyli w pościeli. Chce się delektować towarzystwem mężczyzny innego niż wszyscy, których ostatnio spotkałam. I wiem że on w swoich atrakcjach nie ma wizyty w mojej sypialni. A najśmieszniejsze jest to że facet w ogóle nie jest w moim typie. Gdyby nie te cztery godziny w trakcie których całkowicie mnie sobą zauroczył to nie zwróciłabym na niego najmniejszej uwagi. Na razie, ale tylko na razie powstrzymam się od informowania go że mam już kota i nie chcę mieć dzieci, jestem niezależna, mdli mnie od romantyzmu, oraz że na urlopy jeżdżę z kumplami i że raczej nie wpisuję się w standardy perfekcyjnej pani domu. Powstrzymam się. W imię wyższych celów. Oczywiście jest ryzyko, że jak króliczka dopadnę, to nie przegryzę mu krtani tylko puszczę wolno, bo stwierdzę że nie wiem co miałabym z nim potem robić (kiedyś opowiem wam co z moim króliczkiem „miniaturką” zrobił mój dziadek). To dosyć częsta praktyka z mojej strony. Wszystko zależy od drugiej strony, na ile mi pozwoli i jak blisko mnie dopuści. Od tego czy będę chciała go odkrywać, czy odkryje wszystko sam. Czy będzie dla mnie wyzwaniem. A może po prostu zadziała chemia i przestanę się zastanawiać i analizować bo mój mózg tę analizę przeprowadzi za mnie? A może zaistnieje w moim życiu tylko w tym wpisie, lub kolejnym w którym poinformuję was, że okazał się (tu można wybrać) kolejnym Piotrusiem Panem, fanatykiem szpilek i sukienek, wielbicielem jajecznicy lub ma małego… No dobra! Opiszę go tylko w przypadku innym niż powyższe; nie lubię się powtarzać! ————————————- polub mnie na fb   Kliknij Powiązane notki: Jak przetrwać randkę z Furią i nie zwariować? Chodź ze mną na randkę… O tym jak kot zaprzepaścił szansę na drugą randkę z naprawdę fajnym facetem (NFF)… Co za dużo, to nawet Furia nie ogarnie… Jak dwie połówki jabłka – czyli kiedy najlepiej zakończyć znajomość? Następny do golenia, proszę! 