Wariuję   może nie tak do końca, ale są chwile kiedy odlatuję. Pod różnym względami. Robię różne rzeczy (m.in. się umartwiam) które w konsekwencji skutkują tym że poniekąd tracę obiektywny obraz rzeczywistości. Umartwienie polega np. na tym że po półtora miesiącu odwyku od czasoumilacza i względnej stabilizacji emocjonalnej, kiedy to on KOLEJNY raz wraca jak bumerang robiąc mi wyrzuty, że to ja nie chciałam poważnego związku – dalej spuszczam go na drzewo, jednocześnie zachowując się jak narkoman na głodzie. Bóg wiedział co robi zsyłając mi przyjaciółkę psychologa (Polly), chyba po prostu miał mnie już dosyć i postanowił zająć się poważniejszymi sprawami niż moje problemy egzystencjonalne. I oczywiście cały czas się zastanawiam dlaczego mam nie żyć chwilą, tylko dlatego że prawdopodobnie (99,9%) będę później dramatyzować i rozpaczać. Sprawa jest prosta – potrzebuję Pocieszyciela, który sprawi że o czasoumilaczu zapomnę na wieki. Próbuję go znaleźć, ale jakoś mi to opornie idzie. Z mocnym postanowieniem że będę się umawiać z każdym (no prawie każdym) facetem, który mnie gdzieś będzie chciał zaprosić czynię to, wychodząc z założenia że „może 20 razy zastanę zamknięte drzwi, ale za 21 staną otworem” (słowa Polly). Śmieszne są te moje randki, głównie dlatego że ja ani nie szukam męża, ani ojca swoich dzieci, bo on się znajdzie przez przypadek i w najmniej spodziewanym momencie, w związku z czym prawdopodobnie nie zachowuję się jak typowa kobieta która jednak szuka   Ale przecież nie powiem na wstępie że oczekuję chemii, która odłączy mi rozum od dolnej partii ciała… Ostatnio zastanawiałam się czy nie poprosić o kartę rabatową w jednej z restauracji w których te moje randki dochodzą do skutku, w końcu robię im ruch w interesie! Pan kelner patrzy na mnie mocno podejrzanie, a kelnerka uśmiecha się od ucha do ucha jak mnie widzi. Na parkingu też powinnam mieć jakąś rezerwację miejsca. Zazwyczaj jest tak, że spotkania są miłe i przyjemne. Jeśli nie czuję chemii to trudno, ważne żeby ciekawie spędzić czas. Gorzej jeśli „kawa” nie przebiega tak jak byśmy tego oczekiwali. Niedawno poznałam się z pewnym mężczyzną, który urzekł mnie głosem. Uwielbiam takie męskie, gardłowe dźwięki i mruczenie. A ponieważ jest przystojny to nie mogłam się doczekać spotkania. Do tej pory mieliśmy kontakty raczej krótkie, więc chciałam go bliżej poznać. Wiadomo nie od dziś że człowiek aż 65% uwagi skupia na mowie ciała, dopiero później dochodzi ton głosu (28%), a tylko 7% uwagi skupiamy na tym co dana osoba mówi (widzę że nadużywam dzisiaj procentów, ale to wszystko wina wczorajszego Martini). Spotkanie więc w ogólnym rozrachunku można było zaliczyć do udanych, chociaż w moim mniemaniu nie porywających. Mogłam sobie na niego popatrzeć, posłuchać głosu i niekoniecznie musiałam słuchać o czym mówi. Ja wiem, wiem, że się powtarzam straszliwie, ale ja akurat jakaś dziwna jestem ponieważ na mnie działa CO ktoś mówi i to jest TO co mnie kręci, co mnie podnieca. Pan oczywiście wydedukował że skoro poszliśmy na kawę to uprawnia go to do dzwonienia do mnie. No i wszystko pięknie, tylko ileż można słuchać jego głosu skoro to co mówi mało mnie interesuje. Nawet żądna opinii ogółu zadałam pytanie na forum: co można zrobić z facetem, który jest tylko ładny i nic poza tym? Pomysłów było sporo; mnie najbardziej się spodobały: kazać czytać książki na dobranoc; opublikować się z nim na fb, żeby koleżanki mi zazdrościły; ubrać w podarte dżinsy i żeby mył moje auto na podjeździe; oprawić w ramki, powiesić na ścianie i … znaleźć sobie normalnego faceta. PS. Ponieważ nie wiem co to znaczy „normalny facet” to czekam na sugestie. Natomiast muszę mu zwrócić honor, ponieważ później przeprowadziliśmy  rozmowę która była interesująca, chociaż ja już i tak byłam na „nie”, więc z tej mąki chleba nie będzie. Jak już jesteśmy przy temacie gotowania to musicie wiedzieć, że mnie najłatwiej wyrwać na dobre jedzenie. Rzadko odmawiam   Jeden z panów właśnie chyba robił jakąś specjalizację pt „przez żołądek do serca” ponieważ mimo braków fizjonomicznych udało mu się mnie wyciągnąć na spotkanie.  Problem z randkami polega na tym, że niektórzy mężczyźni potrafią (a jakże!) zrobić dobre pierwsze wrażenie, a potem zaczyna się dramat. Mnie to najlepiej wziąć z zaskoczenia: pan oznajmił spotkajmy się dzisiaj, przyjadę po ciebie. I zanim pomyślałam już się zgodziłam… Jak zobaczyłam metrowe róże to już wiedziałam że będzie koszmar. Nota bene nie pojmuję dlaczego mężczyźni dają kobietom kwiaty na pierwszym spotkaniu. W moim odczuciu róża, zwłaszcza czerwona jest symbolem ognistej miłości (już od podstawówki to wiem), w związku z czym jest to chyba mocno nie na miejscu. Zamiast radości zawsze odczuwam konsternację. Ponadto mina „mojego” kelnera jest bezcenna… W wazonie mam już cały bukiet czerwonych róż. I są tylko z tego tygodnia… Wracając do spotkania. Ja rozumiem wszelkie zasady SV i o ile puszczanie kobiety przodem akceptuję to nie do końca podoba mi się że ktoś rzuca się na moją kurtkę czy płaszcz i próbuje mnie rozbierać. Może się czepiam, ale to moje subiektywne odczucie więc mam do niego prawo. Co do samego Pana to mówił troszkę niewyraźnie więc próbowałam się najpierw wyłączyć, ale potem zauważyłam że jednak zadaje też pytania i warto byłoby wiedzieć o co pyta, więc co chwilę prosiłam żeby powtórzył. Zapewne pomyślał ze mam coś ze słuchem… Cóż, bywa… Rozmowa nam się nie kleiła – delikatnie mówiąc. Ja się nawet nie próbowałam wysilać, więc ciągnęliśmy temat gotowania. Im bardziej byłam „zamknięta”, tym bardziej pan się „otwierał”. Marzyłam żeby włączył się alarm przeciwpożarowy i żebyśmy musieli się ewakuować, ale jak po 30 minutach nic się takiego nie wydarzyło, to w akcie desperacji poszłam do toalety i wysłałam rozpaczliwego sms do koleżanki z cyklu: ratunku! Zadzwoń za 5 minut. Wyszłam z toalety i czekam, czekam na kreatywność mojej ratowniczki. Minęło 18 minut, zdążyłam już poinformować pana że jutro na dwa tygodnie przyjeżdża do mnie rodzina, a potem planuję przeprowadzkę do innego miasta, a w ogóle to mam tyle pracy że już muszę lecieć, więc kiedy koleżanka łaskawie zadzwoniła to już byłam prawie przy wyjściu. W drodze powrotnej dowiedziałam się że mamy nowego papieża i wszystko wróciło do normy. Ja mam też inny problem… skoro tak naciskam na intelektualną sferę znajomości to co mam zrobić w sytuacji kiedy facet jest niesamowicie inteligentny, błyskotliwy i czarujący, ale… jest przystojny inaczej i nie jest w moim typie? No nic… Na przyszły tydzień mam dwóch kolejnych do golenia. Zobaczymy co z tego wyniknie   niemniej jednak postanowiłam zmienić lokal. Dam zarobić innemu kelnerowi. Udanego weekendu!  Powiązane notki: Pociesz mnie! Proszę… Kto tu goni króliczka – czyli Furia szykuje się na randkę Kolejnej randki nie będzie! Jaja na podjeździe – czyli jak zepsuć pierwsze wrażenie Kawa czy seks? – oto jest pytanie Co za dużo, to nawet Furia nie ogarnie… 