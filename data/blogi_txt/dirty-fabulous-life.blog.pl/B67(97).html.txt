Niby każdy to wie, że związek z żonatym facetem jest bez sensu a jednak mnóstwo kobiet mimo wszystko wplątuje się w takie relacje. Dlaczego? Z miłości? Chyba po to żeby z tej miłości później cierpieć. Oczywiście bywają sytuacje kiedy jedno małżeństwo się wypala i nie ma racji bytu. Czasami impulsem do rozwodu bywa właśnie pojawienie się tej drugiej osoby. No właśnie, rozwodu! Niemniej nie rozumiem dlaczego wolne kobiety decydują się na bycie kochanką. Nie partnerką, nie przyszłą żoną, tylko właśnie tą drugą, która większość nocy będzie przesypiała sama, racząc się od czasu do czasu przygodnym seksem i okruchami intymności z czyimś facetem. Jakiś czas temu napisałam o zdradzie we wpisie „Antygwałtki- czyli jak nie zostać ostatnią szmatą”. Nie zmieniłam zdania. Ale, ale… Rozmawiałam niedawno z kimś kto zwrócił mi uwagę na to że za bardzo skupiam się w swoim postępowaniu na czyichś potrzebach zamiast na swoich. Że przejmuję się czyimiś uczuciami, a moje są na ostatnim miejscu. Wszystko dlatego że staram się postępować według zasad moralnych i kierując się maksymą „nie rób drugiemu co tobie niemiłe”. Idąc tym tokiem rozumowania powinnam mieć w nosie co czuje zdradzana żona, skoro mam fajnego faceta, który się stara i nie rozrzuca skarpetek po mieszkaniu. Od zbierania jego skarpetek jest przecież żona. Może ta żona jest wredną zołzą i despotką, która niszczy swojego męża i na każdym kroku podcina mu skrzydła. Przecież gdyby był szczęśliwy to nie szukałby miłości poza małżeństwem (no bo przecież nie może chodzić o rozrywkę!!!). Zastanawiam się czy większość kobiet naprawdę wierzy że ich romans z żonatym mężczyzną zakończy się happy end’em i biedny nierozumiany przez małżonkę miś spakuje walizki i po szybkim rozwodzie ponownie stanie na ślubnym kobiercu ze swoją wymarzoną wybranką na którą czekał całe życie. Czyli z NIĄ (żeby nie było wątpliwości). W mojej opinii może się tak zdarzyć jak małżonka ma odrobinę honoru i po odkryciu kochanki sama mu tą walizkę spakuje… Według mnie wiązanie się z żonatym facetem jest w tej samej grupie podwyższonego ryzyka co wchodzenie do klatki z tygrysami. Może i adrenalina przez chwilę będzie ale potem trzeba będzie z pewnością lizać rany. No ale wróćmy do potrzeb własnych, a raczej na stawianiu ich przed wszystkimi innymi (to się nazywa asertywność). Jeżeli spojrzymy od tej strony to jest mnóstwo powodów dla których zwyczajnie nie opłaca wiązać się z żonatym facetem:  Odesłanie do poprzedniego wpisu – czyli jeśli facet rozgląda się na boki mając obrączkę na palcu, to chyba nie jest w porządku w stosunku do osób najbliższych, nie jest godny zaufania. Jeśli może oszukiwać żonę że jedzie w delegację, to kochankę też może oszukać mówiąc że „żona go nie rozumie i wcale ze sobą nie śpią”. Po co nam kłamca??? Skoro będąc nieszczęśliwy w związku nie może się zdecydować na rozwód to znaczy że nie ma jaj, albo lubi wygodę i kochanka też będzie musiała go obsługiwać. Po co nam leń i facet tchórz? Jeśli jednak zaiskrzyło i coś się święci to trzeba dać facetowi ultimatum: wyprowadzasz się z domu, uświadamiasz żonę że ODCHODZISZ, a nie że szef oddelegował cię 300 km od rodzinnego miasta na pół roku i zaczynamy się spotykać na serio. Jeśli zacznie kręcić to znaczy że traktuje potencjalną kochankę jak urozmaicenie swojego życia a znajomość niezbyt  poważnie. Po co masz potem leczyć złamane serce i mieć samcowstręt przez długi czas? Pamiętaj że jeśli są dzieci to w przypadku rozwodu żona udowadniając zdradę puści misia w samych skarpetkach. Miś zostanie bez domu (bo dzieci muszą gdzieś mieszkać) i z połową majątku o ile cokolwiek posiada, oraz alimentami które może płacić kilkanaście lat. Po co ci taki miś? Zastanów się czy lubisz dzieci, bo jak już zamieszkasz z dzieciatym facetem, to będziesz musiała przynajmniej udawać że je tolerujesz. Bo będą z tobą do pełnoletniości na weekendy i wakacje, a była żona i tak będzie obecna w waszym życiu. Pamiętaj ze pełen poczucia winy tatuś będzie sponsorować dzieciom wszystko czego zapragną a wam nie będzie starczało do pierwszego. Jesteś masochistką? Jeśli dalej masz wątpliwości wpisz w Google „forum macocha”. Podoba ci się nazwisko „twojego” żonatego faceta? Przykro mi to mówić ale on już je komuś dał i możesz już przestać sprawdzać czy pasuje do twojego imienia.  Udało ci się namówić go na rozwód, good for you… tylko zapomnij o białej sukience, welonie i pójściu do ołtarza z tatusiem pod rękę. On już to przerabiał i możecie iść co najwyżej do urzędu. Jednak postanowiłaś nie słuchać swojego (!) rozumu i być tą drugą, godząc się na to żeby po seksie i wspólnym gotowaniu wracał do żony, żeby nie odbierał telefonu kiedy jest w domu, a potem oddzwaniał jak wychodzi z psem na spacer. Żebyś była „klientem” do którego jedzie, żebyś była „zadaniem” które wytyczył mu szef po godzinach pracy, żebyś była „delegacją” to zastanów się dlaczego to robisz.  Po romansie okaże się że go tylko zbałamuciłaś, on kocha żonę, nie może odejść ze względu na dzieci, na majątek, na interesy… że byłaś świetna ale on zbłądził i dopiero teraz zrozumiał że to był błąd. Naprawdę chcesz zostać z ręką w nocniku? Jeśli właśnie jesteś w takiej relacji to zastanów się czy możecie sobie iść pod rękę przez miasto, jego dzieci cię znają, znasz jego znajomych, a żona cię nienawidzi? Jest szansa że macie przed sobą przyszłość a pan traktuje cię poważnie. Jeśli jednak wasze spotkania są wielka tajemnicą, widujecie się tylko u ciebie, to odpowiedz sobie na pytanie czy to jest dla CIEBIE dobre. Czy naprawdę jesteś szczęśliwa, czy TYLKO się łudzisz że on odejdzie i stworzycie własną rodzinę. Czasami wdepnięcie w gówno, wcale nie oznacza że będziesz bogata…  ———————– lubisz mnie już? Powiązane notki: Antygwałtki – czyli jak nie zostać ostatnią szmatą Kiedy dialog zamienia się w dwa monologi – czyli po co rozmawiać będąc w związku? Kochasz = zdradzasz? Z życia Pantofla – czyli tylko żona potrafi tak wykastrować swojego męża Czy po 30 są jeszcze wolni, bezdzietni, zajebiści faceci??? Kobieto, bądź sobą! czyli nie warto zmieniać się dla faceta 