Przez ponad rok prowadzenia bloga co rusz natykałam się w skrzynce mailowej na zapytania o to jakich kosmetyków używam, jaki mam styl malowania się, co mogę polecić. Zazwyczaj wiadomości zaczynały się tak: cześć Furia, wiem że chcesz zostać anonimowa, ale zastanawiam się jak wyglądasz, jaki lubisz makijaż, czy możesz opisać siebie, bo czytając blog chciałabym móc sobie Ciebie wyobrazić? Zawsze odpisywałam, że praktycznie się nie maluję. Kiedyś spotkałam się z jednym moim czytelnikiem i po spotkaniu usłyszałam „myślałem, że będziesz bardziej sukowato wyglądać”. O mało nie wpadłam w poślizg… Pamiętacie Pana Idealnego? Zarzucił mi że „nie zrobiłam się” na pierwszą randkę. Zadziwiające że przez kilka kolejnych miesięcy zabiegał o spotkanie z Panią Nieidealną i w końcu musiałam mu powiedzieć że z kimś jestem żeby się go pozbyć na amen. Poza tym nie wyobrażam sobie makijażu przy 30 st.C… To nie jest tak, ze chodzę sote. Zazwyczaj podkreślam oczy. Kredka, tusz, czasami cień. Wieczorem  róż i puder. Nic więcej nie potrzebuję. Po prostu. Skoro mam ładną cerę, to po co mi podkład? Skoro jestem ładna* to po cholerę mam się pacykować? Wydaje mi się że chodzi o to żeby podkreślić atuty a nie zamalowywać się. Poprawcie mnie jeśli się mylę. Jakiś czas temu spotkałam się z kolejnym moim czytelnikiem. Postanowiłam zrobić eksperyment i… zrobiłam sobie makijaż. O 14.00 na lunchu czułam się dziwnie w pełnym make up’ie ale czego się nie robi dla badań socjologicznych… Potrafię się pomalować. To że tego nie robię nie znaczy że nie wiem co i jak. Przed chwilą przeprowadziłam ankietę z towarzyszem spotkania i (zarzeka się że odpowiadał zgodnie z prawdą!) twierdzi  że: miałam delikatny makijaż (w mojej opinii był dosyć mocny), nie miałam cieni do powiek (miałam), makijaż pasował do mojego typu urody i karnacji, oraz że wyglądałam bardzo atrakcyjnie. Miałam nawet szminkę! Po wpisie na temat zawartości damskiej torebki dostałam kolejną porcję maili że zapomniałam o kosmetyczce jako tzw. must have. No więc nie zapomniałam. Po prostu na co dzień nie noszę. Nie potrzebuję, bo się nie maluję. Ale odrobiłam pracę domową i postanowiłam odświeżyć swoje wiadomości kosmetyczne. Znalazłam na YT Ewę znaną bardziej jako Red Lipstick Monster. Jeżeli myślałam że wiem coś o makijażu to wraz z każdą minutą oglądania jej lekcji utwierdzałam się w przekonaniu że „wiem, że nic nie wiem”. Oprócz niesamowitej wiedzy Ewa okazała się przesympatyczną osobą, która na nikogo nie pozuje, jest bezpośrednia i ma poczucie humoru. Dzięki niej dowiedziałam się o co w końcu chodzi z tymi bronzerami. W życiu tego cuda nie używałam. Wydaje mi się  że go nie potrzebuję ponieważ mam bardzo wyraźnie kości policzkowe, ale przy okazji pobytu w drogerii wypróbuję. Wiem już co i w jakiej kolejności się nakłada i gdzie trzeba przyłożyć palec i gdzie patrzeć żeby było równo. To co mnie tak naprawdę zainteresowało to kreska eyelinerem. Do tej pory myślałam że trzeba skończyć jakąś podyplomówkę żeby narysować ją prosto (a właściwie żeby była pięknie symetrycznie wywinięta). Okazało się że to jest banalnie proste. Ostatnio maluję ją codziennie i nie mogę wyjść z podziwu jak pięknie otwiera i podkreśla oko. Szminek nie używam. Mam pełne usta więc jakikolwiek kolor sprawia że jestem widoczna na końcu ulicy. Ponadto dolna warga jest minimalnie niesymetryczna z lewej strony. Ewa pokazała trik co zrobić żeby usta były idealne. Wynalazłam szminkę nude (bo ja teraz po przeszkoleniu jestem mądra i wiem że kolor nude to nie jest szminka w kolorze podkładu jak myśli większość dziewczyn) i jestem przezachwycona. A dodatkowo tak jak lubię mogę bezkarnie mocniej podkreślać oko w stylu smoky eyes. Czego się jeszcze dowiedziałam? Że jest takie cudo jak korektor do maskowania sińców pod oczami (ja, o ile nie chodzę spać o czwartej rano to nie mam). Kupiłam, wypróbowałam, działa. Z filmików Ewy wiem że należy go nakładać trójkątem aż do połowy policzka wzdłuż nosa. Generalnie na studiowaniu kanału RLM spędziłam wiele godzin i mimo że większości porad nie będę miała okazji wykorzystać to z pewnością nie będę popełniać błędów jak już od wielkiego dzwonu postanowię sama nałożyć pełen make up. Ewa obiecała że chętnie mi pomoże rozwiać wątpliwości makijażowe. Zadałam jej zatem kilka pytań. F: Po obejrzeniu nagrań wiem, że kosmetyki muszą być nałożone w określonej kolejności, żeby się do siebie „przyklejały” oraz żeby nie „wędrowały” po twarzy. Podkładów używam tylko do nagrań i zdjęć, jestem alergikiem i nie chcę obciążać cery. Czy jeśli użyję korektora pod oczy, a nie użyję podkładu, to popełnię jakiś kardynalny błąd? Mimo oprószenia twarzy pudrem? E: Nieistotne jest to, czy wedle zasad popełniłaś błąd. Jeśli z daną czynnością uważasz, że wyglądasz w porządku. To tylko kosmetyki. Mają służyć nam do poprawiania urody w taki sposób, na jaki mamy ochotę. Każdy ma inne potrzeby i inny gust – dla jednego dana czynność to błąd, dla drugiego super makijażowy trik! Staram się nikomu nie mówić co ma, a czego nie ma robić. Moje instruktaże polegają na tym, żeby pokazać jak daną rzecz zrobić, żeby „działała”. A to czy, i na ile ktoś to zastosuje, to jego decyzja. Ja tylko ułatwiam robienie danych kroków i pokazuję, że makijaż jest łatwiejszy i przyjemniejszy niż się wydaje   Po tym pięknym wstępie mogę przejść do sedna. Jeśli stosujesz sam korektor i puder utrwalający i efekt Cię w pełni satysfakcjonuje to znaczy, że to jest to! Nie daj sobie wmówić, że coś MUSISZ zrobić, jeśli efekt jest dla Ciebie idealny. F: Po obejrzeniu filmiku odnośnie dobrania odpowiedniego różu do karnacji i typu urody zastanawiam się jak to profesjonalnie zrobić w drogeriach gdzie jest sztuczne światło, a nikt nie pozwoli wyjść na zewnątrz żeby sprawdzić rzeczywisty kolor produktu. Kiedyś kupiłam granatowy cień, który okazał się ciemnym fioletem… Masz jakiś patent? E: Dlaczego nikt nie pozwala Ci wyjść ze sklepu? Jak najbardziej możesz.   Nie z samym produktem, bo on i tak jest niepotrzebny. Liczy się to jak wygląda na skórze. Wypróbuj go na sobie w sklepie i wyjdź na zewnątrz   Ja polecam właśnie takie rozwiązanie. W sztucznym świetle każdy kolor oraz jego intensywność są przekłamane. Nieprzykładanie wagi do sprawdzania koloru produktów w świetle dziennym to najszybsza droga do zmarnowania pieniędzy. F: To teraz chciałam jeszcze poruszyć kwestię narzędzi do aplikowania makijażu. Używasz do wszystkiego pędzli. Ja kiedyś dostałam w prezencie cały zestaw więc mogę odetchnąć z ulgą, ale podobne widziałam w drogerii i kosztowały grubo ponad 200 zł. Czy jeśli korzystam z aplikatorów dołączonych do kosmetyków to nie pomaluję się dobrze? Jak to jest? E: Jeśli ktoś aplikatorem osiąga pożądany przez siebie efekt, to super! Osobista satysfakcja to najważniejszy wyznacznik. Z doświadczenia jednak wiem, że pędzlami można osiągnąć dużo więcej niż tzw. „pacynką”. Warto je przetestować, by móc sprawdzić, które rozwiązanie jest dla danej osoby bardziej wygodne i lepiej spełnia potrzeby. Wbrew pozorom podstawowy zestaw pędzli można złożyć za mniej niż 200zł. Na ten moment nie znam żadnego dobrze skomponowanego „gotowca”. Polecam kupować na sztuki, konkretnie te, których potrzebujemy. 1 dobry pędzel jest wart więcej niż 10 innych, których używać nie będziemy, bo nie nadają się do niczego. Drogie kobiety, kochane dziewczyny jeśli chcecie poznać tajniki makijażu to na kanale RLM prawdopodobnie znajdziecie odpowiedzi na wszelkie pytania. Myślę że jeśli napiszecie do Ewy to z pewnością Wam coś podpowie, tak jak mnie za co bardzo dziękuję. A żeby panowie nie czuli się pominięci i mimo wszystko mogli zabrać głos w dyskusji to wypowiedzcie się raz a porządnie; wolicie jak Wasze kobiety się malują czy jak są naturalne? Bo może niepotrzebnie połowa kobiet wstaje rano przed Wami żeby się pomalować, a kiedy otwieracie oczy to przeciąga się i udaje że się właśnie budzi. A taka piękna i promienna to jest z natury. A zatem? ————– znajdź mnie na FB lub Instagramie    Brak powiązanych notek. 