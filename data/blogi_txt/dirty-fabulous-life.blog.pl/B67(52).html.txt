Wspomnienia, ach wspomnienia… jak to pięknie po latach powspominać stare dzieje… Jestem pewna że każdy z Was ma wdrukowany w mózg jakiś schemat związany z zapachem, piosenką, miejscem. Ile razy byliście w sytuacji kiedy  w momencie pojawienia się w naszym otoczeniu „znajomego” zapachu zaczynaliście się rozglądać wokół w poszukiwaniu konkretnej osoby. Osoby, która dawno zniknęła z naszego życia… Kiedy to uzmysłowienie sobie danego powiązania wywołuje albo uśmiech, albo  grymas. Nie będzie oczywiście zaskoczeniem jeśli powiem, że moje wspomnienia zapachów, dźwięków i miejsc mają związek z mężczyznami. I tak najwcześniejszy zapach to zapach mojej pierwszej połowy – czyli Fahrenheit Diora. Uwielbiałam ten zapach. Zmysłowy, ciężki, związany z pierwszymi namiętnościami. Za każdym razem, kiedy poznaję mężczyznę, pachnącego Fahrenfeit’em lubię go z automatu. Kiedyś nawet bezwiednie poszłam za zapachem i dopiero po jakiś 300 metrach zorientowałam się że miałam skręcić. Bardzo miłe wspomnienie… Moja druga połowa z kolei nie używała zapachów syntetycznych. Ktoś kto kiedyś miał do czynienia z zapachem kwiatu paczuli ten wie jaki on jest klimatyczny, intensywny i nietuzinkowy. Olejek sprowadzał aż z Azji, więc pachniał niepowtarzalnie. Nigdy później nie czułam na nikim innym tego zapachu. Za to mam paczuszkę z kilkoma pamiątkami, które dalej pachną – po wielu latach, zapach mimo że nie jest już zbyt intensywny, ale całkiem wyczuwalny i wzbudzający wspomnienia. Jeżeli miałabym przytoczyć utwory muzyczne, które wiązały się z ważnymi mężczyznami w moim życiu to pierwsza historia która mi przychodzi do głowy to piosenka Andrea Bocelli „O Mare e Tu”. Był to utwór słuchany wyłącznie w samochodzie. Kiedy wsiadałam do auta to już leciały pierwsze dźwięki. Był to pewnego rodzaju rytuał. Zawsze słuchaliśmy tej konkretnej piosenki zwłaszcza podczas deszczu i burz, mknąc po jakiejś szybkiej trasie. Po 9 latach nie widzenia się, tydzień temu jadąc autem wysłuchaliśmy jej jeszcze raz. Czy coś się zmieniło? NIC, oprócz tego że świeciło piękne słońce… Ja i Księciunio też mieliśmy swoją piosenkę. Stała się „nasza” po kilku sytuacjach kiedy byliśmy potańczyć i ona leciała w pierwszej godzinie od wejścia do lokalu. Fajna, energetyczna, z ważnym tekstem: Jermaine Jackson   Pia Zadora „When the rain Begins to fall”. Za każdym kolejnym razem szłam do DJ i o nią prosiłam. Również często leciała kiedy gdzieś jechaliśmy, więc niejako zostaliśmy na nią skazani. Z Czosoumilaczem do końca życia będzie kojarzyła mi się piosenka „I follow River” ale w wykonaniu Trigenfinger. Sam wydźwięk piosenki chyba świetnie charakteryzował naszą znajomość. Kto czyta mój blog ten wie ile emocji wyzwolił nasz niezobowiązujący związek. A jak sprawa wygląda ze „wspólnymi miejscami”? Dla mnie pewne knajpki, restauracje, hotele, miasta zawsze będą bardzo prywatne. Nie wyobrażam sobie że mogłabym iść na romantyczny obiad do mojej ulubionej hinduskiej restauracji z innym mężczyzną niż z Księciuniem, bo to on mi ją pokazał i zabierał żeby mi sprawić przyjemność. Chyba odebrałabym to jako naruszenie pewnej intymności, która mnie z nim łączyła. Podobnie nie pojadę z nowym mężczyzną do hotelu w którym kochałam się do nieprzytomności z byłym facetem. Nawet na samą myśl mnie odrzuca. A Wy? Macie swoje „związkowe” piosenki, miejsca, zapachy?  Powiązane notki: Cztery życzenia potrzebne do Furii spełnienia 