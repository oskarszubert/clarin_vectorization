Przyjechałam na kilka dni do domu rodzinnego. Ponieważ bardzo rzadko mam taką możliwość, więc zazwyczaj jak wiem kiedy to wiekopomne zdarzenie nastanie to obdzwaniam znajomych i układamy grafik spotkań. Stałe miejsce w grafiku ma mój pierwszy chłopak, nazwijmy go Kazik. [zanim przejdę do sedna to tytułem wstępu…uprzedzam: wcale nie krótkie wprowadzenie] Kazik został moim chłopakiem w liceum i byłam z tego faktu niezmiernie dumna bo nauczony z domu dobrych manier wobec kobiet nosił mnie na rekach i obsypywał komplementami. Kazik jest z tych przystojnych o fizjonomii Włocha; ciemna karnacja i piękne brązowe oczy. Poznaliśmy się poprzez pewną organizację, bynajmniej nie religijną (żeby nie było wątpliwości). Piliśmy wino, godzinami rozmawialiśmy o „bardzo ważnych sprawach”, tańczyliśmy. Taniec był zawsze minimalnie utrudniony gdyż Kazik ma 195 cm wzrostu a ja raptem 175, więc tańczyliśmy w ten sposób że on trzymał ręce na moich ramionach , a ja go obejmowałam w pasie   Spotykaliśmy się intensywnie całe wakacje i całą czwartą klasę, niestety mieszkaliśmy w różnych miastach i do szkół też chodziliśmy różnych, więc chyba jakoś umknął nam moment wybierania uczelni. Jakoś tak się stało, że on został na rodzimej politechnice a ja wyjechałam do innego miasta. Nowocześnie postanowiliśmy sobie, że co ma być to będzie i dajemy sobie wolność (cokolwiek by to nie znaczyło, bo oczywiście oboje nie wiedzieliśmy). Na początku jeszcze spotykaliśmy się w weekendy, ale cóż, jak się mieszka w akademiku to jest tyyyyleeeee ciekawych rzeczy że zaczęłam do domu przyjeżdżać coraz rzadziej, Az się okazało że Kazik jest z ….nazwijmy ją Irenką… Postanowiłam z nim o tym porozmawiać bardzo poważnie, przyjechałam do domu i cóż się dowiedziałam… Że owszem on z Irenką jest ale ja zawsze pozostanę dla niego najważniejsza i gdybym tylko była bliżej… Jadąc miałam zamiar definitywnie zakończyć znajomość no ale po tym wyznaniu jakoś tak… zmieniłam zdanie. Irenek w życiu Kazika było kilka i zawsze miały tak samo na imię (oprócz mnie ), niemniej jednak zawsze kiedy się spotykaliśmy na wino, jakby to powiedzieć …spotykaliśmy się nie tylko na wino … Były propozycje powrotu, piękne słowa (jego), że jesteśmy sobie przeznaczeni, że do siebie przynależymy, że rozumiemy się bez słów. Nie wiem co w tym czasie robiła dana Irenka, ale Irenki się zmieniały a my „byliśmy razem”. Pomijam to, że nie potrafiłam się zaangażować na poważnie w żaden związek „no bo Kazik…”. Niby się rozstaliśmy dwa lata wcześniej, ale jednak oboje czuliśmy zupełnie inaczej. Próbowaliśmy żyć osobno, ale koniec końców mentalnie pozostaliśmy parą. W końcu na drugim roku studiów postanowiłam, ze magisterkę zrobię na uczelni blisko domu rodzinnego, w związku z czym Kazik już się może pozbyć kolejnej Irenki bo wracam JA. Kazik był wniebowzięty, Irenka musiała się pogodzić z trudnym losem (na szczęście nie na długo jak się okazało). Zaczęłam wracać na weekendy, a Kazik wybierał imiona dla naszych dzieci. Sielanka… Nasz ponowny miesiąc miodowy trwał w najlepsze dopóki nie pojechałam ze znajomymi w góry gdzie spotkałam swoją drugą (bo pierwszą był Kazik) połowę. Zakochałam się od pierwszego wejrzenia i kolejne 2,5 roku spędziłam w jego towarzystwie. W związku z tym po licencjacie na studia magisterskie rzeczywiście wróciłam „do domu”, ale do Kazika już nie… Kazik mi wybaczył, zresztą powrócił do Irenki nr 4. Później kontaktowaliśmy się sporadycznie. Z drugą połówką się rozstałam. Z trzecią połówką byłam 5 lat. W trakcie tych pięciu lat już nie piliśmy wina tylko kawę   jeśli wiecie co chcę powiedzieć i to wyłącznie w miejscach publicznych. Wiem, że wprowadzenie było długie ale dzisiaj spotkałam się z Kazikiem. Kazik nie tylko jest z Irenką, ale kilka dni temu się zaobrączkowali. Byli ze sobą tyle lat, że to miło że się chłopak w końcu zdecydował na ślub. Irenkę przez przypadek poznałam 2 lata temu, kiedy spotkaliśmy się na spacerze tzw. wielkanocnym. Mnie Irenka przypadła do gustu (ładna, szczupła, pewnie inteligentna), ja Irence nie wiedzieć czemu nie, chyba nie spodobał się jej sposób w jaki się przywitałam z Kazikiem i tego że na chwilę została wykluczona z „naszego świata. Dzisiaj na kawie Kazik powiedział mi że zawsze sobie wyobrażał że to ze mną stanie na ślubnym kobiercu, że na zawsze pozostanę w jego sercu i  ze co ma wisieć nie utonie. Zrobiło mi się przykro… Przykro w imieniu Irenki. Irenka nie wiedziała że Kazik zamiast spotkania służbowego, wyznaje swoje przywiązanie do grobowej deski swojej pierwszej dziewczynie. Irenka siedziała w pracy zajęta swoimi obowiązkami nie podejrzewając, że w sercu jej męża, gdzieś tam na dnie jest jeszcze ktoś inny. Przykro mi było, ze 11 dni po ślubie on obarcza mnie irracjonalnym poczuciem winy i mimowolnym solidaryzowaniem się z jego żoną. Nie czyń drugiemu co Tobie nie miłe… Ale ja do cholery nie mam wpływu na czyjeś uczucia. Na swoje zresztą też. Uzmysłowiłam sobie  że nie zawsze byłam w porządku w stosunku do Irenek. Kiedy ja byłam w związku to nigdy, przenigdy nie przekroczyłam żadnej granicy. Nie „piłam wina” z Kazikiem, a i często kontakt ograniczałam do telefonów i rozmów na gg. Natomiast kiedy byłam singlem to nie pytałam czy w danym momencie jest jakaś Irenka, nie chciałam wiedzieć, a nawet jeśli wiedziałam to wypierałam to. Zresztą Kazik mi to ułatwiał zapewniając o swoich stałych uczuciach i twierdząc, ze on za mną pójdzie w dym, tylko muszę się w końcu zdecydować, żeby z nim być… Co zrobiłam na dzisiejszej kawie? Ochrzaniłam go, wypomniałam wszystkie sytuacje, które nie powinny mieć miejsca, broniłam się że ja byłam wolna wiec mogłam robić co chcę, a on był w związku i powinien zachowywać się przyzwoicie. Że ma fajną żonę, której obiecywał że jej nie opuści aż do śmierci a ja nie zamierzam mu tego utrudniać. Że to nasze ostatnie spotkanie i nie będę więcej mieszała mu w głowie. Wstałam i wyszłam. Po godzinie sms „mogłaś mieć najbardziej kochającego Cię faceta na ziemi, zamiast tego sprawiłaś, że naprawdę cudowna kobieta ma męża, który na nią nie zasługuje”.      Powiązane notki: Miłość platoniczna – czyli kiedy motylki zaczynają się rozpuszczać w soku żołądkowym… Pierwsza randka 