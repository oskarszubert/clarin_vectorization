Świadomość swoich potrzeb. To jest chyba podstawa tworzenia relacji z ludźmi. A relacje to też związki uczuciowe (i nie tylko uczuciowe   ). Wspominałam kiedyś, jak na studiach (wczesnych dodam, żeby nie było) opracowałam z koleżanką całą długą listę pt. jaki powinien być mój facet. I fakt że lista była opracowana podczas delektowania się winem za 8 zł nie ma tu nic do rzeczy. Lista zawierała zarówno cechy charakteru, status materialny jak i wygląd. Co do wyglądu to zdanie miałyśmy rozbieżne (na szczęście – było to gwarancją lojalności koleżeńskiej i tego że raczej nie będziemy sobie odbijać facetów), natomiast drogą kompromisu udało nam się stworzyć całą stronę A4 według której miałyśmy weryfikować czy mężczyzna się nadaje czy też odpada w przedbiegach. Jakoś tak się składało że 90% spotkanych facetów nie spełniało nawet 5 punktów na raz, więc nasza fascynacja poszczególnymi jednostkami dosyć szybko mijała. Z czasem, oczywiście biorąc pod uwagę nasze doświadczenia związkowe lista się zdewaluowała. Pod koniec studiów skróciłyśmy ją o połowę, a po kilku latach zostały trzy punkty: żeby był NORMALNY (nie potrafiłyśmy sprecyzować co to znaczy wtedy, teraz też nie potrafimy), był wierny (zdrada – to akurat jedyne czego odpukać żadna z nas nie doświadczyła), oraz żeby miał stabilną sytuację ekonomiczną. Ostatnio umawiam się często i gęsto na kawę z mężczyznami. Nie użyję słowa randka, ponieważ dla mnie to nie są randki, raczej spotkania towarzyskie. I o dziwo – mężczyźni których ja zapraszam (TAK, robię to i nie mam z tym problemu) są ciekawi chociaż mają defekty pod różnymi postaciami ( są zazwyczaj chorobliwie „niezależni”) i chociaż robi mi się gorąco tu i ówdzie to nawet mój zwichrowany instynkt samozachowawczy każe mi się trzymać od nich z daleka. Natomiast faceci którym dam się zaprosić na kawę sprawiają że… mój instynkt też każe mi uciekać ale z zupełnie innego powodu. Boi się że się zanudzę na śmierć… Tak więc łamiąc swoje wewnętrzne zasady, żeby wizualizować to czego się chce a nie to czego się nie chce, to doszłam do wniosku że drugi raz nie umówię się z facetem, który: - nie zna pojęcia dystansu intymnego: nienawidzę kiedy ktoś narusza moją przestrzeń; kiedy nachyla się do mnie, staje za blisko, całuje mnie na powitanie czy pożegnanie pomimo że mnie nie zna ( a wypicie kawy nie jest równoznaczne z zostaniem moim bliskim znajomym). Cmokać się w policzki mogę wyłącznie z przyjaciółmi, a to i tak nie zawsze. Oczywiście zasada bierze w łeb kiedy facet mnie porazi swoimi feromonami i tak naprawdę to chętnie bym się sama na niego rzuciła, ale nie o tym, nie o tym… - przynosi kwiaty:  mam na myśli czerwone, metrowe róże przyniesione na pierwsze spotkanie. Nie ogarniam. - zapomina jak mam na imię: bo jak inaczej wyjaśnić zwracanie się do mnie Kotku, Piękna, Słonko (a już Słoneczko to  już doprowadza mnie do furii). Kurwa, rodzice dali mi na chrzcie naprawdę ładne imię, które lubię i nie ma potrzeby żeby nazywać mnie w inny sposób. Zwłaszcza w sytuacji kiedy się zbyt dobrze nie znamy. - nie szanuje charakteru mojej pracy: rozumiem, że ktoś może pracować 8 godzin dziennie i codziennie po 16.00 chcieć się ze mną widzieć. Miło. Tylko że ja już od jakiegoś czasu nie pracuję na etacie tylko prowadzę własną firmę i zdarza się że pracuję 12 godzin dziennie i naprawdę TO że jestem szefem nie sprawia że mogę się urwać z pracy. Właśnie dlatego. Zacznie płacić podatki i ZUS to zrozumie o co chodzi. - nie szanuje mojego czasu wolnego: jw. plus to że jak mogę odetchnąć i zrobić sobie wolne to naprawdę wolę się regenerować leżąc w łóżku z książką niż jeździć na spotkania i pić kawę. A że wymówki i zadziwione spojrzenia w stylu „Ale jak to? Nie idziesz dzisiaj do pracy i NAPRAWDĘ nie chcesz się spotkać????” działają na mnie jak płachta na byka to czasami przemilczam takie sytuacje. Oczywiście normalnie, jeśli tylko nie mam tzw. pożaru w burdelu to bardzo lubię spotykać się ze znajomymi i tymi mniej znanymi. - ma problemy decyzyjne: to z prawie ostatniej chwili. Facet zaprosił mnie na kawę, ja się zgodziłam. I za sekundę pytanie „gdzie idziemy?”. Hmmm… skoro zaprasza to chyba powinien wiedzieć dokąd. Już mi się zaświeciła czerwona lampka. W efekcie spotkaliśmy się w miejscu które lubię, poszliśmy na film, który ja (bo kto inny) wybrałam, usiedliśmy w knajpce w miejscu w które mnie się spodobało. No żyć nie umierać. Ale niestety czułam się jakbym organizowała spotkanie z klientem, którego należy zabawić, a nie z mężczyzną który się ze mną umówił, ponieważ mu się spodobałam i przynajmniej teoretycznie mogłabym kiedyś zostać jego kobietą.  Facet nie powinien broń Boże niczego narzucać, ale w mojej opinii powinien cokolwiek PROPONOWAĆ. - nie rozumie słowa „nie”: to chwilowo już ostatnie przewinienie „potencjalnych ale niedoszłych” (PaN) facetów. Kiedy mówię, że jutro mam ciężki dzień, po pracy kilka spotkań i najwcześniej będę miała czas w weekend to oznacza to że do tego czasu na 100% się nie umówię. Jeśli facet po pierwsze wydzwania do mnie (nie pytając czy mogę rozmawiać) i zabiera czas który wolałabym przeznaczyć na pracę, po drugie wiedząc o wszystkim zaprasza mnie na kolację i rezerwuje bez pytania stolik to musi mieć świadomość że kolacje zje sam. Nienawidzę kiedy ktoś mi się narzuca! Może się komuś wydawać, że dwa ostatnie punkty się wykluczają, ale to błędne wyobrażenie. Nie, nie wykluczają się   Dzisiaj ktoś mi zarzucił, że te moje nie- randki traktuję bardzo przemysłowo. Pewnie tak jest, ale jeden z moich byłych szefów powtarzał żeby w sprzedaży kierować się tzw. „prawem przeciętnych”. W jego opinii na 10 spotkań które nas nie usatysfakcjonują, będzie jedno które zakończy się sukcesem. Jutro mam dziesiąte. Jestem dobrej myśli    Powiązane notki: 5 powodów dla których umawiamy się na randki Kawa czy seks? – oto jest pytanie Samcowstręt – czyli mężczyznom mówimy NIE! Następny do golenia, proszę! Kto tu goni króliczka – czyli Furia szykuje się na randkę Wejdziesz na górę? – czyli: naiwna czy gościnna? 