To naprawdę dobrze że ludzie mają zasady. Jedną z moich najważniejszych jest „nie rób drugiemu co tobie niemiłe” (są odstępstwa ale tylko w afekcie), drugą jest mentalny nakaz omijania zamężnych facetów szerokim łukiem. Od czasów studenckim obserwuję pewne zjawisko, które mnie niemiłosiernie wręcz wkurza. Już wyjaśniam w czym rzecz. Lubię męskie towarzystwo. Mam więcej kumpli niż koleżanek. Tak się zdarza że niektórzy z tych kumpli na przestrzeni jakiegoś tam okresu znajomości „lubili” mnie bardziej niż powinni, a niektórych ja lubiłam „za bardzo”. Jeżeli ci dwaj panowie byli w różnych grupach moich znajomych to wszystko było ok., natomiast kiedy chłopcy się znali i przyjaźnili to była tak zwana kupa. Dlaczego? Ponieważ ujawniała się jakaś źle pojęta męska solidarność. Kumpel który pałał do mnie gorącym uczuciem zazwyczaj wiedział że NIC z tego nie będzie i że możemy się jedynie spotykać niezobowiązująco, a mimo wszystko zachowywał się jak pies ogrodnika wysyłając wszem i wobec sygnały że „może jednak”. Skutek był taki że inni kumple trzymali się ode mnie z daleka. Łącznie z tym dla którego szybciej biło mi serce. I co z tego że zerkaliśmy na siebie, co z tego że była chemia, że nasze młodzieńcze pragnienia przyciągały nas do siebie skoro bał się zrobić pierwszego kroku w obawie przed zemstą kumpla. Pamiętam jak na studiach przeżywałam fascynację kolegą kolegi i marzyłam o spotkaniu sam na sam. Akurat… zawsze jak umawiałam się z Krisem to jakimś cudem pojawiał się  mój tajemniczy absztyfikant. Niby wiedziałam w czym rzecz, rozumiałam uczucia kumpla i teoretyczny strach tego drugiego przed wykluczeniem z paczki, ale miałam żal że nie zaryzykował. Tak, tak… znam to powiedzenie mówiące o tym że dziewczyny się zmieniają a przyjaźń zostaje ale mimo wszystko. Kiedy rok później mój wielbiciel w końcu spojrzał na inną i do mojego serca była wolna droga to pocałunki nie smakowały tak jak powinny i coś co mogło być fajnym doświadczeniem się nigdy nie wydarzyło. Czas minął. Drugą historię szczegółowo opisałam we wpisie „mieć ciastko i zjeść ciastko”, więc nie będę się powtarzać. Taka namiętność często się nie zdarza, a nic nie wydarzyło się tylko dlatego że Pan Dyrektor wszem i wobec opowiadał że jestem jego kobietą. Po co to robił? Nie mam bladego pojęcia, ale w każdym razie pozbawił mnie kilku chwil przyjemności których wizja nie pozwalała mi spać nocą i generowała niezwykle fantazje erotyczne… Trzecia historia rozegrała się za czasów rozstania z Księciuniem. Byliśmy razem 5 lat, a dwa kolejne lata się rozstawaliśmy, przy czym pierwszy rok bycia osobno mijał nam na wspólnych wyjazdach, wyjściach do kina, imprezach oraz radosnym lądowaniu w pościeli. Nasi znajomi nie wierzyli że się rozstaliśmy, zresztą wcale im się nie dziwię. Księciunio miał bliskiego kumpla na którego wcześniej nie zwracałam uwagi ale pomału zaczęłam… Podczas jednej z imprez kiedy Księciunio poszedł spać, jakoś tak siedliśmy z kumplem blisko siebie i w momencie kiedy rozmowa zaczęła mieć charakter przypadkowych muśnięć i grzesznych tematów to kumpel jakby otrzeźwiał i z przerażeniem stwierdził że dziewczyna kumpla jest święta! No i masz babo placek… to akurat była moja wina, trzeba się było normalnie rozstać i nie zostawiać niedomówień! Miałam mu o 3 nad ranem tłumaczyć że ja i Księciuniu to przeszłość? Czwarta historia… krótka ale bardzo intensywna kumpelska znajomość z pewnym fajnym chłopakiem. Spędzamy dużo czasu razem. Uwielbiam go. Pomimo tego,  że po pierwszym spotkaniu wprost i bardzo jasno określiłam ramy naszej znajomości nie mogę się pozbyć przeczucia że to wszystko co dla mnie robi nie jest takie znowu bezinteresowne… Te wszystkie wyjścia i zaproszenia nie są według mnie przeznaczone dla zwykłej koleżanki. Nie chcę go stracić, ale jeśli pozna mnie z jakimś fajnym kumplem na którego zacznę spoglądać maślanym wzrokiem a potem okaże się że razem byliśmy to obiecuję że zamorduję go z zimną krwią! Mieliście podobne obserwacje?  Powiązane notki: Mój jest ten kawałek podłogi Kawa czy seks? – oto jest pytanie Jak młodszy syn Szatana okazał się słodkim Aniołem… Kto tu goni króliczka – czyli Furia szykuje się na randkę 