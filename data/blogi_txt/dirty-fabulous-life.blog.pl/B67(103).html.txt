Wczoraj mój kolega uraczył mnie dosyć kontrowersyjnym komplementem, że jestem „uroczo naiwna jeśli chodzi o kontakty z mężczyznami”. Nie miał na myśli moich wysublimowanych flirtów, polowań na króliczka oraz innych zamierzonych sekscesów. Śmiał się  że nie mogę zrozumieć skąd się biorą w moim towarzystwie śliniący się faceci, którzy roszczą sobie prawo do wydzwaniania, prób umawiania się, chęci odwiedzin, przywożenia mi leków kiedy jestem chora i robienia za mnie zakupów mimo że tak naprawdę są to znajomi znajomych, których widziałam kilkanaście góra razy i nie mam absolutnie żadnych planów z nimi związanych. Wywiązała się dyskusja. Argumentowałam,  że przecież skoro jestem ogólnie miła dla ludzi i gościnna, to dlaczego jeśli robię wieczór filmowy nie miałabym zaprosić kolegów? Koledzy dla mnie to ta sama działka co koleżanki (nie mylić z przyjaciółmi). Nie widzę najmniejszej różnicy czy do kina wybiorę się z kumpelą czy kumplem. Oczywiście mój znajomy wyjaśnił mi to łopatologicznie i dopiero teraz otworzyły mi się oczy i zrozumiałam że w mniemaniu tych miłych chłopców, których (skoro nie ma chemii między nami, a przynajmniej z mojej strony) traktuję jakby nie mieli płci, ja jestem potencjalną kandydatką na kogoś więcej. I podobno nie muszę dawać im niewerbalnych sygnałów, wystarczy że zadzwonię i zapytam co robią i czy nie wyskoczą na miasto, bo mam ochotę połazić, a to już JEST propozycja RANDKI. Dlaczego? Nie mam pojęcia… Często właśnie urządzam sobie wieczory filmowe i zapraszam kogoś kto chciałby akurat dany film zobaczyć. Robimy coś pysznego, czasami pijemy wino. Prawie zawsze proponuję możliwość skorzystania z gościnnej kanapy w salonie. I to podobno jest największy błąd, bicz, tudzież bat który na siebie kręcę! Zostałam uświadomiona że taki nieświadomy swojej bezpłciowości mężczyzna, może pomyśleć że kolokwialnie mówiąc na niego lecę i nie zechce po tym winie zostać na kanapie tylko pozwiedzać moją sypialnię. Oczywiście wytłumaczyłam mu, że przecież nie zapraszam jakiś napalonych zboczeńców tylko kulturalnych ludzi, na poziomie ( w tym jego, ale my mamy sprawę wyjaśnioną). Ale tak między bogiem a prawdą, to muszę przyznać mu rację. To że ja jestem otwarta nie oznacza, że inni mają takie samo podejście. A potem się dziwię, że nie mogę nic zrobić bo otrzymuje dziesiątki propozycji telefonicznie, mailowo, osobiście i muszę kombinować jak koń pod górkę. Ostatnio tak mam że jak przychodzi sms to dostaję skurczu żołądka. Mogę się z kimś spotkać raz na jakiś czas, ale nie raz w tygodniu lub częściej. A już niezapowiedziane wizyty doprowadzają mnie do szału. Gdybym z każdym z mężczyzn którzy teraz rozpoczęli oblężenie Furii miała się spotkać raz w tygodniu to miałabym codzienne wyjścia. A ja jak nigdy potrzebuję świętego spokoju!!! Oczywiście mogę powiedzieć im wprost i każdemu z osobna że nie rozumiem tej chęci spoufalenia się ze mną, nie mam ochoty spotykać się tak często i irytuje mnie codzienny kontakt w stylu „dzień dobry”, „jak mija dzień”, „dobranoc”, „będę przejeżdżał koło ciebie, wpadnę na kawę”, „mam wolny piątek, wpadnę na film z winem” itd., itp. Oczywiście że mogę, zwłaszcza jeśli czuję się niekomfortowo. Tylko to podobno ja gdzieś na początku znajomości popełniłam błąd dopuszczając nowych ludzi blisko siebie, a oni ponoć reagują normalnie. Podobam im się i chcą spędzać ze mną czas, zabiegają o mnie i chcą zadowolić. Znajomy mnie uświadomił (jak pięciolatkę…) że mam: nie umawiać się z nimi sama, tylko zawsze w większym gronie, jeśli przeszkadza mi kontakt to mam po odebraniu telefonu grzecznie powiedzieć że nie mogę rozmawiać, nie mam czasu i odezwę się w wolnej chwili, oraz że jak będę chciała połazić po mieście i iść do kina to mam zadzwonić do niego    (sprytne, sprytne…). Kiedyś na fan page’u zapytałam Was jakie warunki musi spełnić kobieta  żeby mogła być TYLKO koleżanką faceta, a nie potencjalną dziewczyną. Oto kilka Waszych opinii: „Wystarczy, żeby była taka, że będzie bał się ją przelecieć. I na tyle inteligentna, że nie da po sobie tego poznać, że o tym wie, a przynajmniej nie od razu.” „Wg mnie „koleżanka” to taka kobieta, z którą- wiadomo- łączy nas znajomość, ale nie seksualna, a przed dążeniem do przespania się z Nią hamują jakieś wartości moralne… Tzn. może być dla nas atrakcyjna pod względem seksu, ale „nie wolno Jej ruszyć”… taki wewnętrzny hamulec… Przynajmniej ja bym to tak wyjaśnił…” „Wystarczy, że Facet będzie widział w kobiecie Kobietę, po prostu. Ona nie musi mieć w sobie nic szczególnego. W drugą stronę działa to dokładnie tak samo. Zwykły szacunek i ciekawość drugiego człowieka. Takie rachityczne i skarłowaciałe formy zachowań.” „Może odwróć pytanie – jak powinna zachowywać sie kobieta, żeby być traktowana jak kumpel(ka), a nie jak obiekt seksualny? Bo w końcu to my wysyłamy facetom pewne sygnały i jak nie chcemy żeby myśleli o nas rozporkiem (czy przyrodzeniem – jak kto woli), to zachowujmy sie w odpowiedni sposób.” Odniosę się do ostatniego komentarza. Nie mogę tak naprawdę sobie nic zarzucić, ponieważ świadomie nie robię NIC żeby panowie mieli podstawy do błędnego odczytania moich intencji. Prawie nigdy nie mam makijażu, nie ubieram się „jak na randkę”, nie robię żadnych osobistych wycieczek,  nie poruszam tematów związanych z relacjami damsko – męskimi, nie dotykam ich „nawet przypadkiem”, nie daję całusów (nie-na-wi-dzę tego) na powitanie, czy pożegnanie. Jednym słowem słodka bryła lodu. A tak abstrahując od moich dywagacji, to jestem ciekawa jak byście rozwiązali podobny problem, kiedy uderza do Was szef, od którego dużo zależy. Nie mam na myśli chwytania sekretarki za pupę, tylko poważne zainteresowanie, które nie jest odwzajemnione. Albo maślane oczy kolegi z pracy, albo w ogóle niepożądane zachowanie mężczyzn w Waszym najbliższym otoczeniu z którym nie wiadomo co zrobić, bo niby granic nie przekraczają ale przecież głupie nie jesteście i wiecie co się święci… Ja lawirowanie opanowałam do perfekcji co nie oznacza że mnie to nie męczy… Macie jakieś patenty? ————————— Dołącz do mnie na fp   Kliknij Powiązane notki: Kolejnej randki nie będzie! Kto tu goni króliczka – czyli Furia szykuje się na randkę Miłość platoniczna – czyli kiedy motylki zaczynają się rozpuszczać w soku żołądkowym… Ból istnienia – czyli dalej jestem uzależniona… Kobieto, bądź sobą! czyli nie warto zmieniać się dla faceta Samcowstręt – czyli mężczyznom mówimy NIE! 