Czy wiecie że wampiry są wśród nas? Czy jest chociaż jedna osoba, która w swoim otoczeniu nie spotkała prawdziwego wampira? Która po spotkaniu nie czuła się tak, jakby wyssano z niej wszystkie siły, soki życiowe i energię? Nie sądzę. Mimo, że na szyi nie widać krwawych śladów, to w trakcie spotkania nie raz przychodzi do głowy myśl, żeby komuś poderżnąć gardło. Pewnie sobie nawet nie zdajecie sprawy czym to jest powodowane. Mówię oczywiście o wampirze energetycznym. Jest to najprościej rzecz ujmując złodziej energii. Mądre źródła podają że takie osoby rzadko mają świadomość tego jak oddziaływają na innych. Często przebywają w otoczeniu osób silnych, w blasku których mogą się grzać. Zazwyczaj narzekają i swoje „problemy” przenoszą na innych. Przyjdą, wypiją kawę, wygadają się, wyżalą i wyjdą od was szczęśliwe, a wy zostajecie z ich negatywnymi emocjami. Psychologia zwraca uwagę na to że to właściwie nie jest ich problem tylko nasz. Dlaczego? Ponieważ brakuje nam asertywności; nie umiemy przerwać narzekań, opowieści dziwnej treści, albo odmówić spotkania. I trzeba tutaj rozgraniczyć znajomych którzy maja realny problem „tu i teraz” i ich gorzkie żale są wtedy jak najbardziej uzasadnione a znajomych którym się właściwie wszystko pięknie układa, ale wypluwają z siebie wyłącznie negatywy. Jesteśmy wychowani tak, że staramy się wysłuchać i przynajmniej udawać że nas to cokolwiek interesuje. Spinamy się i wchodzimy na wysokie obroty, żeby nie wyjść na mało empatyczne osoby. Nie potrafimy się w czasie takiej „sesji” rozluźnić i czuć naturalnie. Ani powiedzieć „weź wyluzuj, narzekasz i narzekasz, jak mamy rozmawiać w tym tonie to lepiej zakończmy spotkanie”. Ilu z was coś takiego przeszłoby przez gardło w stosunku do osoby, która nie jest wam bardzo bliska (rodzeństwo na przykład)? Ja mam (miałam?) jedną taką koleżankę. W towarzystwie okazała się naprawdę przystępna i szczerze ją polubiłam. Kiedyś bardzo jej pomogłam i od tej pory ona (nazwijmy ją Ziuta) uznała że jesteśmy najlepszymi przyjaciółkami. Ja jeździłam do niej na noc, ona do mnie. Chodziłyśmy razem na imprezy. Zauważyłam jednak, że te wyjścia i spotkania bardzo mnie wyczerpują. Nie potrafiłam jej odmówić bo była na zakręcie życiowym i wydawało mi się że skoro raz podałam jej rękę to teraz nie wypada jej zabierać. Myślałam że moim obowiązkiem (sic!) jest jej pomóc, wyciągać z domu. Zwróciłam też uwagę na to że oprócz kilku znajomych i jednej bliższej koleżanki nie ma ona nikogo. Wiele razy miałam poczucie że się duszę w jej towarzystwie. Zaczęła narzucać mi w moim własnym domu swoją wolę, co wkurwiało mnie, ale nie chciałam jej ranić. Zapomniałam, że spotkania ze znajomymi mają nam dawać radość a nie frustrację… Pewnego razu kiedy u mnie nocowała, m.in. wymogła na mnie słuchanie określonego rodzaju muzyki, którego nie trawię. A zwłaszcza utworów instrumentalnych które są mocno jednostajne. Uwierzcie mi że chciało mi się wyć. Zrobiłam coś czego się trochę wstydzę; mianowicie upiłam ją w ekspresowym tempie. To jedyne co przyszło mi do głowy, oprócz walnięcia ją butelką wódki w potylicę żeby straciła przytomność i przestała gadać. Jako gospodyni to ja polewałam, jak możecie się domyśleć nasze drinki zasadniczo się różniły proporcjami alkoholu w stosunku do soku… uwierzcie mi że o 22 kiedy w końcu Ziuta poległa, ja najpierw wzięłam odprężającą kąpiel, a potem położyłam się z książką i relaksowałam błogą ciszą. Rano też udało się jej sprawić że kawa zupełnie nie była mi potrzebna. Mam taki rytuał że kiedy się budzę i robię sobie śniadanie, oraz piję poranną kawę to włączam sobie jakiś kanał informacyjny. Lubię wiedzieć co się dzieje i jaka będzie pogoda, a co! Natomiast Ziuta kategorycznym tonem zażądała żebym natychmiast to zgasiła, bo ona lubi przy śniadaniu lubi ciszę.  Wyłączyłam. Totalnie wbrew sobie, bo uznałam że w końcu ona jest moim gościem i powinnam się nią zająć. Tak mi się wydawało. Dopiero kiedy opowiedziałam o tym paru znajomym, to uświadomili mi że guzik prawda. To mój dom i oprócz należnego gościowi  szacunku, nie mogę czuć się jak intruz na swoim terenie i czuć się terroryzowana. Lubi jeść w ciszy? To niech jedzie do siebie. Dużo było takich sytuacji. Przez długi czas miałam w stosunku do Ziuty poczucie winy, bo dziewczyna nic mi nie zrobiła, a jednak już samo jej imię na wyświetlaczu telefonu wywoływało we mnie popłoch. Albo nie odbierałam, albo mówiłam że nie mam czasu. Bałam się o niej pomyśleć, bo zazwyczaj jakieś 10 minut później dzwoniła i chciała wpadać. Taka pieprzona telepatia. Wydaje mi się że po tylu odmowach jakie jej zafundowałam powinna chyba zrozumieć że nie mam ochoty na spotkania. Dopiero teraz po dwóch latach odpuściła. Nie mogłabym z nią jakoś bliżej funkcjonować bo nie lubię jak ktoś entuzjastycznie narzuca mi swoją wolę. Siedząc w knajpie najpierw stwierdziła że ona koniecznie chce siedzieć pod parasolkami i pocić się zamiast usiąść w klimatyzowanym pomieszczeniu. Ok. Ale kiedy siedziałam centralnie pod słońce chciała żebym zdjęła okulary przeciwsłoneczne, bo ona lubi patrzeć w oczy to w tym momencie już mnie coś trafiło. Dałam jej wybór, albo wchodzimy do środka i zdejmuję okulary, albo siedzimy na słońcu i okulary mam na nosie. Weszłyśmy. Kolejnym problemem okazało się to że ona chce usiąść na kanapie obok mnie, zamiast naprzeciwko. Kurwa! Ja mam dosyć duży kwadrat którego nie pozwalam nikomu przekraczać a już zwłaszcza wampirom energetycznym! Po spotkaniu czułam się jakbym przerzuciła tonę węgla. Najważniejsza kwestia to chyba uświadomić sobie, co i kto jest przyczyną naszego gorszego samopoczucia w towarzystwie. Kiedy uda nam się wytypować osobę, która wysysa z nas energię należy wbrew wszystkiemu usunąć ją z kręgu naszych znajomych. Nie dzwonić, nie umawiać się na spotkanie, nie dać się wmanewrować w sytuacje które są sprzeczne z naszym stylem bycia. W końcu to my sami wybieramy sobie znajomych. Nikt nie może nas zmusić do tego żebyśmy przebywali w towarzystwie osób które nas męczą. A Wy? Macie w swoim otoczeniu prawdziwe wampiry? ————————- dołącz do mnie na fb  Brak powiązanych notek. 