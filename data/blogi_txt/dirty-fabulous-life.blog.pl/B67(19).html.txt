Bohaterowie spektaklu: Rycerski Dżery (RD) – duży facet, który szuka królewny, chce mieć dużo dzieci. Chciałby zamieszkać poza miastem i sączyć wieczorami winko u boku ukochanej kobiety wpatrując się w horyzont i kontemplować zachód słońca. Dzielna Królewna (DK) – mała kobietka o wielkim sercu, która marzy o rycerzu na białym koniu. Posiada domek za miastem i dużo przestrzeni, a nawet dwie huśtawki na których można to wino pić i wpatrywać się w gwiazdy. Mały Królewicz (MK) – syn Dzielnej Królewny. Furia – swatka. Czas wydarzeń: cały tydzień temu Tytułem wstępu: Rycerskiego Dżerego znam od jakiegoś czasu, ale od pierwszego spotkania wiedziałam że to nie jest facet dla mnie, ani ja dla niego czego uparcie starał się nie dostrzegać. RD ma jak dla mnie dwie wady takie podstawowe i kilka mniejszych; mianowicie – zawsze na powitanie i pożegnanie całuje mnie w rękę, czego nie znoszę oraz ma obsesję na punkcie dzieci, których też… no nie przepadam za nimi. Ponadto zawsze na kawie się we mnie wpatruje przez co czuję się jak klacz na licytacji i prawi mi dziwne komplementy typu „twoje kolczyki niesamowicie podkreślają kolor twoich oczu, to niesamowite jak drobne detale potrafią dopełnić całości”. Zonk. Zazwyczaj się po prostu uśmiecham i dziękuję za komplement, bo cóż innego pozostaje mi zrobić. Generalnie bardzo dobry człowiek, mało dzisiaj takich. Dzielną Królewnę też znam… od jakiegoś czasu. Jak dla mnie jest albo bardzo odważna albo bardzo szalona   Niezwykle pozytywna osoba, która na swojej wsi radzi sobie równie dobrze jak Robinson na bezludnej wyspie. Połączyło nas podobne poczucie humoru oraz zrozumienie niektórych sfer życia. Małego Królewicza wychowuje na prawdziwego mężczyznę sprawując rolę zarówno ojca jak i matki. Ostatnio postanowiłyśmy się spotkać. Zanim ustaliłyśmy datę spotkania ( 200 km do przejechania) okazało się że Dzielna Królewna, mimo że jest bardzo dzielna to jednak w swych kobiecych dłoniach nie ma aż takiej siły żeby porąbać na małe kawałeczki drzewo które się jej zwaliło na ogrodzie. I tu zaczyna się moja rola, bo ja oczywiście postanowiłam połączyć przyjemne z pożytecznym, czyli: - połączyć przyjemne: skoro RD szuka królewny na włościach i chce mieć dzieci ( a wszyscy wiedzą że najlepsze to takie już odchowane) to przecież DK jest idealną kandydatką. I w drugą stronę, skoro DK szuka rycerza, który otoczy ją i MK opieką to Rycerski Dżery również spełnia wszystkie wymagania. Poza tym jest ta huśtawka romantyczna do sączenia wina i oglądania zachodów słońca, więc dokonując wielu skrótów myślowych stwierdziłam że trzeba ich wyswatać. - połączyć pożyteczne: skoro RD jest duży i silny to zapewne potrafi też machać siekierą czy tam piłą. Trzeba tylko było teraz sprzedać pomysł Rycerzowi, co nie okazało się takie trudne. Z wielką dozą nonszalancji poprosiłam żeby pożyczył mi piłę spalinową bo jadę pociąć koleżance drzewo swoimi furiatkowymi  drobnymi ręcami. Na to oczywiście Rycerski Dżery nie mógł mi pozwolić bo przecież pewnie poodcinałabym sobie wszystkie członki jakie posiadam i tym oto sposobem postanowił pojechać ze mną   Sam z siebie, wcale go o to nie poprosiłam! Dzielna Królewna oczywiście została wprowadzona w mój niecny plan, zaakceptowała go i oczekiwała na naszą audiencję     Akt I – Rycerski Dżery dojeżdża do Furii, a Furia do Dzielnej Królewny [Od razu powiem, że pewnie niektóre sytuacje dotyczące Rycerza może wydadzą się Wam przejaskrawione, ale mimo wszystko darzę go wielkim szacunkiem bez względu na to w co go uwikłałam, więc pamiętajcie proszę że komizm niektórych sytuacji dotyczył wyłącznie mojej czy to frustracji (ale nie uprzedzajmy faktów) czy determinacji w dalsze wikłanie.] Ponieważ jechaliśmy moim autem, a RD mieszka po przeciwnej stronie Warszawy to poprosiłam żeby do mnie przyjechał. Postanowił przyjechać taksówką, wioząc w bagażniku gigantyczną piłę spalinową ważącą… dużo, oraz kilka innych niezbędnych akcesoriów. Nie wiem jak to się stało ale trafił na idiotę a nie taksówkarza, który wysadził go 100 m od mojego domu i nie pokusił się o to żeby poszukać jednak adresu. A co zrobił RD? Zamiast zostać tam gdzie go wysadził taksówkarz i zadzwonić określając swoje położenie do mnie to… zrobił 1,5 km do najbliższej stacji benzynowej (no bo to przecież lepszy punkt lokalizacyjny niż dwa kroki od mojego domu).  Następnie postanowił ( z tą piłą!) podejść do głównej ulicy (około 500 m) oraz mnie poinformować o tym gdzie się właśnie znalazł. Ponieważ nie był mi w stanie wytłumaczyć gdzie się ten punkt znajduje to poprosiłam żeby wrócił na stację (500m – ale wtedy jeszcze tego nie wiedziałam). Ubrałam się i podjechałam po niego. RD był wykończony, ale tu się kłania męska ambicja że lepiej zrobić dodatkowe 10 km niż nie daj Boże zapytać kogoś o drogę. No nic. Przynajmniej tyle mi się upiekło że miał zajęte obie ręce i nie miał jak całować moich   Wsiedliśmy do auta – wpisałam adres w nawigację i jedziemy. Jedziemy, jedziemy, zerkam w prawe lusterko i … ciemność widzę, no może nie ciemność ale mgłę – polegającą na tym, że od strony RD zaparowała mi cała szyba. Chłopak parował całym sobą a wierzcie mi że miał czym parować. Akt II – spotkanie „po latach”… No nic, po dwóch godzinach dojechaliśmy szczęśliwie na miejsce. Powitał nas najbardziej nadpobudliwy pies jakiego widziałam, oraz DK z MK. Rzuciłyśmy się sobie w objęcia… W końcu tak dawno się nie widziałyśmy, że … zupełnie nie wiedziałyśmy czy aby na pewno się poznamy   Ale jakoś tam się rozpoznałyśmy i nastąpiło zapoznanie głównych bohaterów dramatu. Nie wiem jak RD no bo przecież nie mogłam mu powiedzieć że właśnie go przywiozłam do potencjalnej przyszłej żony, mając na uwadze fakt że póki co Rycerz postanowił machać siekierą, żeby zaimponować głównie mnie… Królewna skinęła głową z aprobatą (jak na królewnę przystało) i zaprosiła nas na pyszną kawę z pysznym ciachem na wiejskich jajach i prawdziwym mleku prosto od krowy. Niebo w gębie. Wszystko pięknie ładnie. Chodzimy po włościach, podziwiamy, pitu pitu, czas leci a robota czeka… Ja tam przyjechałam na ploty, ale Rycerz (sam chciał – cały czas to będę powtarzać) miał pociachać drzewo, które leżało nie tam gdzie powinno. Na szczęście nie musiałam nic mówić bo MK bez zbytniej krępacji wypalił w końcu do RD „ no idziesz? Drzewo samo się nie porąbie”. Zostałyśmy same, więc jak to dwie kobity bez oporów oddawałyśmy się komentowaniu zarówno naszych przygód jak i całokształtu RD. W międzyczasie Królewna postanowiła uwarzyć dla Rycerza ucztę iście królewską, co by miał siły do pracy. Rycerz ciął, rąbał i znowu ciął i rąbał. Co jakiś czas wpadał do komnat żeby się przebrać w suche ciuchy (cóż, praca fizyczna sprzyja wydalaniu płynów z organizmu) i pił wodę ( bo płyny trzeba uzupełniać). Po trzech godzinach nastąpił kryzys u RD. Mimo wielu chęci, okazało się że zawodzi piła, która najnormalniej w świecie nie dawała rady z tak twardym drewnem. Zacinała się cholera jedna, więc Rycerz poodcinał konary i porąbał na małe kawałki, pień pozostał nietknięty… Po obiedzie miałam wrażenie że RD trzyma się prosto wyłącznie siłą woli. Był tak masakrycznie zmęczony, że nawet ja zaczynałam mieć wyrzuty sumienia.   Akt III – podchody Furii  – agent Tomek byłby dumny… Robiło się ciemno, a RD nie reagował na wdzięki DK, mimo ze ma o przynajmniej dwa rozmiary większy biust od mojego, ponadto był pięknie wyeksponowany podczas gdy ja byłam zakutana pod samą szyję. Ponieważ źle reaguję kiedy coś nie idzie po mojej myśli, zaczęłam kombinować. Wykombinowałam że przecież idealnym rozwiązaniem byłoby gdyby RD zanocował w pałacu, podczas gdy ja pojechałabym do domu. Tylko jak to zrobić? Bo w końcu, nie ma to jak wywieźć obcego faceta w pole do obcej mu kobiety i porzucić. To było szyte zbyt grubymi nićmi, ale w końcu skoro się zobowiązał to nieszczęsne drzewo pociąć to kurcze blade powinien dokończyć robotę. I znowu wyręczył nas Młody Książę, który bezceremonialnie (gdy ja specjalnie wyszłam sama nie wiem po co do drugiego pokoju) zapytał czy RD zostaje na noc. Królewna podchwyciła, że taki biedny, taki zmęczony i podobno się zgodził. No to ja szczęśliwa, bo w końcu cos się dzieje. Oczywiście nie odbyła się ta rozmowa przy mnie więc nie mogłam dać po sobie poznać że wiem. Wyszłyśmy „na papierosa” i ustalamy co która powie żeby go postawić przed faktem dokonanym i żeby nie miał odwrotu ( no bo wiecie… on do tej pory umawiał się ze mną, więc mógłby się krępować przy mnie przystać na taki pomysł). Ja chciałam wejść i z miną niewiniątka powiedzieć „o… Dżery… słyszałam że zostajesz, żeby jutro dokończyć dzieła, to super, jestem Ci wdzięczna ze chcesz tak pomóc Królewnie, będę już jechać, pa”, ale Królewna wymiękła i powiedziała że to załatwi. Tak załatwiła, że jak mi przy Rycerzu wyjawiła że ten niby ma zostać to Rycerz przerażony nie patrząc się mi w oczy zaczął przebąkiwać że jeszcze nie wie, że się jeszcze zastanowi”. Zastanowił się po godzinie i stwierdził że wraca ze mną i najwyżej wpadnie za tydzień z jakaś inną piłą. Nosz kurwa, a mogło być tak pięknie. Już oczami wyobraźni widziałam jak sączą naleweczkę przy kominku i ustalają plany na wspólną przyszłość…   Akt IV – powrót oraz wielka determinacja Furii żeby nie ubić Dżerego… No nie będę ukrywała, że fakt iż mój niecny plan chwilowo zawodził sprawił że nie czułam się z tym komfortowo. Wsiedliśmy do auta, pomachaliśmy na pożegnanie i ruszyliśmy do domu. A że było późno to poprosiłam RD o adres żebym mogła go odwieźć do domu. Nie mogłam pozwolić żeby z tą piłą biegał po Warszawie i łapał taksówki (jakbym była taksówkarzem to Bóg mi świadkiem że w życiu bym się na jego widok nie zatrzymała – 2 m, jakieś 100 kilo żywej wagi  i piła w ręku… i godzina 00.01). W końcu oddał nam przysługę a nie wywiązywał się z jakiegoś obowiązku wobec mnie. Ponieważ ulica RD przebiega przez dwie dzielnice to optymistycznie założyłam że mieszka w tej bliższej mnie. Mimo że nie ja cięłam to drzewo to naprawdę była zmęczona , niewyspana, na dodatek na mocnych środkach przeciwbólowych. Moja nawigacja ma to do siebie, że mimo że od 6 lat jej nie aktualizowałam to zawsze doprowadza mnie do celu. Nie mniej jednak zadałam RD o jedno pytanie za dużo, mianowicie: czy po drodze do ciebie nie ma jakiś remontów oraz budowy metra. I się zaczęło. Oczywiście było wszystko… Mój Hołowczyc mówi „skręć w prawo”, a RD „nie, nie w lewo”. Ok., Hołek w końcu nie jest na bieżąco to jadę tak jak mi podpowiada Dżery. Widzę ze zgrozą jak „23 km do celu”, zamieniają się w „35”. Przełykam nerwowo ślinę. Jedziemy i nagle Dżery „och nie, pojedźmy łazienkowską, tam już będzie prosto”. Ok. oddycham głęboko i wbijam na łazienkowską. Hołek się denerwuje „jesteś poza trasą”, ale zaraz uspokaja „nowa będzie lepsza”. Uff, od razu mi lepiej – 27 km do celu – o, jest lepiej. Dżery znowu się orientuje i twierdzi że jednak „tam” może być zamknięta droga i każe zjechać z trasy. Robię bez komentarza o co prosi – 32 km do celu. Zaczynam liczyć do 10… Czuję że środki przestają działać i za chwilę będę musiała kogoś zamordować. Ze stoickim spokojem pytam Rycerza czy jest pewien tego gdzie jedziemy, mam wrażenie że nie do końca bo zaproponował żebym go wysadziła i dalej pojedzie taksówką. No ale nie miałam sumienia. W międzyczasie wyciszam swoją nawigację bo pilot ewidentnie się zaciął „ zawróć za 10 m”, „ zawróć za 100 m”, „zawróć w najbliższym możliwym miejscu”… Dżery też zaczyna być nerwowy bo widać jego orientacja w terenie też nie jest najlepsza, w końcu skręcam w prawo i … z piskiem opon hamuję przed zamkniętą drogą – zastawioną takimi ślicznymi barierkami z dwoma znakami zakazu wjazdu. Powiedziałam tylko jedno i to ze stoickim spokojem: Kurwa. Rycerz ewidentnie się wystraszył bo wyskoczył z auta i stwierdził ze on na przestrzał ma 300 metrów pod blok i nie ma co żebym zawoziła go pod samą klatkę. Powiem tak… nawet gdyby w tym momencie miał 20 km do celu to bym go chyba tam zostawiła i zamówiła mu taryfę… niech się meczą inni. Co najdziwniejsze… ustawiłam sobie na powrocie dwie nawigacje; starą i aktualna z telefonu. Do domu dojechałam prosto jak w mordę strzelił… jestem pewna że gdybym jechała od początku tak jak mi podpowiadał Hołowczyc i nie słuchała Dżerego to bylibyśmy u niego w 20 minut a nie 55!!!!!!! No i to już koniec pierwszej części sagi o Rycerskim Dżerym i Dzielnej Królewnie, druga część już za tydzień, ponieważ RD zobowiązał się wrócić i skończyć z tym pniem na amen. Ja oczywiście jestem bardzo zajęta i nie mogę pojechać z nim. Mam nadzieję że DK bardziej się postara, żeby Rycerz został na noc i pozwoli mi opisać czy historia swatania przez Furię skończyła się Happy Endem…          Powiązane notki: Jak FURIA bawiła się w swatkę cz.II Chcecie bajki, oto bajka – czyli III część sagi 