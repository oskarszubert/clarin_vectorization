Po czym poznać ze pierwsza randka była udana? U mnie się to objawia tzw. niezdrowym podnieceniem po. Jeśli rozmowa przebiegała w niewymuszony sposób, jeżeli wyczuwalne było delikatne napięcie, zdarzyły się przypadkowe dotknięcia i spojrzenia prosto w oczy po których serce wykonywało radosne salto to znaczy ze to było TO. Tak się właśnie u mnie wydarzyło wczoraj. Zostałam zaproszona na kawę przez pewnego niesamowicie przystojnego mężczyznę. Zrobiłam się na bóstwo i pojechałam. Już wiedziałam że będzie dobrze jak jakimś cudem zaparkowałam bez problemu na zawsze zabitym do ostatniego miejsca parkingu. Pozytywnie nastrojona poszłam do klubu. Już na mnie czekał. Powitał mnie olśniewającym uśmiechem (wiem, wiem jak to brzmi i klnę się z ręką na sercu że nie przepisuję właśnie fragmentów Harlequina). Usiedliśmy i „obwąchaliśmy się” dyskretnie Wszystko mi w nim pasowało, no wszystko ( to wcale nie jest takie dobre, ponieważ przez kilka miesięcy od spotkania Księciunia uważałam że jest ósmym cudem świata, potem zaczęłam dostrzegać że posiada także wady, a po 5 latach mogłabym zrobić listę na całą stronę A4). Pasował mi sposób w jaki na mnie patrzył, sposób w jaki prowadził rozmowę. Pierwszy raz od dawna czułam że to nie ja jestem prowadzącą, która wykazuje się błyskotliwością w doborze tematów. Co więcej – udało mu się mnie kilka razy speszyć, co jest wyjątkowo trudne. Jest takie powiedzenie, że „pierwszą rzeczą na jaką zwraca uwagę kobieta patrząc na mężczyznę, to sposób w jaki mężczyzna na nią patrzy”, a ten patrzył na mnie tak, że robiło mi się gorąco. Kilka razy zawiesiłam się nawet, bo zastanawiałam się czy byłoby to bardzo nie na miejscu gdybym się wpiła ustami w jego wargi. Oczywiście się powstrzymałam, ale kosztowało mnie to trochę. Pewnie jego mina byłaby bezcenna   Zawsze myślałam, że to faceci pragną mówić głównie o sobie i uwielbiają być pytani o swoje dokonania, a tu niespodzianka. Pan o sobie właściwie mówił niewiele, za to chciał się jak najwięcej dowiedzieć o mnie. Spryciarz Oczywiście się na to złapałam jak rybka na haczyk. Najchętniej spędziłabym z nim całą noc na miłej pogawędce, ale skoro to była pierwsza randka to trzeba zostawić sobie coś na drugą. O ile będzie. Zobaczymy. Daję mu czas do jutra żeby się odezwał. A później ja przejmę inicjatywę i cóż… czuję że się chłopak nie wywinie…  Powiązane notki: Pierwsza miłość nie rdzewieje… 