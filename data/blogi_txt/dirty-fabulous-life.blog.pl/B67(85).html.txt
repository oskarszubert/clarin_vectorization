Byłam dzisiaj w teatrze. Nie, nie będę Wam zdawać relacji jak wygląda na żywo Foremniak w kasztanowych włosach, ani czy Agnieszka Sienkiewicz jest naprawdę tak śliczna jak na ekranie. Ma w każdym razie zajebiste nogi. Sztuka na którą poszłam była o zdradzie. Ale przecież o zdradzie już pisałam i to jest tak opisany temat że flaki się w żołądku przewracają. Więc spokojnie, o tym też nie będę pisać. Gąsowski w tej sztuce tańczy, ale daruję Wam opinię czy był lepszy niż w tańcu z gwiazdami. Ubolewałam że Joanna Żółkowska ani razu nie powiedziała „absolutnie!”, ale przynajmniej Wojciech Wysocki nie był dupowatym pisarzem, tylko (uwaga) playboyem, który przeleciał połowę Central Park West. To o czym chce napisać to kwestia komunikacji w związku. Być może ktoś z Was będzie chciał się na tę sztukę wybrać więc postaram się nie zdradzić zbyt wielu szczegółów. Przytoczę kilka fragmentów na które zwróciłam szczególną uwagę. W każdym razie uderzyło mnie coś co jest chyba plagą wśród par. Mianowicie ludzie będący razem prawie zupełnie nie rozmawiają. Nie wiedzą o tym co druga strona myśli, jak się czuje w związku lub małżeństwie. Tak jakby założenie na palca obrączki sprawiało że już nic więcej nie trzeba wiedzieć. - no ale jak to? nie wiedziałaś że chce odejść? Przecież musiały być jakieś przesłanki! Nie rozmawialiście? - rozmawialiśmy. O soli na przykład rozmawialiśmy. No właśnie… pytamy: o której dzisiaj kończysz? Czy zdążysz wrócić na obiad? Czy możesz podać mi sól? Gdzie położyłaś klucze od samochodu? Ale zupełnie nie pytamy: jak się dzisiaj czujesz? O czym myślisz? Czy dobrze jest Ci ze mną? Żyjemy często obok siebie, a nie ze sobą. Tak jest łatwiej, bo o emocjach trudniej powiedzieć, zwłaszcza jak są jakieś skazy i boimy się usłyszeć czegoś co nas zrani. - pokłóciliście się? - nie do końca. - co to znaczy nie do końca? - bo to ja się kłóciłam, a on nie… Kto z Was lubi prawić kazania drugiej stronie? Jak zaczniecie to nie możecie skończyć, prawda? Wygadacie się, wygadacie i uważacie że wasze jest na wierzchu bo druga strona nawet nie zaprotestowała. Być może czasami tak jest, ale częściej druga strona ma już tak głęboko w poważaniu to co mówicie, że szkoda im nerwów żeby wchodzić w dyskusję. Wolą wyjść do pracy a potem relaksować się w objęciach sekretarki, która niczego nie wymaga. - on mi powiedział że ode mnie odchodzi - a ja że chcieliśmy mieć większą łazienkę - on że się zakochał - a ja że może zatrudnimy projektanta wnętrz… Mieliście tak kiedyś, że jedno z was mówiło o czymś innym a drugie o czymś zupełnie innym? Wy o zupie, a on o dupie? Bardzo często bywałam świadkiem sytuacji kiedy para prowadziła jakąś dyskusję na dwa zupełnie różne tematy. Najgorsze było to, że kończyli rozmowę i nawet nie orientowali się że tak było… Po tym powyższym wyznaniu nastąpił zwrot akcji. I to taki że głowa mała. Pokazał że pycha, pewność siebie, a zwłaszcza problem z komunikacją może prowadzić do… ekhm… nieporozumień. - no ale wiesz do kogo odszedł twój mąż? - do ciebie sprzedajna zdziro! Kryptokurwo! - do mnie???  Problem polega na tym, że gdyby zdradzona żona nie podpowiedziała koleżance że mąż odszedł do niej to ta nigdy by się nie zorientowała. A tak? Nie dosyć że przyznała się do zdrady i tego że od dwóch lat (tu cytat) pierdoli się z jej mężem… to jeszcze gorzko tego pożałowała. - ale przecież pytałeś jak mi się podoba Londyn! - ale to były tylko takie rozmowy… - ale mówiłeś że mnie kochasz! - nigdy tak nie powiedziałem, bardzo uważałem żeby nie używać tego słowa… - oszukałeś mnie!!! - (żona) pamiętaj nigdy nie sypiaj z prawnikiem, zawsze okaże się że posługujecie się inną nomenklaturą… I to właśnie to jest creme de la creme… I mnie się zdarzało i założę się że Wam również zdarza zaklinać rzeczywistość, wmawiać sobie że jest zupełnie inaczej niż jest i nadinterpretować pewne sytuacje. Ja na szczęście już tyle przeżyłam że stojąc z boku w mig rozgryzam co i jak, ale jak któraś z koleżanek zaczyna mi się zwierzać, że była z facetem na trzech randkach, na drugiej się przespali, a ona po pierwszej już zaczęła sprawdzać jak komponuje się z jego nazwiskiem to się uśmiecham. Kiedy słyszę że skoro łączy ich super seks ale po 3 latach ona nie poznała jeszcze  jego znajomych to przewracam oczami, a kiedy po czwartym roku on odchodzi i mówi że przecież żyli w wolnym związku a teraz to on się zakochał i za miesiąc się żeni, to pozostaje mi tylko wyciągnąć paczkę chusteczek i otworzyć wino…    Powiązane notki: Jak dwie połówki jabłka – czyli kiedy najlepiej zakończyć znajomość? Dlaczego nie warto wiązać się z ŻONATYM facetem? Antygwałtki – czyli jak nie zostać ostatnią szmatą Z życia Pantofla – czyli tylko żona potrafi tak wykastrować swojego męża Kochasz = zdradzasz? Miłość platoniczna – czyli kiedy motylki zaczynają się rozpuszczać w soku żołądkowym… 