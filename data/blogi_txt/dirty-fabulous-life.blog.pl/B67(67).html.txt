Mój remont w pełni . Czasami nadchodzi taki dzień kiedy coś trzeba zrobić, mimo że bardzo nie ma się na to ochoty. Moja decyzja o remoncie nie wynikała z kaprysu przemalowania ścian z różu na turkusowy, tylko z powodu konserwacji elewacji i gigantycznych tarasów. Jak ktoś nie ma dzieci i nie ma na co wydawać kupy pieniędzy powinien sobie kupić dom. Nic innego oprócz właśnie dzieci i używanych samochodów nie jest tak kaso i czasochłonne jak wolnostojący budynek. To nie jest mój pierwszy remont. Kupując dom postanowiłam przerobić go tak żeby był jak najbardziej funkcjonalny. Trochę ścian zniknęło, pojawiła się trzecia łazienka. Jednym słowem w poniedziałek było to jeszcze normalne wnętrze, a tydzień później totalna demolka.  Człowiek uczy się na błędach. O matko co ja wtedy przeżyłam. To co się dzieje teraz jest o wiele prostsze, głównie dlatego że wiem jak tym remontem zarządzać. Po pierwsze wybór firmy remontowej. Warto się zorientować która firma z okolicy ma najlepszą renomę. Takie firmy zazwyczaj są bardzo drogie, ale jeśli cię stać zdecyduj się na nią. Jeśli cię nie stać to i tak warto zaprosić przedstawiciela który wyceni remont. Dzięki temu będzie ci łatwiej rozmawiać z innymi firmami, bo będziesz miał punkt odniesienia. Z jakim zdziwieniem patrzyłam jak inni poszczególne elementy wyceniali z taką rozbieżnością że na dobrą sprawę najkorzystniejszym rozwiązaniem byłoby zaproszenie dwóch różnych ekip i rozdzielenie im zadań, które wycenili niżej. Oczywiście tak się nie da. Kiedy już wybierzesz ekipę to spisz umowę w której będą WSZYSTKIE etapy remontu; od wyburzenia ścian, przeniesienia rozdzielni kaloryferów, po wymianę uszczelki. Jeśli tego nie zrobisz to nie zdziw się jak za przykręcenie kranu czy przesunięcie kontaktu o centymetr  zostaniesz policzony dodatkowo, bo to „wyszło przy okazji”. Lepiej wpisać tam więcej niż mniej. Nigdy przy remoncie nie kieruj się niską ceną – nie jest to równoznaczne z jakością! Zarówno przy materiałach jak i czynniku ludzkim. Ile to kosztuje? Jak już jesteśmy przy płaceniu to są dwie szkoły; albo płacisz za wykonanie poszczególnych etapów, albo płacisz za godzinę. Za pierwszym razem sprawa była grubsza, weszło mi do domu chyba z 8 osób jednocześnie – płaciłam im wyłącznie za realizację. Nie byłabym w stanie każdego przypilnować. Teraz mam dwóch ludzi, którym płacę za godzinę. Wzięłam sobie tydzień wolnego, więc łącznie z weekendami 9 dni, w których mogłam ich przypilnować. Kiedy jeden kuł posadzkę, drugi robił mi podjazd, kiedy schła zaprawa – chłopaki kleili styropian. Nie było przestojów. Sprawdź czy firma remontowa to prawdziwa firma… Potem jak będziesz chciał fakturę możesz się zdziwić. Pamiętaj też że trzeba do faktury doliczyć podatek VAT. Decyzja należy do ciebie. Mając umowę i fakturę zawsze przysługuje ci reklamacja. Nie mając umowy, ani potwierdzenia wykonania usługi – fachowiec może roześmiać ci się w twarz. Ile czasu to trwa? Zdradzę ci teraz wielką tajemnicę remontową – nigdy, przenigdy nie wypowiedz przy majstrze zdania „zależy mi na czasie”, czy „zróbcie to jak najszybciej”. Nigdy! Jeśli to zrobisz to okaże się że owszem masz zrobione wszystko w ekspresowym tempie ale do perfekcji wykonania brakuje bardzo dużo. Przyznam się szczerze i bez bicia że raz popełniłam ten błąd. Później widywałam się z robotnikami częściej niż bym sobie tego życzyła bo konieczne były poprawki. Tym razem nawet o tym nie wspomniałam. Pogryzłam się po języku, ale dałam radę. Wolę jak wylewka naprawdę wyschnie zanim położę na nią płytki. Wszystko ma swój czas, grunt to tak wszystko zorganizować żeby nie było przestojów. Kolejna złota zasada Niech cię ręka boska broni żeby twój remont robili znajomi. Po remoncie już znajomymi nie będziecie. Gwarantuję. Kiedy kilka lat temu jedna ekipa wykańczała cięższe sprawy, stwierdziłam że do malowania ścian wezmę firmę mojego znajomego. Pierwsza awantura była już wtedy jak jego malarze nie chcieli zrozumieć że najpierw się ściany gruntuje, zwłaszcza takie po poprawkach, a dopiero potem maluje. Byłam jeszcze wtedy z Księciuniem, który starał się ochronić ich przed moją dziką żądzą mordu. Kiedy kupuję naprawdę drogą farbę, to chcę żeby wszystko było idealnie. Otóż panowie wymyślili że oni grunt doleją do farby i dzięki temu pierwsza warstwa będzie pod kolor właściwej. Wyrażenie „pierwsza warstwa” jest tutaj kluczowe. Oczywiście zaprotestowałam i dostałam totalnego wkurwa (przepraszam za przekleństwo, ale jak sobie to przypominam to zawsze podnosi mi się ciśnienie). Niestety Księciunio stwierdził że przecież oni malują od lat i pewnie wiedzą lepiej. Trzasnęłam drzwiami, bo przecież to jednak ja WIEM LEPIEJ. Przyszłam po kilku godzinach, patrzę a mój wybrany kolor nijak się nie ma do tego z palety. Chłopaki tak się wystraszyli, że od razu zastrzegli że to przecież pierwsza warstwa dopiero. Problem jednak polegał na tym, że farba była taką farbą specjalistyczną, która po dolaniu tego całego gruntu straciła swoje właściwości i nie była już taka wydajna. Została kupiona z zapasem, a te jełopy wykorzystały na pierwszą warstwę taką ilość jaka z palcem w dupie powinna starczyć na minimum dwie. Wierzcie mi, oni na własnej skórze przekonali się co to znaczy kiedy Furia wpada w furię! Wydaje mi się że wszyscy sąsiedzi na ulicy dowiedzieli się co ja o nich sądzę. Zadzwoniłam do Księciunia z zapytaniem, czy on dzwoni do kolegi – szefa, czy ja mam to zrobić. Znając moje możliwości sam zadzwonił. Mój warunek był taki że skoro robotnicy zniszczyli materiały w związku z tym farbę na druga warstwę kupuje kumpel. To jeszcze nie wszystko – kiedy weszłam do salonu na drugi dzień okazało się że pół ściany leży na podłodze! Warstwa  była tak grubo położona, że odeszła od tynku (i tu się kłania lekcja z gruntem do farby). Odpłynęła mi krew z mózgu, stanęło serce, wyciągnęłam drżącą ręką telefon i opierdoliłam kolegę na czym świat stoi, że pozwolił na takie eksperymenty swoim pracownikom i ich nie powstrzymał kiedy ja się upierałam przy swoim (bo baba przecież się na niczym nie zna). Przyjechał godzinę później ze wspólnikiem i farbą i malowali chyba 4 godziny. Od tej pory już się nie widujemy… Budowlaniec też człowiek To się wie, ale zdarzało mi się kilka razy o tym zapomnieć. Ale zostałam upomniana i się poprawiłam. Nie zmienia to faktu że jestem wymagająca. Jestem też miła, więc zupełnie nie rozumiem dlaczego oni się mnie boją… skoro płacę za godzinę to oczywiste jest że będę sprawdzać na jakim etapie jesteśmy, co będą robić jak styropian będzie schnął -  bo przecież nie siedzieć i palić. Zreflektowałam się po trzecim dniu, że człowiek się jednak męczy pracując po 12 godzin. I kiedy siądzie i zapali papierosa to nie dlatego że się opieprza tylko regeneruje. Ja jako że miałam urlop to też chwyciłam za pędzle, wiertarkę i pomagałam. W trzecim właśnie dniu miałam totalny kryzys. Pracowaliśmy od 7 do 19, z dwiema przerwami na jedzenie. Zanim wyprałam się wieczorem z brudu i ogarnęłam rzeczywistość  to była jakaś 23.00. Pobudka o 6.00 i znowu ciężka praca. Chyba widzieli że skoro ja się nie oszczędzam to oni też nie mogą, więc jak przychodziłam do nich to podrywali się z miejsca i tłumaczyli że oni tylko na chwilę przysiedli. No ok… spokojnie… Ponadto prawie codziennie robiłam im grilla, żeby mieli siły. W ósmym dniu wyglądałam jak zombie i jeżdżąc do marketu budowlanego po kołki nawet nie pomyślałam że wypadałoby się umyć i może przebrać w coś nie pomazanego gruntem, lakierem i ubabranego kurzem. Mogłabym powiedzieć: pfff i tak mnie nikt nie zna, tylko że tam akurat wszyscy mnie znają, bo podczas pierwszego remontu bywałam tam po 10 razy dziennie i z połową pracowników przeszłam na „ty”. Warto też pozwolić na jeden dzień wolny, na przykład niedzielę. To że ty nie uznajesz że niedziela służy do odpoczynku to nie znaczy że inni też tak mają. Lepiej mieć zadowolonego pracownika niż takiego który cię nienawidzi i czuje się jak twój niewolnik, bo przestanie się starać i robić „jak dla siebie”. Mnie przyszło to z totalnym trudem, zwłaszcza że liczyłam, że chociaż najcięższą robotę typu kucie tarasów i izolację zrobimy, zatem jak puścić kogoś na jeden dzień? Ochłonęłam dopiero wtedy jak sama z radością mogłam się pobyczyć do południa (bo potem sprzątałam i sprzątałam i sprzątałam… do 23.00). No a materiały? Ja po doświadczeniach moich znajomych, którzy mieli remonty nauczyłam się że materiały należy kupować samemu. Po pierwsze wiesz co kupujesz i masz wybór co do ceny i jakości. Po drugie masz pewność  że materiały pójdą tylko na twój remont. Bo jaka jest gwarancja że robotnik cię nie oszuka? Kupi 6 worków kleju, wykorzysta 4, a za fakturę będziesz musiał oddać całość – no chyba że masz cały dzień żeby stać nad fachowcem i liczyć zużyte worki. Ja pierwszego dnia robię listę i z nią jadę do marketu. Z każdego działu biorę pana który wybiera mi produkty i doradza. Pod koniec dnia sklep dostarcza mi wszystko na posesję. Wiadomo że ZAWSZE trzeba będzie dokupić coś, ale przynajmniej większą część już mam i można zacząć pracować. Ja dawno temu przekonałam się do jednego marketu z materiałami budowlanymi i jestem mu wierna. Znam ludzi którzy tam pracują i ufam ich osądom, wiem na co mogę liczyć jako stały klient i zawsze mam z tego tytułu profity. To że ludzie w jednym miejscu pracują po kilka lat też o czymś świadczy, dlatego ja zakupy robię sama z ich pomocą. Już wspominałam w jednym z poprzednich wpisów, żeby na materiałach nie oszczędzać. Zwłaszcza na materiałach budowlanych. Remonty nie są tanie. Ba! Remonty są cholernie drogie! Jak kupisz chujowy tani klej to nie zdziw się jak płytki zaczną odpadać, jak kupisz tani gres to nie zdziw się że po zimie połowę będziesz musiał wymienić. Tanie silikony, akryle, farby będą cię naprawdę drogo kosztować jak będziesz musiał poprawiać i dokupywać lepsze. Pamiętaj – chytry traci dwa razy! Na mój remont już teraz poszło ze XX tysięcy, robię to nie dlatego że mi się nudzi ale dlatego żeby zabezpieczyć fundamenty przed wilgocią i potencjalnym grzybem, którego nie usunę do usranej śmierci. Kupiłam dom, to musze w niego inwestować bo ma służyć na lata. A nawet jakby się chciało sprzedać to nie może stracić na wartości. Jak wspominałam mój majster doznał szoku i się cieszy że w końcu robi na dobrych materiałach, o których jakość nie musi się bać. Co dalej? Większa część remontu już za mną. Codziennie patrzę na efekty i praca rzeczywiście posuwa się do przodu. To jest tak; pierwszego dnia majster chodzi, ogląda, robi listę rzeczy do zrobienia i zaczyna robić to co może bez materiałów (kuje, rozwala, odkręca, zabezpiecza, przygotowuje), drugiego dnia przyjeżdżają materiały – majster się cieszy, robisz mu grilla, panuje miła atmosfera. Trzeciego dnia masz wrażenie że NIC nie jest jeszcze zrobione. Dostajesz remontowego bzika. Zaczynasz molestować robotników żeby coś robili, a oni się patrzą na ciebie z wyrzutem bo przecież ROBIĄ. Czwartego dnia już co nieco widać, więc przykręcasz śrubę, żeby zobaczyć więcej. Okazuje się że robotnicy też czują napięcie, bo nagle nie mają czasu na jedzenie tylko pracują 4 razy szybciej. Ósmego dnia w sobotę, wiedząc że niedzielę mają wolną pracują do 23.00 żeby poprzykręcać to co było rozkręcone, powyrzucać resztki gruzu, domalować, przywiercić. Jednym słowem ogarnąć. Od poniedziałku wróciłam do pracy więc poświęcam trochę mniej czasu i siły na remont, a ufam już pracownikom na tyle żeby wiedzieć że to co mają zaplanowane zrobią. I robią. Przede mną jeszcze jeden taras i tynkowanie. Mam nadzieję że w ciągu najbliższych  dni wszystko będzie skończone a ja na swoim nowym, pięknym tarasie położę się na leżaku i z drinkiem w dłoni będę go mogła podziwiać. ———————- dołącz do mnie na fb        Powiązane notki: Jak przetrwać randkę z Furią i nie zwariować? 