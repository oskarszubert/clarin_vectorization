Jak się czujecie kiedy rozstajecie się w waszym mniemaniu z miłością swojego życia? Kiedy czujecie ból w każdej komórce swojego ciała, kiedy rozrywa wam serce, żołądek jest jak kamień, nie możecie jeść, pić, spać… Kiedy jedyne co możecie to leżeć i patrzeć się w sufit i marzyć żeby ktoś przyszedł i was dobił? Mieliście tak? Ja niestety miałam… Nie życzę tego nikomu, nawet najgorszemu wrogowi. Gdyby wtedy ktoś mi powiedział że czas leczy rany to może udałoby mi się zdobyć jedynie  na jakieś pogardliwe prychniecie. Czy jest jakaś recepta na złamane serce? Nie wiem, każdy chyba przeżywa to na swój sposób. Mnie na pewno pomogły bliskie osoby, które pozwalały mi się wypłakać w rękaw, które były przy mnie, chociaż teraz jestem prawie pewna że słabo robiło im się jak widziały mój numer na wyświetlaczu… Problem polega na tym, że przy przyjaciołach nie musisz trzymać fasonu; można płakać, wyć, smarkać i twierdzić że twoje życie nie ma sensu. Myślę że na dłuższą metę takie przyzwolenie na rozpamiętywanie utraconej miłości nie robi nam wcale lepiej. Wręcz przeciwnie… Masochistyczne pławienie się w nieszczęściu jeszcze nikomu nie wyszło na dobre. Jest takie powiedzenie, który zna każdy i ma zastosowanie zarówno w przypadku wielkiego kaca jak i złamanego serca… mianowicie „klin klinem”. O ile w przypadku alkoholu nie powinno być problemu ze skombinowaniem setki wódki to w przypadku klasycznego POCIESZYCIELA może być trochę gorzej. Ja miałam to szczęście w nieszczęściu że w najbardziej traumatycznych sytuacjach los zsyłał mi pocieszycieli, przy czym jeden był mam wrażenie wysłannikiem piekieł a drugi niebios… Moja „druga połowa” i ja stanowiliśmy dobrany duet, wspólne plany na przyszłość, własny interes, wielka miłość z cyklu romantycznych (bo ja jak byłam młoda to miałam etapy romantyczne, później mi przeszło). Czemu zatem się posypało? Teraz z perspektywy myślę, że oboje byliśmy zbyt dużymi indywidualistami, mieliśmy swoje ideały i żadne z nas nie potrafiło pójść na kompromis. Kompromis oznaczał przegraną, oznaczał wyzbycie się własnego ja. Byliśmy razem 2,5 roku. Przeżyliśmy cudowne chwile, żyliśmy jak w bajce mając za oknem najpiękniejszy widok. Wschody i zachody słońca, górskie szczyty, a w domu kominek i ciepło domowego ogniska. Rozdzieliło nas coś tak prozaicznego że teraz wydaje mi się to aż niemożliwe. W każdym razie w tamtym momencie nie wyobrażałam sobie wspólnej przyszłości pomimo silnego uczucia. Oszczędzę wam szczegółów bo nie o tym wam chciałam opowiedzieć. W każdym razie, w gronie naszych znajomych znalazł się pewien mężczyzna, który zdobył nasze zaufanie. Moje na tyle, że zwierzyłam mu się ze swoich przemyśleń i nawet zapytałam o radę. Było to na tyle uzasadnione że był psychologiem, a ja potrzebowałam obiektywnej opinii kogoś z zewnątrz. Byłam z nim szczera, on ze mną…sama nie wiem… chyba nie bardzo. Nie wiem, czy to co robił wynikało z dobrego serca, czy od razu miał jakiś plan. Nie mniej jednak spotkałam się z nim kilka razy, poszliśmy na kawę, do kina. Cały czas byłam przekonana że mam obok siebie przyjaciela, który może mi doradzić co powinnam zrobić. Bardziej oczekiwałam rad typu: wszystko będzie dobrze, to tylko kryzys, porozmawiajcie, ustalcie priorytety, jeśli się naprawdę kochacie to znajdziecie wyjście z sytuacji. Cały problem polegał na tym, że ja nie rozmawiałam z moją „drugą połową” bo nie chciałam go ranić, tylko sama dochodziłam do pewnych wniosków. On chyba nawet nie miał pojęcia że chcę odejść. W każdym razie mój „przyjaciel” utwierdzał mnie, że z tej maki chleba nie będzie, powinnam to skończyć, a w ogóle to jestem piękna, cudowna i bardzo, bardzo mądra…  Byłam tak załamana że naprawdę nie zauważyłam podstępu. Pojechałam na ostatniego Sylwestra do naszego gniazdka, po którym poprosiłam, żeby mój ukochany się ze mną nie kontaktował bo potrzebuję czasu i że prawdopodobnie nie spędzimy kolejnego Sylwestra razem. Wracałam pociągiem do domu i ryczałam. Zupełnie nie obchodzili mnie ludzie, którzy patrzyli na mnie z przerażeniem i politowaniem. Konduktor nawet do mnie nie podszedł. Napisałam sms do „przyjaciela” że jest już po wszystkim. Pewnie się domyślacie kto mnie odebrał z dworca i pocieszał. Przez pierwsze kilka dni czułam się tak jakby ktoś mi obciął ręce i nogi. Nie wiedziałam co robić. Nie odbierałam telefonów od faceta, od nikogo, tylko od pocieszyciela. W ramach rekonwalescencji zabierał mnie na narty, do kina, zapraszał do domu na wino. Bardzo sprytnie to wszystko rozegrał. Nawet się nie zorientowałam, kiedy wylądowałam z nim w łóżku. Jak się jest zdesperowanym emocjonalnie to łatwo pomylić uczucia. Mnie się wydawało że się zakochałam. Dzięki temu udało mi się jakoś zdystansować do zerwania. Naprawdę mi pomogło. Zaczęłam się uśmiechać. To oczywiście nie trwało zbyt długo, bo „przyjaciel” w przypływie szczerości przyznał mi się że bardzo mu się podobałam, więc moje rozterki miłosne tylko mu pomogły mnie zdobyć. No i na tym się wszystko skończyło. Poczułam się oszukana. Momentalnie otrzeźwiałam. Jako psychologowi łatwo mu było mnie zmanipulować. Zamiast pomóc mi, chciał „pomóc” głównie sobie. Mając odrobinę honoru nie zdecydowałam się próbować wracać do byłego, chociaż on podjął pewne kroki. Z perspektywy czasu żałuję tylko tego że nie dałam mu wtedy szansy. Myślę że nie wytrwalibyśmy razem na dłuższą metę, ale wiem że bardzo mnie kochał a ja go zraniłam. Moja „czwarta połowa” też należała do indywidualistów, delikatnie mówiąc… Ale że poraził mnie grom z jasnego nieba (lub jak kto woli strzała Amora) to nie zwracałam na to uwagi. Byliśmy jak włoskie małżeństwo; kłóciliśmy się i godziliśmy. On w tym związku był zwierzyną a ja łowcą. Goniłam go a on uciekał. Oczywiście dopadałam go zawsze i wszędzie (dosłownie i w przenośni), nie mniej jednak miałam w tym związku swoją ulubioną dawkę adrenaliny, bez której byłoby nudno i pewnie też zbyt długo bym nie wytrzymała. W każdym razie po pół roku miarka się przebrała i podczas jakiejś widowiskowej awantury pierdolnełam przysłowiowymi papierami i stwierdziłam że to koniec. Pamiętam wielkie zdziwienie na jego twarzy, pamiętam też jak wracałam do domu autem i była taka mgła, że nie widziałam drogi, pobocza, nic. Jechałam i zalewałam się łzami śmiejąc się przez te łzy, że ja chciałam być z nim do końca życia i chyba zaraz się to życzenie spełni bo się zabiję gdzieś na zakręcie. Los chciał jednak inaczej. Los dzień wcześniej postawił na mojej drodze wysłannika niebios, niejakiego M. M miał mi przekazać pewne materiały, ale kiedy go zobaczyłam na kawie to opadła mi szczęka. To był najprzystojniejszy mężczyzna jakiego kiedykolwiek widziałam. Zupełnie jakby się urwał z jakiegoś pokazu mody. Dodatkowo był niesamowicie inteligentny i błyskotliwy. Nawet pamiętam jak sobie pomyślałam że gdybym nie była z Księciuniem to bym się za niego zabrała. Kiedy dzień później moje życie się rozpadło, a M zaczął dzwonić i zapraszać na spotkania to postanowiłam skorzystać z okazji (wiem… kiepsko to brzmi, ale nie widziałam innego wyjścia). Dzień w dzień w nocy płakałam, rano w pracy udawałam że pracuję, a po pracy wznosiłam na szczyty swoich aktorskich umiejętności udając że życie jest piękne, a moim największym problemem jest to czy zamówić mojito czy martinii. Po alkoholu znacznie łatwiej się zasypia… M był cudowny; dostawałam od niego kwiaty, drobne upominki, ale przede wszystkim dostawałam pięknie zagospodarowany czas. To był tzw. prawdziwy dżentelmen. Nie zrobił nic, co mogłoby mnie obrazić. A ja nie zrobiłam nic żeby pozwolić mu się do siebie zbliżyć. Byłam niesamowicie nieszczęśliwa kiedy zabierał mnie na romantyczne randki, podczas kiedy ja wolałabym się nudzić z Księciuniem przed telewizorem. M nie miał bladego pojęcia o sytuacji w jakiej się znajduję. Nie powiedziałam mu ani o tym, że dzień po poznaniu się z nim rozstałam się z facetem, ani że jego towarzystwo pozwala mi przetrwać. Przy nim musiałam trzymać fason. To wszystko trwało jakieś dwa miesiące. Pewnego razu jechałam gdzieś autem i na światłach na motorze minął mnie Księciunio. Tak mną to wstrząsnęło, że wróciłam do domu, spakowałam do reklamówki resztę jego rzeczy; szczoteczkę, kask, koszulkę, prezenty, nawet niedokończoną tabliczkę czekolady którą kiedyś tam od niego dostałam i pojechałam. Rzuciłam mu to wszystko na łóżko, cedząc przez zęby, że nie życzę sobie żeby jeździł tą samą drogą co ja bo nie mam ochoty go oglądać. Miałam to wszystko załatwić w minutę i wyjść. Efekt był taki że sekundę później wylądowaliśmy na tym łóżku… Byliśmy razem przez następne 5 lat. Co się stało z pocieszycielem? Nie miałam wtedy  pojęcia. Po prostu zniknął co było mi niesamowicie na rękę. Liczyłam że się już nigdy nie odezwie, a ja też nie miałam zamiaru przeprowadzać rozmowy typu „zostańmy przyjaciółmi”. Podejrzewałam że musiał nas zobaczyć razem bo brak odzewu nie był do niego podobny. Ja w każdym razie byłam najszczęśliwsza na świecie. Czułam się tak jakbym co najmniej wygrała kumulacje w lotto. Po czterech latach odważyłam się wrócić w miejsca gdzie bywałam z M. Od znajomej dowiedziałam się że ma dziecko, ale nie jest szczęśliwy, a wszyscy myśleli że my będziemy razem i nie wiedzą co się ze mną stało. Dostałam numer do M. Spotkaliśmy się. Porozmawialiśmy sobie szczerze, podziękowałam mu za to że pojawił się w najgorszym dla mnie momencie życia a zniknął w najszczęśliwszym. Przeprosiłam, że nie byłam z nim szczera. Powiedział że zwariował wtedy na moim punkcie, ale ja zachowywałam się jak królowa lodu. Że niby wszystko było pięknie i ładnie ale dystans jaki stwarzałam zbijał go z pantałyku i stwierdził że skoro dał mi tyle sygnałów, że jestem dla niego ważna, których „nie dostrzegałam”, albo jawnie ignorowałam to postanowił się usunąć i zobaczyć czy do niego przyjdę. Nie przyszłam… Tak mnie dzisiaj naszło… jestem w refleksyjnym nastroju. Czasoumilacz jak stwierdziła O. zagnieżdża się u mnie, mimo że wcale tego nie chcę, ale nie umiem go powstrzymać. Zaczęłam się zastanawiać czy jeśli zawiedzie mój instynkt samozachowawczy (który póki co dzielnie się trzyma) to czy los ześle mi trzeciego pocieszyciela… i czy będzie to wysłannik niebios czy piekieł…  Powiązane notki: Następny do golenia, proszę! Dobry seks uzależnia… Cztery życzenia potrzebne do Furii spełnienia Mój kot mnie wykończy, czyli ciąg dalszy historii o kocich siuśkach… Do zakochania jeden krok… Ból istnienia – czyli dalej jestem uzależniona… 