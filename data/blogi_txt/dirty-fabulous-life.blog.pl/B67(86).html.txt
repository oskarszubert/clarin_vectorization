To chyba najbardziej trudna do ogarnięcia sprawa dla wielu, wielu osób. Są rzeczy które nie powinny wyjść na światło dzienne. Pytanie zatem dlaczego wychodzą? Dlaczego często wiemy o rzeczach o których wiedzieć nie powinniśmy? A jak często zamiast trzymać buzie na kłódkę, w „wielkiej tajemnicy” przekazujemy informacje dalej? Bo przecież gdybyśmy mieli zatrzymać plotkę tylko dla siebie to pęklibyśmy niczym nadmuchana żaba, a nasze szczątki poprzyklejałyby się do ścian i sufitu. Nieprawdaż? Bywało że również bawiłam się w głuchy telefon. Nie przeczę. Zdarzyło mi się. Natomiast nigdy w dwóch przypadkach; wtedy kiedy na tej „zabawie” mógłby ktoś ucierpieć, oraz kiedy zwierzeniom towarzyszyła formułka „obiecaj że nikomu nie powiesz”. Nie łamię raz danego słowa. Z czasem nauczyłam się żeby w ogóle nic nie przekazywać dalej. Informacja jest wielką wartością. Czasem należy zatrzymać ja tylko dla siebie. Efekt jest tego taki, że ludzie zwierzają mi się z różnych swoich problemów, mniejszych lub większych, wiedząc że nikt inny się o tym nie dowie. Bywają sytuacje w których opowiadam komuś o tym co usłyszę w tajemnicy. Zawsze jednak są to osoby które się nie znają i nigdy się nie poznają (chyba ze na moim potencjalnym weselu). Ma to głównie na celu poznanie czyjegoś, całkiem bezstronnego punktu widzenia. Często odmiennego od mojego, dzięki czemu mogę potem doradzić coś moim znajomych którzy oczekują porady i wsparcia. Ostatnio w moim najbliższym otoczeniu jest osoba, którą bardzo lubię, ale której zupełnie nie ufam. Myślałam że te dwie rzeczy się nawzajem wykluczają, ale o dziwo nie. Uważnie wybieram informacje z mojego życia które ta osoba może poznać, chociaż przyznam że już kilka razy się zagalopowałam i powiedziałam o sobie za dużo. Strasznie miło spędza mi się z tym kimś czas. Pytanie zatem, skąd taki brak zaufania? Ano stąd, że zanim poznałam znajomych tejże osoby już wiedziałam kto jest kim, z kim sypia, jaką ma pensję, ile ma dzieci, oraz gdzie chodzi na dziwki. Na początku nie zwracałam na to większej uwagi, ale z czasem poznałam te osoby i było mi niezręcznie. Część bardzo polubiłam, a świadomość pewnych faktów wprowadzała mnie w konsternację. W końcu tak sobie pomyślałam: hola, hola… skoro ja wiem WSZYSTKO o innych, to inni wiedzą wszystko o mnie. Kilka razy, w żartach zasugerowałam nawet że nie chcę wiedzieć pewnych rzeczy i osoby których one dotyczą pewnie nie byłyby z tego zadowolone. I zonk. Wielkie zdziwienie i obraza majestatu, a potem pretensje, ze jestem zdystansowana i z resztą znajomych nie trzymam aż takiego dystansu. Że się nie zwierzam, że rozmawiam tylko o sprawach bieżących. No cóż. Gdybym chciała żeby cały świat poznał moje tajemnice urządziłabym publiczną spowiedź. Albo pisała blog pod własnym imieniem i nazwiskiem. Czasami robimy rzeczy, których albo się wstydzimy, albo które ciążą nam na sumieniu, albo… są majstersztykiem wykorzystywania informacji. Kiedyś załatwiłam pewną sprawę w tzw. „białych rękawiczkach”. Z trudem zdobyta informacja posłużyła mi do… hm… wyeliminowania pewnej miłej pani z mojego towarzystwa, a właściwie towarzystwa mojego faceta (spokojnie, wszyscy żyją i mają się naprawdę świetnie). Uwierzcie mi, stałam z boku i patrzyłam jak „dzieje się”. To takie uczucie triumfu, porównywalne chyba tylko do satysfakcji Anny Boleyn po pozbyciu się Katarzyny Aragońskiej (czy już wspominałam o mojej fascynacji historią życia Henryka VIII?). Czy ktoś o tym moim majstersztyku wie? NIKT. Tylko ja. Gdybym pisnęła słówko to już nigdy nie byłaby tajemnica, a ja byłabym bardziej głupia niż przebiegła. Czasami się zastanawiam, czy znajomi znajomych którzy nieopatrznie dowiedzieli się że pisze blog, sprzedaliby mnie bez chwili wahania gdyby ktoś się pokusił o poszukiwanie autorki. I o ile osobom, którym świadomie o tym fakcie powiedziałam ufam bezgranicznie to jestem pewna że ich znajomi nie mieliby skrupułów. Przykre. Zastanawiam się też co powinnam zrobić z moją blogową tajemnicą, kiedy w moim życiu pojawi się facet. Czy powinnam mu powiedzieć, czy milczeć. Czy umiałby spojrzeć z dystansem na opisy moich randek nie tylko „na kawę”? Czy umiałby się powstrzymać, żeby nie przeczytać wszystkiego od deski do deski a potem wpadać w panikę za każdym razem kiedy umówię się z kumplem na piwo? Każdy ma tajemnice i każdy z nas ma jakąś przeszłość. Czasami jednak lepiej kiedy nie wie o niej zbyt wiele osób, które mogłyby to wykorzystać przeciwko nam. Więc zanim znowu zbierze się Wam na zwierzanie to kilka razy zastanówcie się czy osoba której powierzacie swój sekret jest godna zaufania… ——————- dołącz do mnie  Powiązane notki: Z życia Pantofla – czyli tylko żona potrafi tak wykastrować swojego męża Tylko mnie kochaj 