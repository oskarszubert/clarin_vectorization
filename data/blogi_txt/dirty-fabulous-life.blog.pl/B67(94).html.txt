Czy można bezkarnie spać z Łysym nie ponosząc przy tym konsekwencji? Niby można, ale co to za spanie… Ja przy Łysym się męczę, chodzę niewyspana, wyć nie wyję, ale przewracam się z boku na bok i nie mogę sobie znaleźć miejsca w łóżku. W tym miesiącu Łysy przyszedł jakoś tak wcześnie i dawał popalić zanim objawił się w pełni. Czwartek, 17.10.13 Zaczęło się od tego że poszłam w nocy do łazienki w wiadomym celu. Wyszłam na korytarz i momentalnie się rozbudziłam bo przez szybkę w drzwiach do łazienki zobaczyłam że pali się światło. Problem w tym, że byłam pewna że światło zgasiłam idąc spać, poza tym moje żarówki mają ciepły odcień a ten był wyjątkowo zimny. W całym domu  było ciemno, a łazienka się świeciła jak psu jajka. Teraz trochę mi głupio, ale jak człowiek jest na wpół śpiący to może przez przypadek wyobrazić sobie za drzwiami łazienki zobaczy, dajmy na to… lewitującego nad muszlą klozetową zielonego potwora… No może teraz przesadziłam, ale kilka długich sekund trwało zanim synapsy się zorientowały że przez okno veluksowe wpada blask księżyca… odetchnęłam, skorzystałam z przybytku i wróciłam do łóżka. Nie mogłam zasnąć przez godzinę tak mi serce waliło. W końcu adrenalina robi swoje. Jak już przekonałam wszystkie członki swojego ciała; tak jak praktykował to Kaszpirowski że są strasznie ciężkie i muszą przenieść się do krainy Morfeusza to przeniosły się… … ale w sam środek wojny nuklearnej. Moje sny mają to do siebie  że mimo absurdalności scenariusza są bardzo realistyczne. Kolejną cechą charakterystyczną jest logiczna fabuła; wstęp – rozwinięcie – zakończenie. Tak jak uczyła pani na języku polskim. Tym razem stałam na balkonie, wiedziałam że za chwilę odpalona zostanie bomba atomowa i można przeżyć tylko wtedy jeśli się będzie zanurzonym. Pod balkonem był wielki basen. Odwróciłam się do tyłu i w momencie kiedy na horyzoncie tworzyła się charakterystyczna forma grzybka, w zwolnionym tempie skoczyłam do wody. I pomimo że nie umiem pływać i mam lęk wysokości czułam niesamowitą radość że ocalę życie. Piątek, 18.10.13 Mam nawyk czytania przed snem, chociażbym nie wiem jak była śpiąca, to nie usnę dopóki nie przeczytam chociażby jednej strony… wiedziałam że w sobotę mam kilka spotkań biznesowych, dotyczących rozwoju mojej działalności, więc na książce skupić się nie mogłam. Kilka razy czytałam ten sam akapit, nie rozumiałam tekstu. Równie dobrze mogłam czytać po chińsku. W końcu zgasiłam światło i pełna ufności że natychmiast odlecę jak nietoperz (zasypia w kilka sekund) przyłożyłam głowę do poduszki. Po godzinie przewracania się z boku na bok, wzdychania i prób zaśnięcia w każdej możliwej pozycji, poszłam po kieliszek malinówki mojej mamuni (mamunia swoje cudne nalewki robi na spirytusie więc jeden kieliszeczek wystarczy). Co tym razem robiłam? Otóż mili państwo przez pół nocy robiłam wykład wspólnikowi jakie są wady i zalety przejmowania biznesów, które nie są rentowne. Zaglądałam w każdy kąt tej firmy, grzebałam w papierach, odkrywałam różne przekręty i wszędzie widziałam zagrożenia. Jednym z zagrożeń był pan który mieszkał w przybudówce firmy i miał oszklone mieszkanie. Nie wyobrażałam sobie że moi klienci idąc do mnie będą widzieli jak pan chodzi w piżamie lub majtkach. Obudziłam się tak wymęczona że zaczęłam dzień od otwarcia okien i zrobienia przeciągu w domu oraz próby dotlenienia się… Sobota, 19.10.13 Ten dzień pomimo tego że był pracowity był bardzo miły i efektywny. Z poprzedniego wpisu wiecie już że wieczorem miałam gościa. Poszliśmy na kolację do mojej najukochańszej restauracji i nażarliśmy się jak dzikie świnki. W związku z tym nie wiem kto tym razem był winny mojego niewyspania; pełnia, ciężkie jedzenie czy fakt że wstałam o 4.20… Tak już mam że potrafię o 1 w nocy smażyć sobie krewetki albo robić spaghetti po bolońsku i nic mi nie jest więc tę przyczynę szybko wyeliminowałam. O 4.00 wstawać też nie musiałam bo mieliśmy wyruszyć dopiero o 6.00, ale… skoro już się obudziłam co by skorzystać z łazienki i nieopatrznie spojrzałam na zegarek, to mój fantastyczny organizm uznał że nie ma sensu już się kłaść spać bo przecież i tak za chwilę(!) wstaję… Postanowiłam zignorować tę wysublimowaną formę dedukcji i jednak się przespać jeszcze jakąś godzinkę. Spałam całe 20 minut. Kochani nawet nie wiecie co można w 20 minut zrobić będąc po tamtej stronie… Można mianowicie będąc na wycieczce za granicą zgubić tatusia. Matko kochana, co ja się go naszukałam. W ilu miejscach byłam. Jak pięknie po angielsku tłumaczyłam panu policjantowi coś w stylu „Houston, mamy problem”. Zrobiłam we śnie taki limit kilometrów, że czułam się jakbym właśnie odwiedziła dwa londyńskie muzea. A tatusia jak nie było tak nie ma. I wiecie co? Wiecie co? Jak już dojrzałam że trzeba poinformować mamę i zadzwoniłam, to się okazało że tatuś jest w domu! Zaniemówiłam. A mama jakby nigdy nic opowiadała że była na działce bo pomidory trzeba było podlać. Jak się obudziłam dwadzieścia po czwartej to stwierdziłam  że bardziej się zmęczę śpiąc niż wstając. Resztę już znacie. Tak to właśnie mam z tym Łysym. Pospać nie daje, a przyjemność z tego faktu żadna. Pora znaleźć sobie jakiegoś zarośniętego faceta!  Brak powiązanych notek. 