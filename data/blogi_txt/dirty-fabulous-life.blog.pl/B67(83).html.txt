Mecz Polska – Czarnogóra  Nie można bać się swoich marzeń. Czasami wystarczy rzucić coś mimochodem, a znajdzie się ktoś zechce zaspokoić waszą potrzebę. Moim wielkim marzeniem od bardzo, bardzo dawna było zobaczyć naszą reprezentację piłki nożnej na żywo. Do tej pory kibicowałam naszym przed telewizorem. Nie w knajpie, nie na stadionie, ale w zaciszu domu i bez towarzystwa które mogłaby mnie rozpraszać. Potrafiłam się podczas śpiewania hymnu narodowego popłakać jak mała dziewczynka. Sami więc rozumiecie że świadkowie nie byli mi do szczęścia potrzebni. Jakiś czas temu poszłam na mecz Legii i już wiedziałam że tych emocji nie można porównać do żadnych innych. W piątek poszłam na Stadion Narodowy. Miałam okazję zobaczyć dziesiątki dziennikarzy którzy przygotowywali się do swojej pracy, napić się z nimi kawy i zjeść ciasteczko. Żeby nie było to poszłam tam pracować i mam nadzieję dobrze wypełniłam swoje obowiązki. W każdym razie ja jestem z siebie dumna. Ale przede wszystkim bardzo szczęśliwa. Pewnie wiecie że zremisowaliśmy. Założę się że cześć z Was nie wierzy że wygramy pozostałe mecze (jest dopuszczona możliwość że jeden z czterech meczy zakończy się remisem, więc teoretycznie mamy szansę). Ja należę do osób które nie mają nadziei ale szczerze wierzą że wszystko się może wydarzyć. W końcu nie mówi się „mam nadzieję że Bóg istnieje”, tylko „wierzę w Boga”. O samym przebiegu meczu pisać nie będę. Nie jestem dziennikarzem sportowym, a jeśli ktoś zechce to znajdzie w necie mnóstwo relacji. Chciałam trochę napisać o emocjach.   Gdybym była piłkarzem drużyny narodowej, to chyba oprócz możliwości odbycia więcej niż pięciu (!) treningów przed meczem, chciałabym poczuć wiarę Polaków w zwycięstwo. Co za frajda wychodzić na murawę kiedy wszyscy i tak „wiedzą” że im się nie uda? W swoim życiu prowadziłam szkolenia motywacyjne, prowadziłam również zespoły handlowe. Wiem jakie dla moich handlowców było ważne moje wsparcie. Nie raz, nie dwa usłyszałam że robią najlepszy wynik w firmie żeby udowodnić mi że potrafią spiąć pośladki i naprawdę ciężko pracować. Moje zespoły zawsze były najlepsze, bo oprócz wypłaty wielką radość dawała im… moja radość. Chcieli mnie zadowolić. Czy gdybym była zrzędliwym szefem, który stosuje metodę kija zamiast marchewki to ktoś chciałby się wysilać? Nie sądzę.   Jest pewna grupa ludzi, tzw. Janusze, którzy interesują się tylko dużymi wydarzeniami sportowymi, na przykład przy okazji Euro. Nie mają o piłce bladego pojęcia, ale wypowiadają się jakby co najmniej byli trenerami i pozjadali wszystkie rozumy wymądrzając się co piłkarze robią źle, a zwłaszcza  że do niczego się nie nadają. Nie wiem w takim razie po co malują sobie twarz na biało – czerwono, nie wiem po cholerę przyczepiają flagi do samochodów, skoro nie wierzą w wygraną. Ja nie robię ani jednego, ani drugiego. Jaką motywację mają mieć nasi piłkarze grający na co dzień w zagranicznych klubach w których zarabiają x razy więcej i gdzie są doceniani? Tylko wiara Polaków w ich zwycięstwo może im dać wolę walki i chęci do wygrywania. W tym roku na Narodowy powrócił w końcu doping. Mógł być oczywiście większy ( w sensie PZPN mógł przygotować więcej biletów, a nie tylko 3 tysiące), ale ważne że coś się ruszyło. Może się mylę albo mam problemy ze słuchem, ale mogłabym przysiąc że w większości to byli kibice Legii. W pewnym momencie usłyszałam „Legiooo, Legioo, Legio, Legio, Legioooo”. A potem część zdjęła koszulki i nimi kręciła. Była meksykańska fala, były biało – czerwone folie które dawały super efekt o ile kibice podnosili je we właściwych momentach, było Polska gola! To co mi się nie podobało to to,  że najwidoczniej niektórzy nie rozumieją co to są zasady fair play, bo po wyjaśnieniu zasad gry, podczas hymnu Czarnogóry pojawiły się gwizdy z trybun. Nie wiem co to za bydło gwizdało, ale gdyby ktoś podczas hymnu Polski obok mnie gwizdnął to ja bym go tak gwizdnęła że zobaczyłby gwiazdy. Takich gwiżdżących powinno się wziąć na stronę i dogłębnie wytłumaczyć co to jest szacunek do rywala. Wstyd. Dawno się tak nie wstydziłam. Siedząc na trybunie medialnej miałam w mojej opinii najlepsze miejsce na świecie. Widziałam wszystko, miałam obok siebie dziennikarzy sportowych którzy na bieżąco komentowali co się dzieje na boisku. Swoją drogą komentatorzy zawsze wzbudzali we mnie zachwyt tym, że potrafią tak szybko ogarniać sytuację, nie mylić zawodników i kontrolować emocje. Ja się do tego nie nadaję. Moje wypowiedzi musiałyby zostać ocenzurowane. Bardzo duże emocje pojawiły się kiedy Demjan Demjanović strzelił nam gola. Niedowierzanie i pytanie gdzie byli nasi obrońcy. Duża radość kiedy Robert Lewandowski wyrównał, oraz szaleństwo po bramce Kuby Błaszczykowskiego, które przerodziło się w czarną rozpacz po ogłoszeniu że był spalony. Nie mogłabym być również sędzią. Bałabym się o własne zdrowie i życie. Serio.  Po pierwszej połowie byłam ciekawa jakie będą nastroje wśród dziennikarzy. Nie udało mi się tego dowiedzieć ponieważ wszyscy (łącznie ze mną) rzucili się na jedzenie. Ryż z mięsną potrawką, oraz groszek w ramach warzyw trochę poprawił mi nastawienie bo duże emocje jak się okazało wspomagają wydzielanie soków żołądkowych. Co się działo po meczu? Część dziennikarzy pobiegła na konferencje prasową, a wybrana część – ze mną na czele do Mixed Zone, gdzie czekaliśmy na piłkarzy którzy mogli ale nie musieli udzielić nam bezpośrednio wywiadów. Atmosfera była przygnębiająca. Miny zawodników nietęgie. Trudno było oczekiwać od nich entuzjazmu. Ja jako osoba empatyczna miałam ochotę ich wszystkich przytulić do piersi. Jedyne co mnie powstrzymało to fakt że nie chciałam znaleźć się na wszystkich portalach typu youtube, Pudelek oraz jako ciekawostka w Wiadomościach… Dziennikarze też wykazali się empatią bo nie dręczyli zbytnio tych którzy zdecydowali się zatrzymać i zamienić z nimi słowo. I wiecie co? Byłam na tym meczu i widziałam te wszystkie szanse których nie wykorzystali nasi piłkarze, ale widziałam też ich determinację i zaangażowanie. A jeśli ktoś z Was tego nie widział to najwidoczniej potrzebuje silniejszych szkieł. I dobrze odpowiedział Kuba Błaszczykowski reporterowi, który zapytał dlaczego nie wygrali meczu: bo nie strzeliliśmy jednej bramki więcej niż drużyna przeciwna. Po meczu poszłam dotknąć murawy gdzie leżał powalony przez kolegów z drużyny ciesząc się z gola… Wkurzyłam się też kiedy Janusze podnieśli larum na forum, że kontuzja Lewandowskiego to wielka ściema i nie chce mu się grać w meczach w których „i tak nie wygramy”. Ręce opadają. Przykre. A dzień później na innym stadionie… … była wielka radość. Konwiktorska – stadion Polonii. Mecz rugby – Polska – Szwecja . Mój pierwszy w życiu. Nie mam pojęcia jakie tam są zasady, ale same nazwy są ciekawe: młyn, młynarz, lewy filar, prawy filar, rwacz, łącznik, wiązacz… Mniejsza z tym.  Radochę miałam niesamowitą. 15 chłopa razy dwa (tam byli tacy giganci – z taką masą, że gdyby najmniejszy z nich powalił mnie na ziemię to mogłabym tego nie przeżyć ) którzy rzucają się na siebie, a potem rzucają sobą o ziemię wzbudzało mnóstwo emocji. Mnie najbardziej podobało się kiedy po aucie zawodnicy z wielka gracją podnosili jednego do góry który miał za zadanie złapać piłkę. Nie miałam mieszać tych obu meczów, ale chciałam pokazać różnicę w nastawieniu kibiców obu drużyn (piłka v rugby), którzy wierzyli w naszą wygraną. I może dlatego Polacy wygrali, bo mieli niesamowite wsparcie. Nikt nie gwizdał, panowała radosna atmosfera i pełna kultura. Po meczu kiedy dziennikarze mogli już wejść na murawę, widziałam radość tych wielkoludów, którzy rzucali się sobie w objęcia i chętnie udzielali wywiadów. W październiku pójdę na kolejny mecz rugby, tylko po to  żeby móc przeżyć te pozytywne emocje jeszcze raz. We wtorek zamknę się w domu i będę trzymała kciuki za kadrę w San Marino. A potem obejrzę kolejne dwa mecze, nawet jeśli się okaże że „już nie ma po co”. A jeśli trzeba to zaśpiewam „Nic się nie stało…” oraz będę liczyła że po zmianie trenera będzie lepiej. Bo wierzę, a nie mam nadzieję że tak będzie!           Powiązane notki: Furia na meczu Legii – czyli czy trzeba się bać? 