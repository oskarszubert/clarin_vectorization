Są takie zawody w których większość czasu spędza się w delegacjach lub ktoś prowadzi życie na walizkach bo jest np. Paris Hilton i przemieszcza się z Riwiery na Malediwy, a potem do NY na zakupy i znowu na Lazurowe Wybrzeże. Ja tak nie mam. Jeszcze. Póki co raczej przemieszczam się zawodowo. Po tylu latach uważam że się w tym wyspecjalizowałam. Bez względu na to czy wyjazd ma charakter wakacyjny czy delegacyjny nie ma takiej możliwości żebym nie zabrała czegoś niezbędnego. Uczyłam się oczywiście na własnych błędach, a teraz po prostu mam stałą listę niezbędników, reszta jest tylko uzupełnieniem miejsca w walizce lub… samochodzie. Uwielbiam podróżować samochodem. I to wcale nie tylko dlatego że boję się latać i wole jechać 24 godziny na wakacje. Głównie dlatego że mogę zabrać co najmniej dwie walizki, torbę i tysiące rzeczy które mogą się przydać. Pamiętam jak patrzyli na mnie sprzedawcy w salonach samochodowych kiedy najważniejszym kryterium zakupu był pojemy bagażnik a nie kolor auta. No ale nie zawsze mogę pojechać samochodem. Czasami korzystniej jest pojechać pociągiem lub jednak polecieć samolotem. Podczas ostatniej wycieczki do Londynu spakowałam się w podręczny bagaż na pięć dni i przeżyłam. Jutro znowu stanę na angielskiej ziemi tylko z małą walizką o wymiarach 40x20x60. Co zatem będzie w mojej mini walizce?  Mini kosmetyki. Normalnie jadąc na jakiś urlop nie zabieram nic poza kremem i kolorówką, bo wszystko kupuję na miejscu, ale jeśli jadę gdzieś na tak krótko i w dodatku nie mogąc zabrać nic ponad 100 ml, nie chcę tracić czasu i funtów na kosmetyki których nawet nie zużyję. Asortyment malutkich podróżnych kosmetyków nie jest duży, ale wystarczający (żele pod prysznic 50 ml, demakijaż 50 ml, żel do golenia 75 ml, dezodorant 50 ml, szampon 50 ml). Krem i kolorówka (tusz, kredka, puder). Perfumy 20 ml – teraz Calvin Klein Euphoria. Elektronika. Telefony i ładowarki, aparat fotograficzny, baterie. Teraz zabieram małego laptopa z ładowarką (ostatnio go jeszcze nie miałam i cierpiałam okrutnie), pendrive. Lekarstwa. Nigdzie nie ruszam się bez mojej apteczki. Ponieważ na lotniskach różnie reagują na taką bombę chemiczną zawsze proszę lekarza żeby napisał mi zaświadczenie że jestem w trakcie leczenia. Dzięki temu mogę zabrać coś co jest płynem a przekracza już 1 litr kosmetyków (suma buteleczek i płynów). Co zabieram? Polopirynę, saszetkę gripexu, nurofen, rutinoscorbin, nospę, heviran (genialna rzecz przy obniżonej odporności kiedy może wyskoczyć zimno na ustach), krople do oczu, stoperan (nie miałabym odwagi zjeść na Camden Town ani pić wody z kranu – ale absolutnie nie było konieczności stosowania leku), plastry, coś na ból gardła. Jak jadę na dłużej to zabieram antybiotyk na wszelki wypadek (który w Chorwacji uratował mi wakacje). Ciuchy. No i tu w przypadku takiej małej walizki trzeba się postarać żeby nie przesadzić, ale z drugiej strony później nie czuć się niekomfortowo kiedy czegoś zabraknie. Ja przyjęłam zasadę, że oprócz spodni na sobie zabieram drugie na zmianę. Biorę trzy koszulki na ramiączkach oraz 4 dodatkowe koszulki z długim rękawem, dwa dodatkowe swetry (cienki i gruby), bieliznę na każdy dzień, piżamkę. Nie jadę na pokaz mody tylko na zwiedzanie więc żadnych cudów nie zabieram bo i po co. Założenie na wrześniowy Londyn to NIE ZAMARZNĄĆ. Lipcowy Londyn zaskoczył mnie tym że chodziłam w szaliku, czapce, swetrze, kurtce i było mi zimno, więc nie zaryzykuję. Tym razem miałam dylemat czy zabrać kurtkę zimową i kozaki. Stanęło na płaszczu jesiennym i ciepłym swetrze, oraz kozakach. Nawet nie wspominam o czapce, szaliku do których dołączą rękawiczki. I londyńczycy którzy będą chodzić w japonkach i krótkich spodenkach mogą się śmiać, mam to gdzieś. Kiedy jadę autem mam ciuchy na każdą możliwą okazję i kilka par butów i torebek. Tym razem kozaki na nogach (miejsce w walizce) i adidasy plus balerinki. Torebkę zwaną przez S siatką (!) i to wszystko. Inne. Tutaj jest wszystko co jest potrzebne lub może się przydać i jeszcze się zmieści. Parasol w Londynie to obowiązek. Ale zabieram też gąbeczkę do czyszczenia obuwia. Książka (jestem uzależniona od czytania i lubię rano lub przed snem poczytać), ręcznika nie biorę bo dostanę na miejscu, agrafka (zdziwilibyście się ile razy mi się przydała), igła z nitką, okulary przeciwsłoneczne (poprzednio założyłam tylko raz na 10 minut). Obowiązkowo. Bilet, karta pokładowa itp. Tym razem zabiorę kartę płatniczą i około 100 funtów gotówką. Dokument tożsamości (biorę tylko dowód, prowadzić nie będę a chyba bym skoczyła do Tamizy jakbym zgubiła portfel z dokumentami, więc jego też nie biorę tylko zastępczy). Jestem podekscytowana wylotem, zwłaszcza że tym razem uda się zobaczyć (mam nadzieję) miejsca związane z życiem m.in. Henryka VIII. Przeczytałam od lipca jakieś 7 książek na ten temat, zarówno powieści opartych na faktach jak i stricte historycznych. Trochę mnie martwi że gospodarze mieszkają w trzeciej strefie i nie mają metra, ale podobno kolejka chodzi bardzo często. No nic, trzymajcie kciuki za pogodę. Do zobaczenia po powrocie!    Powiązane notki: Wrześniowy Londyn – czyli dlaczego Furia nie mogłaby zostać królową Anglii 