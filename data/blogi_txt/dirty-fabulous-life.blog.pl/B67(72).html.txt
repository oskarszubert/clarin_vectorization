Miałam w tym roku takie marzenie żeby się wybrać nad nasze polskie morze. Na wpis który zamieściłam na facebooku i apel odnośnie pobytu nad Bałtykiem odpowiedział pewien przystojny mężczyzna i zaprosił mnie do Trójmiasta. No dobra, nie będę ściemniać, S którego znacie z opowieści o Londynie zlitował się nade mną i zaoferował siebie w roli przewodnika po Trójmieście. Nie byłabym sobą gdybym nie skorzystała. Nie pojechałam tam sama. Na wszelki wypadek zabrałam kumpla (K jak kumpel), a raczej on zabrał mnie ponieważ pojechaliśmy jego autem. Nasz wyjazd który się nie skończył jeszcze i aż się boję pomyśleć co się jeszcze może stać, można spokojnie zatytułować „przygoda, przygoda, każdej chwili szkoda”… Punkt 1 – czyli „Szczęście w nieszczęściu” Z Warszawy do Gdyni nie jest znowu tak bardzo daleko, ja założyłam że dojadę w ciągu 4 godzin. Jest szansa że gdybym ja siedziała za kółkiem to rzeczywiście tak by było. Nie będę się rozpisywać na temat jazdy kumpla, ale trudno było mi się zrelaksować. Kiedy jadę z jakimś mężczyzną staram się jak mogę żeby nie komentować sposobu w jaki prowadzi, bo wiem że faceci są na tym punkcie przeczuleni, ale tym razem nie mogłam bo po prostu się bałam. Mniejsza z tym. Dojechaliśmy w umówione miejsce, wszystko pięknie  ładnie, powitanie, uściski i objęcia. S znalazł nam hotel nad samym morzem, wsiadł do swojego auta i ruszyliśmy za nim. Jakieś 100 metrów dalej nasz samochód zaprotestował, strzelił klasycznego focha i stwierdził że zepsuł mu się silnik i dalej nie jedzie… Cóż było robić. Każdy wyciągnął swój telefon i zaczęliśmy szukać warsztatów i lawet. W międzyczasie S wpadł na pomysł że nas podholuje. Dzięki temu o mało nie mieliśmy do kompletu wybitej przedniej szyby, ponieważ w pewnym momencie linka holownicza pękła i hak odstrzelił w naszym kierunku. „Na szczęście” tylko zaklinował się pod kołem uniemożliwiając nam jakikolwiek ruch. Cudownie. Inni użytkownicy uliczki byli przeszczęśliwi. W związku z tym że komputer pokładowy nie odpowiadał zniknęły nam również hamulce oraz wspomaganie kierownicy. Spróbujcie „zaparkować” gdzieś taki samochód mając z górki. Po 30 minutach laweta zawiozła auto do warsztatu. Dzięki bogu że auto zepsuło się pod domem S, który nie dosyć że dysponował swoim samochodem to jeszcze znał okoliczne warsztaty i służył pomocą. Gdyby komputer padł w trakcie jazdy na autostradzie gdzie umówmy się prędkość jest znaczna i wszystko by nagle wysiadło to pewnie usłyszelibyście o nas w wiadomościach. Punkt 2 – czyli najlepiej zbudowani mężczyźni są w warsztatach Laweta zawiozła nas do wybranego wcześniej warsztatu. Upał jak cholera, nie ma czym oddychać, a na płycie w największym słońcu siedziała na krześle kobieta rodem z piosenki o dziewczynie ratownika. Mini, dekolt do pasa, chyba rude włosy i ta wszechogarniająca, bijąca po oczach opalenizna. Po terenie warsztatu biegali panowie którym nieobca była siłownia, natomiast zdecydowanie w budowie ciała przodował szef, który paradował w samych bermudach. Na moje bezwstydne spojrzenia przeprosił i wytłumaczył ze od dzisiaj ma urlop i dlatego ma taki a nie inny strój. Zapewniłam go że cała przyjemność po mojej stronie i  fajnie że chociaż mogę sobie na niego popatrzeć. Jak się zapewne domyślacie nie miałam odwagi spojrzeć na jego dziewczynę. Nigdy nie wiadomo jak mogłoby to się skończyć. Zostawiliśmy wóz, przepakowaliśmy walizy do auta S i pojechaliśmy do hotelu. Punkt 3 – czyli  musi być cicho i ciemno! Nie jestem wybredna jeśli chodzi o noclegi, ponieważ jeśli gdzieś jadę to nie po to żeby przesiadywać w hotelu tylko po to żeby pozwiedzać. Natomiast to co zaproponował nam S przerosło moje oczekiwania. Zakochałam się w miejscu które nam znalazł. Potencjalny problem dostrzegłam w momencie w którym zorientowałam się że w moim pokoju jest strasznie jasno, oraz że najprawdopodobniej jak tylko wzejdzie słońce to nie będzie mowy o spaniu. Ale jak to mówią klient nasz pan i studio zamieniłam na mniejszy pokój z roletami i zasłonami. Cisza i spokój. Wschodzące słońce i drące się mewy nie były mi straszne, a do plaży miałam niecałe 5 minut drogi. Żeby nie było tak pięknie to dostaliśmy do naszego apartamentu kod alarmowy, który jak się okazało nie działał tak jak należy. Kiedy zaczął wyć na całą okolicę, ja zaczęłam rozkładać kocyk na ziemi żeby się od razu położyć z rękami przed siebie ułatwiając tym samym nasze aresztowanie firmie ochroniarskiej, a kumpel usilnie próbował wyłączyć alarm. Co zrobili nasi sąsiedzi? Zamiast zainteresować się czy nie jesteśmy czasem włamywaczami to z wielką pretensją kazali nam „coś z tym zrobić”. Urocze doprawdy… Punkt 4 – jeść! Pomimo, że w Gdyni byliśmy przed 13.00 i już zjeżdżając z obwodnicy snuliśmy wizję naszego obiadu to dzięki przygodom z samochodem na podbój trójmiejskich restauracji ruszyliśmy dopiero około 17.00. Jak już wyszliśmy z hotelu to zorientowaliśmy się że od śniadania nic nie jedliśmy. No i co tu zjeść nad morzem? Rybę mieliśmy obiecaną następnego dnia, taką jaką sobie wymarzyłam – czyli świeżą i z patelni, bez żadnych cudów, wianków – tak więc wybraliśmy się na makaron. Zamówiłam tortellini z serem gorgonzola i borowikami. Po pierwszym kęsie doznałam gasrtoorgazmu i wydając dźwięki rozkoszy w ekspresowym tempie wyczyściłam talerz. Nie pamiętam jak się ta restauracja nazywała, ale z pewnością będę chciała tam wrócić, zwłaszcza że spróbowałam dań moich dwóch towarzyszy i wszystko było pyszne, chociaż moje oczywiście najpyszniejsze! Punkt 5 – czyli trzeba zamoczyć stopę. Tak już mam że jak się uprę na coś to koniec. Punktem kulminacyjnym pierwszego dnia miała być kąpiel w morzu. Pomijając fakt że było już późno i chłodno dziarskim krokiem ruszyłam po piasku w kierunku wody. Po włożeniu stopy do morza odskoczyłam, otrzepałam się i udając że co złego to nie ja poszłam na herbatę, co by się rozgrzać… Ja nie wiem doprawdy jak ci ludzie zanurzają się w takiej temperaturze i nie robią się fioletowi z zimna. Punkt 6 – czyli kogo by tu zamordować z zimną krwią Po dniu pełnym wrażeń mieliśmy wybrać się na nocną imprezę do Sopotu. Ale po powrocie do hotelu, prysznicu (w gorącej wodzie!) i kolacji jedyne o czym marzyłam to o łóżku w moim najpiękniejszym na świecie pokoiku. Zmotywowałam kumpla żeby zadzwonił do S i przekonał go żeby wpadł do nas na wino, zamiast szwendać się po nocach bóg wie gdzie. S przyprowadził uroczą koleżankę która korzystając z jego telefonu w trakcie raczenia się owym winem zapytała: a kto to jest Furia plus moje imię i nazwisko. Ja zastygłam w bezruchu, S zerknął na mnie dziękując losowi że nie mam w ręku czegoś ostrego, a kumpel który nie ma pojęcia o blogu spojrzał się na mnie z miną „ale o co chodzi?”. Przeniosłam wzrok na S, który na poczekaniu zaczął opowiadać historyjkę naszego poznania podczas której rzekomo wpadłam w furię i tak już zostało. Nie wypowiedziałam się ani słowem, reszta towarzystwa przyjęła to za pewnik a ja dużym łykiem dopiłam wino z kieliszka zastanawiając się „co mnie jeszcze dzisiaj spotka?”. Na szczęście nikt nie kontynuował tematu, ja wyszłam na jakąś furiatko – wariatkę, S szybko się pożegnał na wszelki wypadek i poszłam spać. Tak oto minął pierwszy dzień mojego pobytu nad morzem. Jeśli myślicie że wszystko co miało się wydarzyć już się wydarzyło to się mylicie… U mnie nic nie jest proste, nawet tak prosta rzecz jak próba wypoczynku nad morzem, gdzie wydawać by się mogło że wystarczy się położyć na piasku i wstać pod koniec urlopu… Cdn.  Powiązane notki: Bałtyckie szaleństwa panny F część III – czyli jestem na „nie” i dlaczego tak krótko? Bałtyckie szaleństwa panny F – częśc II – „zwiedzamy, zwiedzamy” 