Niedawno natknęłam się na cudny artykuł o pani Barbarze, która opiekuje się potrzebującymi nietoperzami. Wzruszyłam się. Zawsze kiedy dowiaduję się o bezinteresownych ludziach dobrej woli to się wzruszam. Ja nie miałam okazji opiekować się akurat nietoperzami ponieważ ten jeden, jedyny który postanowił wpaść akurat do naszego mieszkania został usunięty przez wyspecjalizowaną jednostkę bojową czyli moją mamę. Zanim się zorientowałam co skacze po podłodze, już go nie było. Spokojnie, krzywda mu się nie stała. Został nakryty garnkiem i wystawiony za okno. Odleciał w siną dal. Za to wróciły wszystkie wspomnienia jak to mała Furiatka zbierała z ulicy WSZYSTKO co się ruszało i jednocześnie sprawiało wrażenie że samo sobie bez niej absolutnie nie poradzi. Pierwsze wspomnienie to pies Kropka. Kropka akurat nie była bezdomna. Miała pana sąsiada, który nadużywał alkoholu, ale bardzo ją kochał. Kropka zjadała wszystkie moje drugie śniadania, które mama robiła mi do szkoły. Przez co ja mamie robiłam wstyd ponieważ potrafiłam iść na stołówkę i z miną shrekowego kota poprosić o zupę (pamiętam Armagedon jaki się rozpętał po tym jak wychowawczyni poprosiła moja rodzicielkę o rozmowę w sprawie niedożywionej, wiecznie głodnej córki…). Kropka była cwana i gruba jak parówka. W pewnym momencie jej stałym punktem dnia było zaleganie przed sklepem mięsnym, gdzie co chwilę ktoś jej rzucał jakieś mięsne resztki. Następnym psem którego obdarzyłam wielką miłością była Kluska. Z nią również dzieliłam się kanapkami, ale rodzice pomni moich możliwości zawsze do słoika odkładali resztki z obiadu, które po szkole niosłam dumnie do domku Kluski. Bo ona też nie była bezdomna… chociaż stale ją widziałam na dworze, a właściciele mieli w nosie ile razy Kluska zostanie matką i co się stanie z jej potomstwem ( ja też nie wiem i chyba nie chcę wiedzieć). Pamiętam, że jak Kluska pewnego dnia zniknęła to ryczałam jak bóbr. Wkrótce po osiedlu rozniosło się że jest taka mała, która się opiekuje zwierzętami i jak tylko dzieciaki wypatrzyły jakąś przybłędę to przybiegały do mnie żebym jej pomogła. Potrafiłam odejść od stołu żeby zweryfikować daną informację. W końcu rodzice postanowili sprezentować mi psa, żebym na niego przelała wszelkie swoje potrzeby pomocowe. To był jedyny pies który został mi dany. Chociaż jak pierwszy raz wujek przyniósł pokazać szczeniaczka, który musiał jeszcze być kilka tygodni przy mamie, to zamiast paść ze szczęścia to się rozpłakałam na widok rudawej, puchatej kulki i z dramatyzmem pytałam dlaczego jest taki paskudny??? Zero wzruszenia. Kilka tygodni później suczka (bo jak się okazało była dziewczynką) wyglądała zupełnie inaczej i rodzice twierdzą że była śliczna… Kochałam ją do granic możliwości, zresztą miała dwa razy małe, które porozdawaliśmy znajomym, a swoje uczucia macierzyńskie przelała pewnego dnia na… kota. Suka kotów nienawidziła, goniła je po podwórku jak opętana, ale… kiedy jej ukochana pani przytargała do domu małe, miauczące COŚ, to po pierwszym szoku owe „coś” zostało wylizane i podpięte do jej brzucha. Suka dostała ciąży urojonej i kota wykarmiła. Wszystkie sąsiadki przychodziły oglądać te dziwy. Na kota nigdy nie miałam pozwolenia. Mama zabrała ją (bo to też dziewczynka była) do weterynarza, gdzie okazało się że kot ma żółtaczkę i jest w takim stanie że nie przeżyje. Lekarz przepisał antybiotyk, który moja mama co 6 godzin strzykawką podawała jej do pyszczka. Tylko dlatego pozwoliła ją zatrzymać, żeby już nie robić większych dramatów. Okazało się jednak, że lekarstwo i psie mleko było cudowną mieszanką. Kot, który myślał że jest psem był z nami kolejne 14 lat. Kiedy Suka przeniosła się do psiego raju, rodzice nie chcieli już mieć więcej zwierząt (no prócz kota). Ale oczywiście kreatywna córka postanowiła uratować kolejne boskie stworzenie i razem z koleżanką pojechałyśmy do schroniska. Pani powiedziała że mają szczeniaka, ale w środę przyjedzie weterynarz żeby go uśpić bo placówki nie stać na karmienie takich maluchów. Poprosiłam żeby mi go pokazała. Tak szczerze, to był najbrzydszy szczeniak jakiego kiedykolwiek widziałam. Oczywiście powiedziałam pani że go wezmę. Pani kazała przyjść z rodzicami albo przynieść upoważnienie. Poszłyśmy z koleżanką na przystanek i debatowałyśmy kogo by tu z ulicy zwerbować pełnoletniego, żeby udawał rodzica. Było już ciemno, zimno i ludzi było jak na lekarstwo. W pewnym momencie włożyłam rękę do kieszeni i odkryłam tam legitymację mamy, która czasami pożyczała ode mnie zimówkę. Zapaliła mi się żaróweczka jak u pomysłowego Dobromira. Wyrwałyśmy kartkę z zeszytu i napisałyśmy piękne upoważnienie do odbioru psa. Pani w schronisku widząc oryginalny dokument i zgodę rodzica dała nam tą posklejaną kulkę z widoczną ulgą. To oczywiście jeszcze nie koniec. Przecież mama wyraziła się jasno – żadnych psów. Jadąc tramwajem miałam pół wagonu wyłącznie dla siebie, koleżanki i … strasznie cuchnącego psiaka, więc było trochę czasu, żeby bez świadków, którzy stłoczyli się w drugiej części tramwaju zatykając nosy, wymyślić co dalej. Tak więc, najpierw załatwiłyśmy pudełko, koszulkę młodszej siostry koleżanki , oraz kartkę z błędami ortograficznymi, których ja bym nie popełniła: „proszę zaopiekować się pieskiem, bo inaczej on umże, tylko wy morzecie mu pomuc”. Plan był taki, że ja wchodzę do domu, zagaduję rodziców i nagle po 5 minutach beztroskiej rozmowy ktoś dzwoni do drzwi, ja wybiegam i wracam z podrzutkiem. Ale jak się okazało czas na klatce schodowej biegnie szybciej, bo ledwo zdjęłam buty i kurtkę, oraz zasiadłam w kuchni z tatą, to KTOŚ energicznie kilka razy nacisnął na dzwonek. Tu nastąpił dramatyczny zwrot akcji, gdyż tata powiedział „nie otwieraj”. Eeeeee? Jak to!! Okazało się że po bloku biegali jacyś wariaci, którzy naciskali dzwonki i tata już kilka razy otwierał, oczywiście nikogo  nie zastając. Spociłam się. Zdawałam sobie sprawę że koleżanka dawno uciekła, a przed drzwiami jest mój pies! W końcu stwierdziłam że trudno – idę. Otworzyłam drzwi i z wielkim zaskoczeniem zawołałam: tato, tato… zobacz! Wniosłam pudełko do domu, tata tylko powiedział że on się nie zgadza, mam TO wynieść. Oczywiście wpadłam w histerię, pokazałam kartkę i stwierdziłam że zaczekam na mamę. Tata „umył ręce” i zniknął gdzieś w czeluściach mieszkania. W tym czasie wsadziłam kulkę do miski i wykąpałam, żeby na przyjście mamy było widać coś więcej niż tylko czarne ślepia i dredy. Woda była dosłownie taka, jakbym umyła podłogę w całym bloku. Kąpałam psa (kolejna dziewczynka) kilka razy, a odór był taki że oczy szczypały. Psina została nakarmiona do tego stopnia, że szorowała brzuchem po podłodze. No i cóż… mama weszła obładowana siatami, ja wybiegłam z okrzykiem „mamo, mamo, mamy pieska”, mamie opadła szczęka oraz wypadły torby z ręki. Tata powiedział „na mnie nie patrz, nie mam z tym nic wspólnego”. Jak się pewnie domyślacie pies został z nami już na zawsze, a tata jak zwykle wyprowadzał, karmił, pieścił i kochał najbrzydszego psa na osiedlu bez opamiętania. Kiedy nasza kulka zapowiadająca się na brodacza, wyrosła na włochatą parówkę na cieniutkich nóżkach dołączył do nas pierwszy pies płci męskiej. Była zima, jakieś -20 stopni. Nie wiem skąd pies się wziął. Pewnego razu zobaczyłam go jak siedzi pod kaloryferem koło wind. Jeden dzień, drugi… w końcu wyniosłam mu jedzenie i picie. Wszystko byłoby dobrze, gdybym na własne oczy nie zobaczyła jak jedna z sąsiadek wyrzuca go na ten mróz. Szlag mnie trafił, bo pies nikomu nie wadził, leżał sobie i czasami wychodził na siusiu. Wzięłam go za frak i zabrałam do mieszkania. Rodzice też byli oburzeni zachowaniem ludzi, a przecież nie mogliśmy warować na parterze i pilnować żeby nie robić mu krzywdy. Pies został nakarmiony, zawieziony do weterynarza, gdzie się okazało że jest to owczarek francuski Briard. Niestety miał też zapalenie nerek, więc musiał trochę odcierpieć, a my razem z nim bo nie mógł zimą wychodzić na dwór i tata po nim sprzątał. Pamiętam jak wszyscy sąsiedzi gratulowali nam, że się psem zaopiekowaliśmy i chwalili nasze dobre serca, a nas cholera brała, bo to byli ci sami ludzie, którzy wyganiali go na mrozy. Pies spędził z nami dwa lata, obierając sobie moją mamę za pana i władcę, a następnie wyzionął ducha ponieważ niestety miał padaczkę. Mogłabym tak opisywać i opisywać, ale jakbym chciała opowiedzieć historię wszystkich zwierząt, które się przewinęły przez nasz dom to powstałaby książka. W tym momencie u rodziców ostał się kot, którego przytargałam z jednego z miast w którym mieszkałam. Już kiedyś wspominałam że mieszkałam na ranczu. Ludzie z jakiś powodów uznawali że w związku z tym że właściciele mają dużą powierzchnię do dyspozycji można podrzucać im niechciane zwierzęta. No i podrzucili dwa małe kotki – jeden tygrysek dawał sobie świetnie radę, natomiast ten drugi to była straszna sierota. Zrobiłam im pod schodami legowisko i codziennie podkarmiałam. Kiedyś podsłuchałam jak właściciele powiedzieli że trzeba się kotów pozbyć. Tygryska nie udało mi się nawet pogłaskać, ale ta druga sierota raz o mało nie została zjedzona przez świnkę wietnamską.  Cóż było robić… musiałam ratować. Pierwszy etap polegał na schowaniu kota w pokoju. Kot zostawiony na pół dnia (pracowałam) z kuwetką, jedzonkiem i piciem zasrał mi na żółto połowę sprzętów. Zapach szybko został przez właścicielkę zlokalizowany i dostałam ochrzan. Ale ponieważ do wyprowadzki został niecały tydzień nic sobie z tego nie robiłam. Kot przywieziony do domu i obejrzany przez weterynarza dostał serię zastrzyków i kąt w domu. Miałam też chomiki, które ktoś zostawił w słoiku pod drzwiami, papugi, które siadały akurat na naszym parapecie, szczura, myszki, oraz gołębia, który został ochrzczony Balbinką, a po kilku miesiącach kiedy po wypuszczeniu na wolność wrócił na balkon z żoną, okazało się że jest najprawdziwszym facetem. Ponieważ to był nasz odratowany ukochany Balbinek to pozwalaliśmy zasrywać balkon, rower, oraz szafkę podczas wychowywania młodych… Gołąb tak dobrze się z nami czuł, że potrafił wleźć do domu i wyżreć z miski psie żarcie. Dużo by opowiadać. W każdym razie rodzice chyba odetchnęli z ulgą, kiedy wyprowadziłam się na znaczną odległość bo to znaczyło że póki co daruję im łaskawie takie atrakcje. Strasznie im dziękuję że pokazali mi szacunek do braci mniejszych i tolerowali moje szaleństwa związane z pomaganiem zwierzakom Powiązane notki: Mój kot mnie wykończy, czyli ciąg dalszy historii o kocich siuśkach… 