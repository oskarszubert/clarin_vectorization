Kiedy zaczynał się weekend wyobrażałam go sobie tak jak został zaplanowany; czyli sobotnie przedpołudnie w pracy, relaks wieczorem. W niedzielę planowałam w końcu się wyspać oraz zrobić na bóstwo przed wieczorną randką. Plany planami, a rzeczywistość rzeczywistością. Ni stąd ni zowąd wieczorem pojawił się mój biznesowy partner, poszliśmy na kolację obgadać szczegóły projektu i … padł trupem. Bynajmniej nie na amen i nie z powodu spożytego posiłku. Ale był po tylu godzinach jazdy i po pobycie na targach (a wszyscy wiedzą co się robi na targach   ) że perspektywa spędzenia kolejnych trzech godzin za kółkiem była ponad jego siły. Poza tym po co ma się gościnną kanapę? Sobota zatem przebiegła zgodnie z planem, praca połączona z relaksem. Z niedzielą już mi tak nie wyszło. Po pierwsze nie wyspałam się, po drugie nie poszłam na randkę… Głównie dlatego że pojechałam do Olsztyna. Uwielbiam spontaniczne wyjazdy. Zazwyczaj potrzebuje całych 5 minut od momentu podjęcia decyzji do momentu wyjścia z domu, nawet jeśli trzeba wyjść o 5 rano… Zacznę może od tego, że podróż z facetem który potrafi płynnie prowadzić auto jest czystym relaksem i trzy godziny mijają w ekspresowym tempie. W piątek wieczorem nawet nie przypuszczałam że w niedzielę wypiję pyszną kawę na molo, spoglądając na mazurskie jezioro i delektując się widokami zapierającymi dech w piersi. Jest już po sezonie, w związku z czym nie należy obawiać się dzikich tłumów, co więcej… nie trzeba się obawiać nikogo. Na molo byłam ja, znajomy, znajomy znajomego i błoga cisza. Interesy w takich okolicznościach przyrody to czysta przyjemność. Nie byłabym sobą, gdybym nie przeleciała się po okolicy. Czy wiecie że w samym Olsztynie jest 15 jezior? Samo miasto jest piękne i ma niesamowity klimat. Właściwie gdzie nie spojrzeć to widać fragmenty średniowiecznych fundamentów. Może jak już przejdę na emeryturę (o ile do niej dożyję) to tam się przeprowadzę. Jeśli chcecie odpocząć od zgiełku miasta, musicie przemyśleć swoje życie, popracować w spokoju to rezerwujcie hotele, których jest kilka nad samymi jeziorami. Świeże powietrze i regionalna kuchnia, oraz uspokajający widok falującej tafli wody ukoją Wasze nerwy. Poniżej kilka zdjęć, zachęcam też do zapoznania się z historią miasta na Wikipedii. PS. na randkę idę jutro   Mój jutrzejszy towarzysz powiedział że na to co dobre warto poczekać   To chyba całkiem nieźle rokuje, hm? —————- więcej zdjęć na Instagramie zapraszam na fb Powiązane notki: Pierwszy dzień w Londynie czyli Furia nieustannie się dziwi :) Drugi dzień w Londynie – czyli angielski stadion dziesięciolecia Labirynt Światła – czyli zwiedzamy świąteczną Warszawę Ciąg dalszy w Londynie – czyli morderstwo na Baker Street oraz konfrontacja z wiewiórką 