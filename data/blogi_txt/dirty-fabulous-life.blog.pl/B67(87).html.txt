Ja wszystko rozumiem, naprawdę… Już wiem czym się rządzi wtórny rynek damsko – męski. Są byłe żony, nie do końca byłe żony, dzieci na chwile, dzieci na okrągło itd… itp… Już prawie, prawie podchodzę do tematu ze spokojem. Wprawdzie pewnie jeszcze dużo wody upłynie zanim zdecyduję się na poważny związek z facetem z bagażem, ale są pewne rzeczy których za nic na świecie nie zaakceptuję. Kilka dni temu przeżyłam wielkie rozczarowanie. Mimo deklarowanego samcowstrętu postanowiłam umówić się z jednym z mężczyzn, którzy prosili mnie o spotkanie. W swojej kobiecej logice wydedukowałam, że jak się spotkam to na jakiś czas przestanie mnie nękać, a ja zdążę do następnego razu wyleczyć się z niechęci do facetów. O dziwo spotkanie było bardzo miłe, pan był mną oczarowany (chociaż starałam się nikogo nie czarować), wpatrywał mi się głęboko w oczy i deklarował gotowość do kolejnych spotkań. Uprzedziłam go że jestem niesamowicie zajęta, co zupełnie nie przeszkodziło mu kuć żelaza póki gorące (czy tam letnie…). Ponieważ NAPRAWDĘ okazał się ciekawym człowiekiem to postanowiłam dać mu szansę. I jak już zaczęłam go trochę lubić to okazało się że mój czarujący, światowy znajomy PALI PAPIEROSY. Nie wiem czy większego szoku bym nie doznała gdyby mi powiedział że ma w domu harem tańczących niewiast, czy to kiedy się przyznał że pali… (bo w życiu nie widziałam go z papierosem). Zrobił się dla mnie totalnie aseksualny i może nie tyle przestałam go lubić co wyeliminowałam go z grona potencjalnych NFF. No bo NFF przecież nie pali. Czasami kiedy pytam ludzi dlaczego palą papierosy, odpowiadają „dlatego że lubią”, co dla mnie jest po prostu brakiem argumentów. Bo co można lubić w gryzącym dymie, który przenika ubrania, włosy (o ile się je posiada), smak w ustach zamieniony w zapach starego trampka? No litości. Żadna ilość gum nie jest w stanie zniwelować dymu papierosowego. To jest jedna kwestia. Kolejna kwestia to zdrowie. Wiem, że na coś trzeba umrzeć (to drugi najczęstszy „argument” palaczy), ale umierać na raka płuc? Mój wujek wypluł sobie płuca. Byłam jeszcze dzieckiem kiedy umierał. Ostatni raz widziałam go 20 lat temu i nigdy nie zapomnę tego widoku. Przysięgam. Charczał, kaszlał , pluł, był zielony prawie, ledwo mówił. Kiedy miał atak kaszlu ślina wyciekała mu nosem. Być może dzięki niemu jako głupia gęś nie wciągnęłam się w papierosy. Dzięki niemu też nie będę patrzyła jak mój mąż czy niemąż umiera na raka płuc, bo po prostu nigdy się z palaczem nie zwiążę. Moja „druga połowa” ( w kolejności) kiedy się poznaliśmy popalała. Kiedy doznałam szoku na tą wiadomość na samym początku znajomości, tak jak szedł ulicą tak wyrzucił paczkę fajek do kosza. Nie wiem czy palił po naszym rozstaniu, ale przez 2,5 roku trzymał się dzielnie. Mój dom jest moją twierdzą. Nie wyobrażam sobie że którekolwiek z pomieszczeń miałabym przeznaczyć na palarnię. Czasami w pracy musiałam kogoś w takim miejscu odnaleźć i chwila którą spędzałam tam wystarczała, żebym czuła ten smród do końca dnia i do momentu wejścia pod prysznic i wrzucenia ubrań do pralki. Jak sobie wyobrażę że moje potencjalne firanki (nienawidzę, za to uwielbiam rolety), garderoba, ręczniki czy ogólnie przestrzeń miałaby cuchnąc dymem to mnie odrzuca na kilometr. Nie ma takiej opcji. Nawet mój ojczulek, który przyjechał do mnie na święta wielkanocne (podczas których spadło 40 cm śniegu i było -15 stopni C) musiał za każdym razem ubierać się w kurtkę i palić sobie na ganku. Mama wspomniała że tatuś zarzekał się że już więcej do mnie nie przyjedzie, mimo że specjalnie kupiłam mu e-papierosa na tę okoliczność. Czy ja kiedyś paliłam? Nigdy na poważnie. Pierwszy papieros którego zapaliłam sprawił że zwężyły mi się naczynia krwionośne, zrobiło niedobrze, ciemno przed oczami. Być może dlatego że zwędziłam popularnego bez filtra, ale to mi wystarczyło. Nie poczułam się ani bardziej dorosła, ani bardziej kobieca, ani nie podniosło się moje poczucie własnej wartości. Jak widzę smarkaczy z papieroskiem to najchętniej poczęstowałabym ich takim popularnym i kazała wypalić do samego końca. A potem jeszcze jednego. Jestem pewna że terapia okazałaby się skuteczna. Kochani… nie obawiajcie się. Ja nie prawię morałów, kazań, mam palących znajomych którzy czasami palą niestety przy mnie, ale jak to mówią… wolnoć Tomku w swoim domku. Kocham ich tak samo jak tych niepalących. Po prostu mając wybór, wybieram towarzystwo bez dymu. W końcu każdy z nas sam podejmuje decyzje w jaki sposób chce umrzeć… A wracając do palącego pana, to on cały czas bije się z myślami czy ma przestać palić dla mnie. Powiedziałam mu to samo co zawsze mówię panom, którzy chcą zostawiać dla mnie swoje żony: ZRÓB TO PRZEDE WSZYSTKIM DLA SIEBIE! ————————– dołącz do mnie na fb    Brak powiązanych notek. 