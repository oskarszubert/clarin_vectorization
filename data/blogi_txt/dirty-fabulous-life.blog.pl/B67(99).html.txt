Temat nie jest błahy i chcę Was sprowokować do dyskusji na temat: o czym należy powiedzieć na pierwszej, a może drugiej, czy trzeciej randce. Nie mam na myśli żelaznych tematów typu: hobby, kotki, pieski, piesze wycieczki czy co lubię jeść na drugie danie. Mam na myśli kluczowe kwestie związane z naszym światopoglądem. Wiem że są ludzie którzy tworzą szczęśliwie związki w którym jedna osoba jest mocno wierząca, a druga jest ateistą. Znam pary w których jedna osoba je mięso a druga jest zagorzałym wegetarianinem. Uważam że jest to kwestia kompromisu i umiejętnego trzymania na wodzy zapędów do nawracania zarówno do kościoła jak i do spożywania zwierzęcego białka… Jeden mój związek rozpadł się z powodu światopoglądu. Moja druga połowa nie jadła mięsa. Usłyszałam kilka razy że też mogłabym nie jeść, ale po pierwsze wiedział że nie ustąpię, a po drugie gotował tak pysznie że w sumie bardzo rzadko miałam ochotę na schabowego. Problem pojawił się kiedy zaczęliśmy rozmawiać o przyszłości i okazało się że zaczęliśmy się kłócić o to czy nasze dzieci będą jadły parówki z cielęciny czy z soi. Nawet kot którego przygarnęliśmy musiał sam sobie upolować mysz bo puszki by nie dostał ( a ja przemycałam mu chrupki). To była rzecz nie do przeskoczenia zarówno dla niego jak i dla mnie. Każdy z nas decydował o sobie, ale które z nas miało decydować o diecie naszych wspólnych dzieci? Nasz związek był szczęśliwy i nie żałuję ani jednego dnia, ale wiem ze na dłuższą metę nie bylibyśmy w stanie się dogadać. Możliwe że rozmowę na ww. tematy powinniśmy przeprowadzić na początku naszej relacji, wtedy może nie bylibyśmy razem i w tym czasie związali się z kimś kto ma podobną do naszej wizję świata. Byłam też z facetem, który miał wszystko i który na wieść o tym ze idę do pracy prawie zszedł na zawał, bo to facet utrzymuje dom, rodzina jest z koneksjami  a ja mam leżeć i pachnieć. Byłam wtedy bardzo młoda i już wiedziałam że rola utrzymanki średnio mi odpowiada, mimo że kupowanie wyposażenia czyjąś kartą kredytową było niesamowicie podniecające… Jakiś czas temu mój znajomy spotykał się z bardzo wierzącą dziewczyną. Mówiłam mu żeby porozmawiał z nią i żeby ustalili czy jest sens takiej znajomości bo w mojej opinii jeśli ona potrzebuje codziennie odmówić różaniec i iść do kościoła, a on niekoniecznie to będą zgrzyty. Uważam że takie kwestie jak seks przed ślubem są naprawdę istotne i nie należy „czekać i zobaczyć jak się  sytuacja rozwinie” tylko albo w tę albo we w tę. Podobnie jak kwestia picia lub nie picia alkoholu. Ja tam zazwyczaj wywalam kawę na ławę co często skutkuje tym, że facet czuje się skutecznie odstraszony. Czasami robię to z premedytacją, żeby się delikwenta pozbyć, a czasami dlatego że uważam to za stosowne. Zawsze zaznaczam że jestem mocno zajęta i nie zawsze mam czas na spotkania, żeby potem nie było jęczenia w słuchawkę że nie chcę iść do kina. Kontrolnie opowiadam że wybieram się z kolegą na wycieczkę i patrzę jak facet reaguje ( jeden uważał że dziewczyna nie może iść nawet sama do klubu bo tańcząc z obcym mężczyzną zdradza partnera…). Zazwyczaj dziwnie reagują na taką informację że można mieć kolegę z którym się gdzieś jedzie i z nim nie być, co z kolei mnie niesamowicie dziwi  – taka zaściankowość. No i kluczowa kwestia – dzieci. Nie ukrywam że w tym momencie nie widzę się w roli matki i być może nigdy nie zobaczę. Pozytywnie reagowali tylko ci faceci którzy już mają dzieci z poprzednich związków i nie planowali kolejnych (oni z kolei powinni uświadamiać kobietę od razu że są dzieciaci!) W mojej opinii zatajenie takiej informacji byłoby totalnie nieuczciwe w stosunku do drugiej strony. Większość osób marzy o tym  żeby założyć rodzinę i mieć potomstwo. Dlaczego miałabym marnować czyjś czas i po roku, dwóch znajomości odpalić taką bombę? Albo po ślubie… Moja koleżanka zwodziła swojego męża przez dwa lata, najpierw że pomyśli o dziecku jak zrobi podyplomówkę, potem jak zakończy projekt, a potem się z nim rozwiodła bo stwierdziła  ze nie chce mieć dzieci w ogóle … Jakiś miesiąc temu poznałam znajomego koleżanki, który mi się spodobał. Z wzajemnością. Do tej pory „nie miałam czasu” się z nim spotkać. Nie dlatego że nie chcę, tylko zastanawiam się czy jest sens. Nie dosyć że deklaruje że jest katolikiem to marzy wręcz o bandzie dzieciaków, które będą rano wskakiwać mu do łóżka i go budzić. Wszystko pięknie, ładnie tylko musiałby skądś wytrzasnąć te dzieciaki. Bo na mnie nie ma co liczyć. Koleżanka namawia mnie na spotkanie z nim, żeby w ogóle sprawdzić czy złapiemy wspólny klimat, a potem żeby go pomału uświadomić. A ja dalej obstaję przy swoim, że gdyby coś zaskoczyło to tym gorzej, bo ktoś musiałby zrezygnować ze swojego modelu rodziny. Mnie wystarczy facet i kot. Ale wiem na pewno że jemu nie wystarczy kobieta z futrzakiem nawet jeśli go zapewnię że też rano będzie po nim skakał i budził… Boję się też namawiania mnie na chodzenie do kościoła, bo nawracać mnie akurat nie trzeba. Pytanie brzmi; kiedy należy rozmawiać o takich rzeczach? Na początku? W trakcie związku, licząc że ktoś zmieni zdanie? W ogóle nie mówić i postawić kogoś przed faktem dokonanym? Lepiej zapobiegać czy leczyć? Zakochać się i przeżywać dramat rozstania, czy nie dopuścić do tego? Jakie jest Wasze zdanie? —————————————— Lubisz mnie? Kliknij      Powiązane notki: Będę brał cię w aucie – czyli po czym poznać że facet jest dobry w łóżku? Po czym poznać że kobieta jest zawsze gotowa na seks? Jak dwie połówki jabłka – czyli kiedy najlepiej zakończyć znajomość? Co za dużo, to nawet Furia nie ogarnie… Czy po 30 są jeszcze wolni, bezdzietni, zajebiści faceci??? Furia na Onecie, czyli z kim trzeba się przespać, żeby trafić na główną… 