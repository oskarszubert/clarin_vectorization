Zdaję sobie sprawę że tym wpisem mogę się narazić wielu osobom, ale zanim ktoś chciałby się na mnie obrazić to uprzedzam że jestem totalnym futbolowym laikiem i wszelkie opinie wypowiadam z perspektywy osoby która na meczu była pierwszy raz i jedyne co wiedziała to to że „będzie fajnie”. Było. Mam wielu kolegów. Część z nich jest zapalonymi kibicami piłki nożnej. Faceci, wiadomo to nie od dziś ekscytują się piłką, głównie z piwem przed telewizorem, więc nie było to dla mnie jakimś szczególnym zaskoczeniem. Natomiast wszyscy moi warszawscy kumple kochają, wielbią i czczą jeden, jedyny klub – Legię. I nie tylko po prostu tak sobie wielbią, ale chodzą na wszystkie mecze, znają wszystkie piosenki i mają w szafie całą kolekcję ubrań z ich logo. A zatem nie mogłam tego fenomenu zignorować i musiałam na własnej skórze się przekonać o co chodzi z tą Legią. Od ostatniego meczu w Warszawie ja też mam w szafie koszulkę z logo z przodu i wielkim napisem na plecach. Ale o tym trochę później. Lubię wyzwania, ale nie lubię ryzyka związanego z moim bezpieczeństwem, więc kiedy dostałam zaproszenie na mecz z Widzewem, na wszelki wypadek odmówiłam, zwłaszcza że miałabym być na Żylecie (o której nie miałam pojęcia co to jest i z czym to się je, ale zabrzmiało groźnie). Uprzedziłam kumpli że mogę iść na mecz gdzie nie będzie zbyt dużo kibiców drużyny przeciwnej i będę daleko od sławnej Żylety. Okazja nadarzyła się bardzo szybko bo w ostatnią środę był mecz z walijską drużyną The New Saints. No i Git. Pamiętając, że moja ignorancja z wyjazdem do Londynu naraziła mnie na niepotrzebne stresy, postanowiłam rzetelnie przygotować się do mojej piłkarskiej przygody. Przede wszystkim musiałam sprawdzić czy piłkarze są przystojni – podstawa. Najbardziej do gustu przypadł mi niejaki Tomasz Jodłowiec (obrońca), Inaki Astiz Ventura (nie zagrał), Michał Żyro jest całkiem ładny ale to dzieciak, Saganowski (trochę niski, ale ważne żeby strzelał gole, bo jest napastnikiem). Natomiast miałam okazję z bliska przyjrzeć się Dasanowi Kuciakowi, który stał na bramce i też jest niczego sobie. Kolejną ważną sprawą był strój. W końcu nie zna się dnia ani godziny. A nóż widelec zostałabym drugą Natalią Siwiec. Wiedziałam tylko że mam mieć białą koszulkę. Ponieważ mecz zaczynał się około 20.30 a pogoda w tym dniu była kiepska to niezmiernie ubolewałam że nie mogę się ubrać w jedyną białą koszulkę jaka posiadam (to nie jest mój ulubiony kolor) z gigantycznym dekoltem. Na szczęście nie musiałam akurat się tym przyjmować bo dostałam w prezencie śliczną koszulkę z logo. Przyznam, że trochę się bałam tego, że po drodze może mnie ktoś zamordować, ktoś kto np. woli Lecha Poznań, albo Polonię Warszawa. Na szczęście jechałam autem, a jak już udało mi się zaparkować to wszędzie stała policja. Prawdę mówiąc to nie miałam pojęcia czego miałabym się spodziewać, ale jak zobaczyłam tłumy kibiców, którzy szli na stadion Pepsi Arena w białych strojach, z szalikami, spokojnie i grzecznie to zaczęłam się zastanawiać czy na pewno to co pokazują w tivi to nie jakaś propaganda. Jednym słowem była pełna kulturka. Weszliśmy na stadion, usiedliśmy w wybranym sektorze zaraz przy bramce i oniemiałam. Ogólnie nie było pełnego obłożenia, na mecz przyszło około 12 tysięcy ludzi, ale jak spojrzałam w kierunku Żylety to zrozumiałam, że tam właśnie chciałabym się znaleźć. Zbity, biały, skandujący tłum. Jak tylko zabrzmiały pierwsze dźwięki piosenki Niemena  „Sen o Warszawie” to już wiedziałam, że polubię Legię – to był jedyny moment kiedy mogłam cokolwiek z nimi zaśpiewać, reszty oczywiście nie znałam. Czułam ból kumpla, który tęsknym wzrokiem spoglądał na Żyletę i nie mógł śpiewać pełną piersią. Generalnie powiem tak; miałam wrażenie jakbym była co najmniej pod Watykanem i oczekiwała wyboru nowego papieża. Nie do końca rozumiem o co chodzi z tą miłością, ale gdybym była piłkarzem i ktoś TAK mnie zagrzewał do boju, z takim zapałem to chyba strzelałabym bramkę za bramką. To jest taka energia której nie potrafię opisać słowami, to trzeba przeżyć. Nie sądzę też żeby osoby które były na Żylecie przychodziły zobaczyć przebieg meczu – tylko są tam po to żeby dodawać sił do walki swojej drużynie. Ten kto był ten wie, ten kto nie był temu powiem, że jest tam przez cały mecz człowiek (dyrygent, gniazdowy) który stoi tyłem do boiska i dyryguje dopingiem. Dzięki niemu cały sektor wie co ma śpiewać w danym momencie. Stoi na „gnieździe”, po obu stronach ma bębniarzy, którzy nadają rytm i jak ktoś nie dopinguje tak jak trzeba to dostaje od niego ochrzan. I teraz już wiem, ze jak kiedyś dzień po jakimś meczu do kogoś zadzwonię i usłyszę ochrypły głos: „ halo, halo, nic nie słyszę” to będzie oznaczało że z całych sił w płucach śpiewał oraz że poziom decybeli pozbawił go słuchu. Wydawało mi się że byłam tam jedną z nielicznych osób która przyszła żeby obejrzeć mecz, ale szybko okazało się że trudno się skupić na piłce jak ma się przed oczami żywy organizm kibiców. Musiałam mieć minę jakbym zobaczyła świętego Mikołaja, który właśnie wszedł mi do domu przez komin i włożył mi pod choinkę prezenty. Mam  nadzieję że miałam przynajmniej zamkniętą buzię. Zresztą… przez pierwszą połowę wszyscy piłkarze byli nie pod ta bramką co trzeba, czyli nie pod „moją”. Tak jak wspomniałam, nie znam się na tym, ale to chyba dobrze że wszyscy Walijczycy bronili swojej bramki, kiedy atakowaliśmy, w przeciwieństwie do momentów kiedy nasi dobiegali do naszej bramki jak już piłka była niebezpiecznie blisko (rzadko bo rzadko ale jednak). W sumie nasz bramkarz musiał się nudzić jak sto pięćdziesiąt, bo dla rozgrzewki podskakiwał sobie słodko, machał rączkami i nóżkami. Przez pierwsze 45 minut był sam jak palec. Kiedy sędzia ogłosił koniec pierwszej połowy z wielkim wyrzutem spojrzałam na kumpla, który obiecywał że Legia strzeli co najmniej 3 bramki i poszłam do wc. Chyba pierwszy raz stałam w mniejszej kolejce do toalety niż mężczyźni (to kolejny powód dla którego fajnie jest chodzić na mecze). W drugiej połowie w końcu mogłam się przyjrzeć grze, bo akcja przeniosła się pod „moją” bramkę i na swe piękne, zielone oczy zobaczyłam gola którego strzelił Dwaliszwili. Powiem tak, jak pada gol to człowiek nie jest w stanie kontrolować tego co się z nim dzieje. Nie wiem w którym momencie wystrzeliłam w górę i rzuciłam w objęcia kumpla z okrzykiem „gooooooool”. Stadion oszalał. Aż żałowałam że jednak mnie nie było na Widzewie, bo jestem ciekawa jak się zachowują kibice którym strzelili bramkę (ciekawa wyłącznie z socjologicznego punktu widzenia oczywiście). W każdym razie emocji nie brakowało chociaż podobno The New Saints nie są mocną drużyną i wszyscy na prawo i lewo trąbili że Legia wygra. Moja teoria jest taka że Legia nie chciała robić im przykrości i dlatego padła tylko jedna bramka. Trzeba to sobie w końcu jakoś wytłumaczyć… Zanim mecz się skończył i padł gol to prowizorycznie zapytałam kumpla co będzie jak jednak przegramy i czy wtedy mam się ukryć w toalecie i czekać aż policja wszystkich „niezadowolonych z tego faktu” zgarnie, czy mogę śmiało wracać do domu. Trochę się oburzył, ale tak do końca nie był w stanie podać mi jednoznacznej odpowiedzi. Ponieważ jednak wygraliśmy to z dumą wyszłam na ulicę. I znowu zapanowała sielska atmosfera wzajemnej miłości i zrozumienia. Nikt nie krzyczał, nie chciał się bić, niektórzy sobie śpiewali, policja była wyraźnie znudzona a ja podążyłam w kierunku zaparkowanego samochodu hen, hen daleko… Miałam marzenie żeby się przejechać z kibicami autobusem, eskortowanym przez radiowozy na sygnale (świetlnym), ale potem chyba musiałabym wziąć taryfę żeby odebrać auto, w związku z czym skapitulowałam. Oczywiście mój meczowy debiut oraz wygraną Legii trzeba było jakoś oblać więc wymyśliłam wycieczkę na stare miasto a konkretnie do Zakąsek, gdzie barman ze starej gwardii całował mnie po rekach (tak, tak… koszulka Legii czyni cuda) i opowiadał ze jest ich wychowankiem. Następne dwie godziny spacerowałam po Warszawie, gotowa w każdej chwili wziąć nogi za pas gdybym spotkała kogoś o innych zapatrywaniach drużynowych, ale spotkałam się z samymi miłymi sytuacjami. Po powrocie do domu przeczytałam całą historię Legii, wzruszyłam się opowieścią o Kazimierzu Deynie, obejrzałam kilka filmików na you tubie i poszłam spać. Za to od kilku dni nie mogę się pozbyć rozbrzmiewających w moje głowie dźwięków: „Mistrzem Polski jest Legia  Legia najlepsza jest  Legia to jest potęga  Legia CWKS la la la la la la la „              Powiązane notki: Furia na Onecie, czyli z kim trzeba się przespać, żeby trafić na główną… Mecze od kuchni – czyli bądźmy w końcu 12 zawodnikiem! 