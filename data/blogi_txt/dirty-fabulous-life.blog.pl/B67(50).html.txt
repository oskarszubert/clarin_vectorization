Jak pracować nad sobą kiedy trudno zmusić rozum do rozsądku, kiedy to co właściwe i dobre, wydaje się najgorszym rozwiązaniem? Kiedy próbujemy zdusić instynkt w zarodku i kierować się zasadami? A kiedy to już są zasady moralne to już kaplica… Istnieje takie zjawisko jak nieumiejętność odraczania sobie gratyfikacji.  I np. u mnie dotyczy to: jedzenia oraz … no właśnie, emocji, adrenaliny, oraz zadawania się z niegrzecznymi chłopcami. Staram się jak mogę. Uważam ze rozstanie z Czasoumilaczem było czystym heroizmem. Zwłaszcza że dawkowałam go sobie niczym narkotyk. Postawiłam sobie za cel przy nawiązywaniu kontaktu z kolejnymi  mężczyznami, żeby robić „coś” inaczej. Oczywiście to „inaczej” nie jest do końca sprecyzowane, ale staram się jak mogę. Może to być np. nie odrzucanie od razu facetów, którzy są porządni i ustatkowani. Ostatnio bardzo się starałam, okazało się jednak że pan był już wcześniej ustatkowany z kimś innym i pomógł wydać nawet owoce tego ustatkowania na świat. I co? I postanowiłam się nie zniechęcać, tylko spróbować z kolejnym „porządnym”. No dobra. Przyznam się. Zaczęłam flirtować z facetem, który wygląda jak koszmar każdej mamusi nastolatki. Wygląda jak bardzo, bardzo niegrzeczny chłopiec, który na dodatek ma styl Nergala i gra pewnie na gitarze porównywalnie dobrze. Pocieszam się myślą że brak tatuaży na jego rękach ( bo reszty nie widziałam …jeszcze) stawia go trochę w lepszym świetle. No i że nie będzie darł Biblii. No i co? No i doprowadziłam do tego że zaprosił mnie na drinka.  I już się boję   A najbardziej boję się że świat jest mały i że jeśli ta znajomość przetrwa to w jednym miejscu może się przez całkowicie czysty przypadek spotkać kilku niegrzecznych chłopców, z którymi… miałam do czynienia   Bo ci chłopcy się znają. Ale… przecież to jest to co ja lubię… To ryzyko, ta adrenalina – że jeśli pójdziemy na drinka w konkretne miejsce to mogę spotkać  ich wszystkich.  Mina bezcenna   i moja i ich. Przeraża mnie to i zarazem pociąga. Jak się ma do tego wspomniana nieumiejętność odraczania sobie gratyfikacji? Jeśli wiem, że spotkanie z niegrzecznym chłopcem zrobi mi dobrze tu i teraz, to nie zastanawiam się nad konsekwencjami, tylko wciskam się w obcisłą sukienkę i biegnę. Mam ochotę o 2 w nocy na spaghetti, to wstaję i robię. Cóż że niezdrowe. Przecież będzie mi dobrze. Dlaczego mam sobie odmawiać w dobie setek preparatów na wątrobę? Mam ochotę na zajebisty ciuch, to go biorę ( o ile mogę sobie na niego pozwolić) bo dlaczego miałabym nie zainwestować w siebie jeśli sprawi mi to przyjemność? Dlaczego mam się umartwiać? Jedyną rzeczą, na którą mam siłę czekać są seriale. Od oglądania jednego odcinka raz na tydzień zdecydowanie wolę obejrzeć wszystkie razem, od pierwszego odcinka danej serii do ostatniego. Teraz czekam na Grę o Tron. A jak tylko skończy się emisja w tivi to zamknę się w domu i udając że mnie nie ma będę się oddawać odroczonej za to bardzo należnej gratyfikacji. Czyli jednym słowem, nie jest ze mną aż tak źle        Powiązane notki: Cztery życzenia potrzebne do Furii spełnienia Kawa czy seks? – oto jest pytanie Następny do golenia, proszę! 