Czy ktoś z Was pamięta taki francuski serial dla młodzieży pt. „Miód i Pszczoły”? Od razu zaznaczę że nie jest to serial przyrodniczy. Główną bohaterką serialu jest Lola, młoda dziewczyna która skupia wokół siebie grono adoratorów, którzy lgną do niej jak wspomniane pszczoły do słodkiego miodu. Mimo że od czasu emisji minęło 19 lat, a ja już nie jestem taka znowu młoda, to mam wrażenie że moje perypetie spokojnie mogłyby posłużyć jako  pomysł na scenariusz podobnej telenoweli. Od zawsze było tak, że wokół mnie było więcej kolegów niż koleżanek. Jakoś lepiej się z nimi dogadywałam, traktowałam jak kumpli i w ogóle nie zauważałam że co poniektórzy wpatrywali się we mnie maślanym wzrokiem, a jak widziałam to starałam się jednak nie widzieć. Do pewnego momentu w ogóle nie byłam zainteresowana męską częścią populacji w kontekście romantycznym. A jak byłam to nielicznymi wyjątkami. W ogóle byłam taką chłopaczarą, chodziłam w spodniach i nie zwracałam uwagi na swój wygląd, przy czym znajomi którzy są ze mną w kontakcie do dziś uważają że właśnie taka nieokrzesana byłam najbardziej urocza. W każdym razie, kiedy już mi się zmieniło i nawet żeby wyrzucić śmieci koniecznie musiałam mieć pełny makijaż (chwała bogu szybki mi ten etap makijażowy minął) to pamiętam zabawną sytuację kiedy powiedziałam w tramwaju kumplowi „cześć” a on wytrzeszczył oczy jakby zobaczył ducha i opadła mu szczęka. Dlaczego? Po prostu pierwszy raz w życiu widział mnie w sukience i to nie takiej zwyczajnej ale czerwonej, delikatnie mówiąc oczojebnej miniówie. Tych kumpli miałam od metra i trochę, ale skoro miało być o miodzie i pszczołach to przytoczę tych, którzy bardzo chcieli żebym zobaczyła w nich faceta, ale niestety nie było im to dane. Pierwszego z nich poznałam na jakimś koncercie (etap małej punkówki). Byłam z kuzynką. Ja miałam niebieskie włosy, ona czerwone, więc rzucałyśmy się w oczy. Obok na kocyku siedziało trzech kolorowych chłopców. Jak to w życiu bywa mnie spodobał się nie ten, któremu spodobałam się ja, więc mógł zostać jedynie moją „pszczołą”. Bardzo się starał zapunktować, poznał mnie z całym swoim towarzystwem( później również nieopatrznie z moim pierwszym poważnym facetem…). Niestety, kiedy już wydawało się że może, może wykrzesałabym z siebie jakieś cieplejsze uczucia, to zabrał mnie na wycieczkę swoim fiatem 125p (zwanym kwadratem) i na całe gardło śpiewał piosenkę o wdzięcznym tytule Kibel. Wtedy ulotnił się cały romantyzm, a mój instynkt samozachowawczy zażądał, żebym się nie wygłupiała i wracała do domu. Kumplujemy się do dzisiaj i chociaż z racji odległości kontakt mamy sporadyczny to nigdy nie możemy się nagadać, kiedy już nam się uda spotkać. Z drugim moim adoratorem początki były trudne. W liceum nie znosiliśmy się. Nie jestem pewna czy powiedzenie „kto się czubi, ten się lubi” byłoby adekwatne do naszej awersji względem siebie. Nie jestem pewna co nas do siebie zbliżyło; to że dawałam mu odpisywać rosyjski, czy to że on pozwalał mi odpisywać matematykę. W każdym razie nagle się okazało że ma babcię w bloku obok mojego i codziennie obligatoryjnie MUSI ją odwiedzać. Wszystko było ok., dopóki nie odkryłam, że po odprowadzeniu mnie pod klatkę on się zawija powrotem do tramwaju a biedna babunia nawet nie ma pojęcia jakiego ma kochającego wnuczka. Jak mi się już zapaliło czerwone światełko, to zaczęłam ze szkoły wychodzić tylnym wyjściem, wracać na piechotę, albo błagałam koleżankę żeby nie odstępowała mnie ani na krok. Tak naprawdę był on moim największym orędownikiem później kiedy już poszliśmy na studia. Sami w obcym mieście zaprzyjaźniliśmy się na dobre i na złe. Wszedł on niejako do mojej rodziny, wszystkim przedstawiałam go jako swojego brata. Bronił mnie przed namolnymi wielbicielami, a że był słusznej postury i przez jakiś czas nawet nie miał zbyt uwidocznionej szyi to czasami wystarczyło ze w knajpie pokazywałam go jakiemuś chłopakowi a on się ulatniał jak kamfora. Śmialiśmy się później że jak dostanie gdzieś w kiblu w szczękę to przynajmniej będzie wiedział za co Strasznie, strasznie mi go brakowało kiedy wyjechał za granicę. W każdym razie po latach mi się przyznał że straszliwie był we mnie zakochany. Oczywiście wiedziałam, ale był na tyle zachowawczy że nigdy nie przekroczył granicy, która mogłaby zakończyć naszą przyjaźń. Wokół mnie kręcił się też chłopak, który miał niesamowita umiejętność polegającą na tym, że zapytany o to która jest godzina, potrafił przy okazji opowiedzieć o teorii czasoprzestrzeni… Jest to jedyny człowiek jakiego znam, który jedyne czego potrzebuje do szczęścia to słuchacza… Potrafił mówić, mówić, mówić… Nie mam pojęcia dlaczego mnie sobie upatrzył. Dawno, dawno temu nie wszystkie telefony stacjonarne miały identyfikację numeru. Jak miałam nieszczęście i odebrałam to najbliższa godzina polegała głównie na wydawaniu dźwięków typu: uhm, acha, nooo, oraz słów: to ciekawe, naprawdę?, no co ty mówisz… Po jakimś czasie doszłam do takiej wprawy, że w trakcie rozmowy układałam pasjansa, oraz odrabiałam zadania z matmy. Kiedy wylądowałam w Warszawie i ściąnełam tu swoją kuzynkę, to umówiliśmy się we trójkę w jakimś klubie na Pradze. Po wyjściu zapytałam jej co o nim sadzi – stwierdziła bardzo delikatnie, ze jest miły, tylko gdyby trochę mniej o sobie mówił to byłby fajniejszy. Co roku dostaję od niego życzenia na wszelkie okoliczności. Byli też koledzy, którzy podobno przeze mnie nie zaliczyli sesji bo zamiast się uczyć to fantazjowali na mój temat, oraz tacy którzy z miłości nieszczęśliwej do mnie schudli…( ale ci to chyba powinni być mi akurat wdzięczni   ). A jak to teraz wygląda? Dopóki byłam w stałym związku to faceci się nie afiszowali ze swoja słabością do mnie, zresztą nawet jeśli się afiszowali to ja i tak nie zauważyłabym tego ponieważ byłam zapatrzona w swojego mężczyznę. Teraz poznaję bardzo dużo mężczyzn i zdecydowana większość kolokwialnie rzecz ujmując do mnie startuje. I tak; jeśli pan mnie nie interesuje, nie jest w moim klimacie to po prostu dostaje kosza i jest po problemie, ale czasami spotykam mężczyzn, którzy nie są w moim typie i raczej mają nikłe szanse żebym zwróciła na nich uwagę, ale… są przekochani, przecudni, przesympatyczni, inteligentni i co jak co, ale nie chciałabym z nimi stracić kontaktu. Opcje, które rozwiązują sytuację z podchodami są dwie; mówię otwarcie że nic miedzy nami nie będzie i daję wybór czy chce kontynuować znajomość, albo liczę na to że dany delikwent sam się zorientuje że nie jestem nim zainteresowana. W efekcie kręci się koło mnie mały rój pszczół. Co więcej, zaczęłam ich ze sobą poznawać. Jak mam się z nimi spotykać to muszę jakoś zaplanować czas, a wiadomo że doba się nie rozciągnie. W efekcie organizuję jakąś domówkę lub wyjście na miasto i zabieram dwóch lub trzech za jednym zamachem. Mam takie zboczenie, że lubię poznawać ze sobą fajnych ludzi, bo to poszerza grono znajomych każdemu z nas. Jestem wdzięczna losowi za to że ich na mojej drodze postawił, bo to ludzie niebanalni, z którymi można podyskutować, pospierać się, pobawić. Mam nadzieję że oni cenią znajomość ze mną tak bardzo, jak ja cenię ich    Zapraszam na facebooka’a      Brak powiązanych notek. 