Kilka dni temu miałam kryzys. Nawarstwiło się kilka spraw, które sprawiły że byłam totalnie podminowana. Stres, ból gardła i konieczność podejmowania trudnych decyzji – wszystkie te czynniki próbowały wyprowadzić mnie z równowagi. Jest to taki moment kiedy rzeczywiście noszenie koszulki z napisem „nie dotykać, gryzę” ma swoje uzasadnienie. Jedyne czego w takich dniach potrzebuję to świętego spokoju. Spokój polega na tym, że odczuwam potrzebę bycia samej, w wolnym tłumaczeniu kontakt z innymi ludźmi tylko wzmaga mój poziom wkurwienia. Moi znajomi rozumieją prosty przekaz: nie mam ochoty na spotkania, chcę sobie pooglądać seriale i poczytać książkę. Zazwyczaj mówią po prostu: daj znać jak będziesz miała ochotę się spotkać. Każdy z nas ma prawo do gorszego dnia i każdy z nas w takich sytuacjach ma inne potrzeby. Jeden potrzebuje się wygadać i wyjść do ludzi, a drugi posiedzieć sam w domu zaszywając się pod kołdrą i wyciszając telefon. Są jednak osoby które nie do końca szanują lub rozumieją te nasze potrzeby. Jeden z moich znajomych który próbował wyciągnąć mnie na miasto nie zrozumiał że skoro mam gorsze nastawienie i chcę zostać w domu (głównie po to żeby nie zrazić do siebie całego wszechświata), to znaczy że chcę zostać w domu. Sama. Jak już zrozumiał że nigdzie się nie ruszę to radośnie stwierdził, ze kupuje wino i poogląda seriale ze mną. Zerknęłam dookoła i już widziałam siebie jak z napędem turbo ogarniam mieszkanie, biorę prysznic i szybko robię coś na ząb, żeby znajomy mógł pocieszać mnie w komfortowych warunkach. Tak już mamy że trudno odmawiać zwłaszcza kiedy ktoś chce zrobić dla nas dobrze i ma dobre zamiary i chęci. Powiedzenie że dobrymi chęciami jest piekło wybrukowane zna każdy. W końcu zdobyłam się na to żeby kolegę przeprosić i odmówić mu. Próbował walczyć argumentami, że lepiej mi będzie jak się wygadam (dla kogo lepiej? ) i zrzucę z siebie stres (chyba raczej rzucę czymś ciężkim), ale asertywnie wytłumaczyłam mu że jeżeli by przyjechał to ja nie czułabym się wcale lepiej tylko gorzej bo: lubię stresy przegryźć sobie sama, a poza tym miałabym pretensje do siebie że uległam i zrobiłam coś wbrew sobie. Śpieszę donieść, że moje nastawienie już wróciło do normy. Najgorszy kryzys został zażegnany i jestem radosna jak skowronek. Kolega zrozumiał i sam przyznał że to bardziej on chciał mnie zobaczyć i szukał pretekstu, a wydawało mu się że mój podły nastrój jest do tego wręcz idealny. Niedawno ze zdziwieniem wysłuchałam informacji że podczas głaskania kota, człowiek się relaksuje i uspokaja, natomiast kot w pewnym momencie reaguje stresem. Tak samo jak zagłaskać można kota, tak można zagłaskać człowieka. Im bardziej ktoś się nad nami rozczula i nami przejmuje tym bardziej flaki przewracają nam się w żołądku… przynajmniej ja tak mam… Apeluje do Was żeby akceptować to że każdy inaczej reaguje na trudne sytuacje i warto żeby dać danej osobie poczucie że jest się w pobliżu żeby wesprzeć, a nie narzucać się z pomocą. Każdy z nas jest inny, ale nie każdy potrafi odmawiać… Brak powiązanych notek. 