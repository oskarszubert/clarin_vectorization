Długo się zastanawiałam czy opisać jedną z moich dziwnych relacji, zwłaszcza że większość moich znajomych zna tę historię, a wiadomo… nie chciałabym zostać rozpoznana   Dawno, dawno temu kiedy pracowałam w dużej firmie, bardzo często musiałam się przeprowadzać. Zazwyczaj pojawiałam się w mieście w którym nie mieliśmy jeszcze oddziałów i je tam zakładałam. Czas przebywania w danym mieście wynosił średnio od około 9 miesięcy do roku. Wiadomo, nowe miasto, nowe otoczenie, nowi ludzie. Brak bliskich znajomych. No i w moim ulubionym mieście na literkę K poznałam pewnego Pana Dyrektora (PD). Była to chwilowo jedyna osoba którą znałam i która w związku z tym zadeklarowała się pokazać mi miasto i „zaopiekować się” mną. Powiem tak… w obliczu tego, że on się bardzo starał zapełnić mi czas różnymi rozrywkami, stał mi się bliski. Oczywiście nie dawałam po sobie poznać że PD mi się spodobał. Po jakimś czasie okazało się że na CAŁE SZCZĘŚCIE. Pan Dyrektor pracował w branży medialnej w związku z tym nietrudno było załatwić mi rozrywkę; koncerty, imprezy branżowe, wyjazdy. Fajnie było. Pamiętam był taki moment kiedy siedzieliśmy u niego i piliśmy wino, a ja miałam straszną ochotę żeby się do niego przytulić. Powstrzymałam się, bo zastanawiałam się co będzie jak on nie odwzajemni mojej sympatii i stracę fajnego kolegę. Po tygodniu wytłumaczyłam sobie, że to tylko relacja koleżeńska i wszystko mi przeszło. Mnie przeszło, za to jemu przyszło…  Standard. WIDZIAŁAM TO, widziałam, ale udawałam że nie widzę. Stwierdziłam, że zareaguję dopiero wtedy kiedy zrobi jakiś ruch. Jakikolwiek, który pozwoli mi wyjaśnić, że nic z tego nie będzie. Ale on nie robił nic takiego. Spędzaliśmy ze sobą jakieś 80% wolnego czasu. Chodziliśmy na lunche, do kina, na imprezy, jeździliśmy w weekendy na wycieczki, poznałam większość jego znajomych. Często odwiedzałam go w pracy. Wszyscy podeszli do mnie z dużą sympatią. Nawet się dziwiłam, że aż tak wielką. Dzwonili do mnie, zapraszali na spotkania. Traktowali jak swoją. Później się okazało dlaczego. Spędzałam z PD tak dużo czasu, że dzień bez spotkania  był jakiś taki dziwny. W końcu jednak poznałam swoich znajomych, z którymi chciałam po prostu pobyć, lepiej się poznać. Ale okazało się to trudne. Powiem tak, przez tą znajomość z PD byłam rozpoznawalna „na mieście”. Gdziekolwiek się nie pojawiłam miałam wrażenie że ktoś mnie śledzi   (wiem, wiem kłania się mania prześladowcza, ale się jej nabawiłam dzięki niemu). Siadaliśmy pod parasolkami, mijało 40 minut i pojawiał się ON. Przypadkiem oczywiście. Wychodziłam potańczyć, bawiłam się w najlepsze tańcząc z miłymi chłopcami i nagle kątem oka dostrzegałam jak siedzi przy barze i z wyrzutem się na mnie patrzy. Takich sytuacji było wiele. Wiem, powinnam to uciąć ale… zbyt dużo bym straciła. Zdaję sobie sprawę jak to brzmi, ale cóż, taka była prawda. Dostrzegałam inne korzyści płynące z tej znajomości. Towarzyskie głównie. Wiedziałam, że jeśli z nim skończę to wymusi na swoich znajomych żeby trzymali się ode mnie z daleka. Chyba niezbyt dobrze zniosłabym ostracyzm w obcym mieście… Z czasem nasza znajomość zaczęła być coraz bardziej toksyczna. Czasami przyjeżdżali do mnie znajomi na weekend. Dla mnie było to zupełnie normalne ze zajmuję się swoimi gośćmi. Dla niego był to brak szacunku w stosunku do jego osoby, bo… nie poświęcałam mu czasu. Kiedy przyjechała do mnie E i pojechałyśmy na wycieczkę tak się obraził, że przy nim fochy czasoumilacza to mały pikuś. Najbardziej w pamięci utkwiła mi sytuacja kiedy pojechaliśmy na jakąś imprezę medialną i wracaliśmy z jeszcze jednym kolegą. Zadał mi pytanie kogo ma odwieźć pierwszego –  mnie czy kolegę. Ponieważ do mnie było bliżej, było już późno i wszyscy byliśmy zmęczeni, odpowiedziałam że do mnie. Wpadł w taką wściekłość, że zaczął trzaskać drzwiami od auta i krzyczeć, że on dla mnie robi TYLE, a ja nawet nie chcę z nim spędzić pół godziny dłużej. Kolega oddawał akurat mocz na stacji benzynowej więc ominęła go ta scena. Musiałam być w wielkim szoku, bo normalnie to uniosłabym się honorem i poszła na piechotę. Do tej pory nie rozumiem o co mu chodziło. Przecież jak się zadaje komuś pytanie z dwiema opcjami do wyboru to pytany którąś z opcji przecież musi wybrać. A odpowiedź nie zawsze musi się pytającemu podobać… Wystarczyłoby żeby powiedział: mam propozycję, najpierw odwieziemy Ziutka a potem ciebie, ok.? I nie byłoby sprawy. Obraził się na poważnie. A ja zamiast odetchnąć z ulgą to miałam mega poczucie winy, że go zraniłam. Niemądra. Stwierdziłam że wykorzystam ten czas wolności i pojadę sobie odpocząć. Piękna pogoda, słońce, konie, autostop. Wyłączyłam telefon i… zamiast cieszyć się okolicą to się stresowałam co ja mu powiem jak wrócę, bo jeśli dowie się że pojechałam bez niego to znowu się obrazi. Nie wiem czego się bałam, ale pamiętam jak się kiedyś umówiłam z jego kumplem na kawę i non stop patrzyłam na drzwi czy PD czasami nie wejdzie i nie będzie miał pretensji. Był mega toksyczny, ale też był we mnie zakochany. Może stąd wynikało jego zachowanie. Byłam już tak zdesperowana i zmęczona tą sytuacją że chciałam z nim pogadać, ale naprawdę opuszczały mnie siły jak się spotykaliśmy. W końcu on się jakoś odkrył werbalnie, kiedy to próbował coś napomknąć o NAS a ja nie dawałam mu dojść do słowa, co chwilę zmieniając temat. Siadł w końcu koło mnie i powiedział że chce porozmawiać poważnie. Kiedy padło „my”, ostro wyparowałam, że nie ma nas i o czym on w ogóle mówi. On: że jak to? Przecież spotykamy się od kilku miesięcy! Na to znowu ja: słucham???? Przecież jesteśmy kumplami, gdybyśmy byli parą to byśmy chyba sypiali ze sobą a my nawet pod rękę nie chodzimy. On: ale są pary które są w białym związku. Ja: no to ja do nich się nie zaliczam. Obraził się straszliwie. Wyszłam. Trochę to trwało zanim się odezwał. Doszliśmy do porozumienia w kwestii tego że szkoda zmarnować znajomość. Znowu zaczęło być fajnie, jak na samym początku. PD poznał mnie ze swoimi dwoma najlepszymi przyjaciółmi. W obydwóch się zakochałam na kilka dni ale zaraz potem mi przeszło ( o jednym z nich napiszę może następnym razem). Myślę, że to po prostu były jakieś odruchy obronne organizmu – te zauroczenia. Właśnie po spotkaniu obu panów doszłam do wniosku dlaczego pół miasta kłaniało mi się w pas, a w knajpach zawsze znajdował się dla mnie wolny stolik… byłam pewna że PD swoje uczucia wobec mnie zachował tylko dla siebie, ale nie… Siedziałam z jednym z kolegów w knajpce i jedliśmy różne pyszności; ja moje ulubione kopytka z sosem z borowików, kiedy nagle usłyszałam: to kiedy ślub? Chwila zamroczenia: jaki ślub? No twój i PD, to chyba już jakoś niedługo… Wierzcie albo nie, ale kopytko wpadło mi do tchawicy, oczy wyszły na wierzch, aż dziwne że się nie udławiłam z wrażenia. Wytłumaczyłam koledze, że ja i PD nigdy nie byliśmy, nie jesteśmy i nie będziemy razem. Zapanowała konsternacja. Obydwoje unikaliśmy już tego tematu. Nie wydałam go przed PD. Tydzień później kolejna impreza. Przyjechał ten drugi. Siedzimy, gadamy i ZNOWU słyszę: „wy”. Osz kurwa! Jego też uświadomiłam że NIC mnie nie łączy z PD oprócz sympatii. Na co stwierdził, że ilekroć nie dzwonił do niego to zawsze słyszał: właśnie jestem z F na obiedzie, właśnie idziemy z F na spacer, właśnie jesteśmy z F na wycieczce, więc wszystko wskazywało na to że jesteśmy parą plus to co sugerował sam jaśnie Pan Dyrektor… No to była prawda. Ale zawsze byliśmy „właśnie” jako kumple, a przynajmniej z mojej perspektywy. Nie wiem czy koledzy go uświadomili o rozmowach ze mną, ale zaczynało być coraz dziwniej. On trzymał fason i udawał że wszystko jest ok, ja też grałam zwłaszcza w obliczu tego że mój czas w tym mieście dobiegał końca i chciałam  żeby było miło… Kiedy spakowałam walizki i wsiadłam do auta, z pleców spadł mi olbrzymi ciężar. Dwa tygodnie później spotkałam Księciunia. Ja i PD straciliśmy kontakt. Żadne z nas nie chciało chyba kontynuować znajomości. Kontakt był sporadyczny, głównie poprzez jego kumpla który mieszkał w Warszawie (tego drugiego). Raz spotkaliśmy się na kawę, podczas której Księciunio zadzwonił, a ja powiedziałam: tak kochanie? I już wszystko było jasne. Pan Dyrektor zrozumiał.  Brak powiązanych notek. 