Tak jak oczekiwałam historia Królewny i Rycerza ma swój ciąg dalszy. Jeżeli nie wiecie o jakim ciągu mówię proponuję zapoznać się z poprzednim WPISEM na ten temat. Niestety nie jest to relacja z pierwszej ręki, czyli mojej osobistej tylko z opowieści Królewny. I wiem że miała być już dwa tygodnie temu ale Dżery się naprawdę bardzo rozchorował i nie był w stanie nic robić. Otóż… po pierwszej wyprawie i tym potwornym powrocie Rycerz się chwilowo ode mnie odpierwiastkował. Pewnie się mnie bał   Nie mniej jednak mimo że szczątkowy to jednak jakiś tam kontakt mieliśmy. Postanowiłam być twarda jak skała i skoro już postanowiłam go wyswatać to musiałam jasno dać mu do zrozumienia że JA Furia nigdy, przenigdy nie dam mu nawet cienia szansy że mogłabym obdarzyć go jakimkolwiek uczuciem innym niż sympatia. Więc najpierw wracając, zapowiedziałam mu, że super że chce wrócić do Królewny z piłą i tak jej pomagać, tylko…. kurcze… ja najbliższy wolny termin mam za 2 miesiące, a tyle przecież drzewo leżeć nie może. Dżery się na mnie popatrzył tak jakoś strasznie i zapytał „ale jak to, to jak ja Cię teraz zabiorę nad morze i na kawę” (kiedyś planowaliśmy 1,5 dniowy wypad nad morze – przypis autorki). Westchnęłam tylko i powiedziałam że takie życie… cóż poradzić. Tydzień temu Rycerz – sprytna bestia, chciał mnie wziąć pod włos i mnie zdemaskować; akurat leczył się u znajomych, którzy mają stadninę a ja jakieś 20 lat temu (Boże jak to strasznie brzmi) jeździłam konno i napisał mi sms gdzie jest, z pytaniem, czy za dwa tygodnie nie wybrałabym się tam razem z nim. Już, już miałam odpisać że to strasznie, zajebiście dobry pomysł, bo konie uwielbiam, ale się zawahałam nad klawiaturą…, bo przecież ja nie mam wolnych weekendów aż do lutego!!! Uff. Tak też mu odpisałam. Od tej chwili rozmawiał ze mną bardzo oficjalnie i oschle. Oczywiście byłam w stałym kontakcie z Królewną, która miała za zadanie za wszelką cenę utrzymać pozytywną relację z Rycerzem. A ponieważ Dżery jest prawdziwym rycerzem to z obietnicy przyjazdu co by pociąć to cholerne drzewo do reszty nie mógł się wycofać. Pojawił się tylko jeden mały, maluteńki problem. W międzyczasie przyszedł na kawę sąsiad zza miedzy, który pociął pień na małe kawałeczki. Shit happens… Na szczęście pojawiło się od razu tysiąc rzeczy do których Dżery jest wręcz niezbędny i jakoś sytuację udało się uratować. Królewna regularnie pisała do Rycerza, Rycerz dzwonił do Królewny. Cud, miód i orzeszki. W końcu Dżery poczuł się lepiej i termin wyjazdu został wyznaczony na wczorajszą sobotę. Ja akurat naprawdę tę sobotę miałam już zajętą – bardzo, ale że miałam dla Królewny prezent, to poprosiłam Dżerego żeby wstąpił po drodze. Nie było to takie proste oczywiście, bo prezent miał gabaryty 2,5m na 1m plus jakąś tam głębokość. Więc Rycerz musiał załatwić dużą przyczepkę… oraz silnego kolegę. Kolega był silny i miał z kolei gabaryty Rycerza, oraz taką samą orientację w terenie jak on (jeśli nie wiecie o co chodzi to odsyłam do I części, ostatniego aktu sagi). Mieli być u mnie o 8 rano, a byli o 10.15! Nie wiem jak można zrobić 50 km, mając do pokonania tylko 27. Nawet ja taka zdolna nie jestem. W każdym razie od 8 do 10.15 zdążyłam odśnieżyć podjazd, zjeść śniadanie, wygrzać sobie miejsce na parapecie, oraz zadzwonić do Królewny ze sto razy. Mniejsza z tym dlaczego tak bardzo zależało mi na punktualności, ale spóźnienie się obu panów sprawiło że nie potrzebowałam już kawy w tym dniu. W każdym razie kiedy w końcu zajechali pod moją twierdzę to Dżery wyraźnie unikał mojego wzroku, był strasznie zachowawczy i miałam wrażenie że najchętniej zapadłby się pod ziemię. Nawet mnie nie próbował całować po rękach, a to już o czymś świadczy! Oczywiście byłam miła i sympatyczna ale założę się że iskry sypały mi się z oczu i miałam podniesioną brew, a tego nie potrafię tak do końca kontrolować. Koniec końców chłopaki zapakowali prezent na przyczepkę i pojechali na włości Królewny. No i odtąd moje wieści ograniczają się do relacji Królewny. - dojechali około 14.00 - zjedli obiad - zabrali się za pracę. Tak, wiem… dosyć enigmatyczny opis. Siedziałam jak na szpilkach i czekałam na relację. W końcu napisałam sms’a że nie wytrzymam napięcia i Królewna zadzwoniła z szybkim przekazem: wszystko ok., jest romantycznie, opowiem wszystko jak sobie pojadą. I zadzwoniła Podobno Dżery był wyluzowany i „zupełnie inny niż w moim towarzystwie” (nie wiem co to oznacza, czyżbym ja go krępowała???? ). Żartował sobie na TE tematy, robił aluzje, opuszczał żaluzje i w ogóle jakoś tak „fajnie było”. Uff. Odetchnęłam. Królewna roztaczała swój urok wszem i wobec, a urok mam głęboką nadzieję i ufność w tym że na Rycerza podziałał. Królewna przyznała że kilka razy spoglądała ukradkiem na Dżerego i robiło się jej ciepło. Nie doprecyzowała gdzie jej się ciepło robiło, zakładam ze było to ciepło z serii romantycznych czyli gdzieś z okolicy serca. Musiał się jej spodobać bo nawet powiedziała że schudł – czytaj: wypiękniał przez te dwa tygodnie. Wydaje mi się że za pierwszym podejściem Rycerz mimo że rycerski nie podziałał na nią aż TAK. Według mnie jest to wina tego, ze się wtedy za często przebierał po rżnięciu (drewna) i feromony nie zdążyły dolecieć do Królewny. A teraz że Królewna podchodziła coraz bliżej i bliżej to jakoś udało się jej tymi feromonami sztachnąć. I co? I co, niedowiarki? Mówiliście że nic z tego nie wyjdzie, a tu się okazuje że Rycerz zapowiedział już kolejne odwiedziny   W sumie nie mógłby odmówić, bo Królewna mruczącym (podobno) głosem zaprosiła go na romantyczną kolację!!! Co więcej, przy pożegnaniu zarzuciła mu ręce na szyję, cmoknęła w policzek i zapytała czy pamięta o tym zaproszeniu. Pamięta   Martwi mnie tylko to że dzieli ich 200 km, jak mają sobie te romantyczne kolacyjki jeść razem to fajnie jakby zamieszkali bliżej siebie. Oczywiście dla chcącego nic trudnego, ale z tym problemem to już muszą poradzić sobie sami Póki co Rycerz wydzwania do (jeszcze nie swojej ale myślę że to chwila czasu) Królewny po 3 godziny dziennie. I to tyle. Ja trzymam kciuki za swój niecny plan i oby Dżery nigdy się o tym spisku nie dowiedział   I myślę że o mnie już Dżery nie myśli. Świadczy o tym fakt, że najbardziej wyszukany komplement jaki od niego wczoraj usłyszałam, to taki że … miałam rano takie fajne gumiaki…     PS. dzisiaj Królewna postanowiła się ujawnić i na swoim blogu opisać całą historię ze swojego punktu widzenia, a przeczytacie ją TUTAJ  Powiązane notki: Jak FURIA bawiła się w swatkę… Chcecie bajki, oto bajka – czyli III część sagi Lodowa Furia w natarciu 