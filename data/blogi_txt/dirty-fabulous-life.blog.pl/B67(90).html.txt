Stoję na parkingu i zamierzam pojechać dalej taksówką. Podjeżdża jedno auto. Oglądam je, jest ok, ale nie wsiadam. Auto staje z boku. Za chwilę podjeżdża kolejne. Jest wygodne, bezpieczne…, pewnie w środku jest ciepło. Zastanawiam się. Już mam podejść, ale w tej sekundzie podjeżdża sportowy samochód. Wspominam stare czasy, adrenalinę, emocje, ryk silnika. Uśmiecham się i prawie decyduję, ale… Zaczynam się zastanawiać czy na dłuższą metę takie auto mnie zadowoli. Do pierwszej taksówki wsiadła jakaś miła dziewczyna i odjechali. Mam chwilę czasu więc staram się nie podejmować pochopnej decyzji. Zależy mi na wygodzie, ale lubię też szybsze bicie serca które zapewni mi rajdówka. Analizuję sytuację. Uśmiecham się do kierowcy limuzyny dając znać że się zastanawiam, ale zerkam też w kierunku sportowego auta. Zaczyna się już robić chłodno. Adrenalina czy bezpieczeństwo, adrenalina czy bezpieczeństwo… Nagle widzę jak do rajdówki biegnie jakaś długonoga blondynka. Wolne? – pyta. Kierowca otwiera drzwi od środka i odjeżdżają. Czuję jak kurczy mi się z żalu żołądek. Wiem że to postój taksówek, więc za chwilę, prędzej czy później podjedzie kolejna i kolejna… Co robić? Czekać na następną licząc że będzie lepsza od limuzyny, że taksówkarz okaże się milszy czy skorzystać z tej która stoi i grzeje swoje wnętrze oferując mi ciepło i wygodę? Nagle widzę, że w kierunku samochodu biegnie zmarznięta kobieta. W jednej sekundzie podejmuję decyzję i wsiadam. Podaję adres. Jedziemy… Powyższa sytuacja JESZCZE się nie wydarzyła, ale analizując sposób w jaki ostatnio wybieram sobie partnerów taki scenariusz wydaję się mocno prawdopodobny. Kiedyś wsiadłabym do rajdówki i cieszyła się fajnym, ekscytującym związkiem. Że niebezpiecznie? Że można wypaść na zakręcie? I co z tego przecież raz się żyje. Plus słyszane od lat powiedzenie, że lepiej żałować że coś się zrobiło, niż żałować że się jednak NIE zrobiło. Wszystko pięknie, ładnie ale… może się okazać że wszyscy porządni mężczyźni już znaleźli swoje amatorki, więc nie wypada się później dziwić że kolejne wolne „taksówki” podjeżdżają obite, z wytartą tapicerką i mocno zużyte. Burzą się we mnie dwie sprzeczne myśli. Z jednej strony jestem przeciwniczką brania tego co wpadnie w ręce. Bycie z kimś to duża odpowiedzialność. Nie można z kimś być tylko dlatego że akurat nie trafiło się nic lepszego. To nieuczciwe. Kochaj albo rzuć! Nie można być z kimś z innego powodu. No bo co? Z powodów finansowych? Może jestem idealistką, ale będąc z kimś kogo nie kocham skrzywdziłabym co najmniej dwie osoby. Ja byłabym również nieszczęśliwa gdybym musiała dzielić życie i łoże z kimś kogo nie kocham. Jeden z moich czytelników * wyjaśnił to w komentarzu; uważa że facet daje mi pozycję i stabilizację a ja jemu moją „różową, wygimnastykowaną waginę”. Toż to ja już wołałabym być luksusową call girl, miałabym stabilizację materialną a jednocześnie niezależność i brak zobowiązań. Z drugiej strony, można tak sobie czekać i czekać na swojego księcia z bajki, który nie dosyć że będzie powalał nas intelektem, imponował siłą i zaradnością, był niesamowicie przystojny, miał konto na Kajmanach oraz daczę w ciepłych krajach. I jakkolwiek brutalnie by to nie zabrzmiało to termin przydatności się kończy. Już naprawdę wolałabym zostać starą panną z kotem, niż w akcie desperacji brać kogo popadnie żeby tylko uszczęśliwić otoczenie. Bo otoczenie się burzy, że Furia tak przebiera w tych facetach, ogląda, ocenia a przecież za chwilę jej wszystko obwiśnie i nawet Wiesiek spod dziewiątki na nią nie spojrzy… No i co ja mam robić? Wsiadać do limuzyny która stoi pod domem, czy poczekać na następną????   ——– * Louis – You made my day    Powiązane notki: Kochasz = zdradzasz? Pieprzona chemia miłości… 5 powodów dla których umawiamy się na randki Mieć ciastko i zjeść ciastko Do zakochania jeden krok… O tym jak kot zaprzepaścił szansę na drugą randkę z naprawdę fajnym facetem (NFF)… 