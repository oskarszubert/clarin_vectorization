Dawno, dawno temu, czyli rok temu mniej więcej o tej samej porze… to po pierwsze było jakieś 20 stopni mniej niż było dzisiaj. Po drugie święta spędzałam w Warszawie goszcząc rodziców, a poza tym istniały jeszcze Zakąski i Przekąski na Krakowskim Przedmieściu z którymi wiąże się masa wspomnień. Tym razem jest plus 7 stopni Celsjusza, jestem u rodziców na wigilii, a Zakąski odeszły w zapomnienie, nad czym szczerze ubolewam i staram się tą myśl wypierać gdyż inaczej boli. Do rzeczy. Co się robi z bliskimi którzy są gośćmi w naszym mieście? Przede wszystkim zapewnia się im rozrywkę. A co się zazwyczaj robi w Warszawie? Zabiera się rodzinę na spacer po Starówce, pokazuje choinkę na Placu Zamkowym, próbuje wytłumaczyć dlaczego kawa kosztuje 18 zł za 100 ml, ogląda szopki, przystaje przed modlącymi się do kolejnego krzyża pod Pałacem Prezydenckim, oraz podziwia architekturę. Rok temu „spacerując” po Warszawie dodatkowo obiecywałam sobie ze: już nigdy nie kupię krótkiej kurtki, oraz zastanawiałam się „dlaczego u licha kupiłam krótką kurtkę????”, oraz snułam wizję zapalenia wszystkiego od pasa w dół poniżej kurtki… Nieważne. Nie wiem jak mogło być TAK zimno. W każdym razie pierwszym miejscem do którego weszliśmy były właśnie Zakąski (były najbliżej parkingu) żeby wypić coś na rozgrzanie. Mama już kiedyś jadła tam ze mną galaretę, więc nie padła trupem, ale ojczulek mocno się zdziwił „tragicznymi warunkami lokalowymi jak na stolicę”. Po prostu musiałby wypić tam morze wódki i wtedy pokochałby klimat tego miejsca. To była niepowtarzalna okazja gdyż teraz mógłby co najwyżej pocałować klamkę. Ale nie o tym, nie o tym miało być. Oczywiście warto zobaczyć świąteczną iluminację na Starówce. Jest piękna (mówię tak mimo że jej jeszcze nie widziałam, ponieważ znajomi zapewniają mnie że jest taka jak w zeszłym roku). Natomiast z czystym sumieniem mogę polecić Wam wycieczkę do Wilanowa gdzie byłam tej „zimy” osobiście i widziałam na swoje piękne zielone oczy Labirynt Światła. Uwielbiam tę dzielnicę. Dla mnie czas się tam zatrzymał. Lubię tam pojechać i połazić. Napić się czekolady w pijalni, zjeść pyszne sushi, pozwiedzać barokowy pałac, kościół św. Anny i ogrody. W te święta (oprócz 24 i 31 grudnia) zachęcam żebyście wybrali się całą rodziną wieczorem ( 16.00-21.00) do świetlnego labiryntu. Dzieciaki będą piszczeć z radości, a Wy – zapewniam zrobicie tam setkę zdjęć. Znajdziecie tam motywy Alicji w Krainie Czarów. Niedługo będzie też można obejrzeć spektakl pod tym samym tytułem. Od 4 stycznia będzie mapping wyświetlony na fasadzie pałacu (gra świateł). Jednym słowem warto być i warto się dowiadywać o nowych wydarzeniach. Moim rodzicom musiały wystarczyć zdjęcia, ale Wy możecie to przeżyć na własnej skórze. Wesołych Świąt! ********************************************** zapraszam na facebooka   oraz na Instagram  Powiązane notki: Bałtyckie szaleństwa panny F – częśc II – „zwiedzamy, zwiedzamy” 