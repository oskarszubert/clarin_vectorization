Jakiś czas temu podczas dyskusji na temat tego czy jest szansa żeby spotkać zajebistego faceta bez zobowiązań w postaci potomstwa posypały się na mnie gromy, że w pewnym wieku nie ma już co wybrzydzać, że każdy normalny facet który jest wolny jest albo po rozwodzie albo ma dzieci. Niektórzy sugerowali nawet że powinnam to zaakceptować i jak los zechce zostać przykładną macochą. Mało kto uznał moje prawo do decydowania o sobie i o tym, że skoro wiem że coś mnie uwiera to powinnam robić wszystko żeby się tego uczucia pozbyć. Jeżeli jestem świadoma tego że w tym oto momencie nie chcę mieć dzieci ani swoich ani cudzych to nie oznacza to że jeśli pojawi się na horyzoncie jakiś mężczyzna z dziećmi to nagle pokocham instytucję dziecka, włożę fartuch i będę gaworzyć. Przecież nie zmienię swojego nastawienia tylko dlatego żeby utrzymać faceta przy sobie? Jeśli tak bym do tego podchodziła to mieszkałabym u Pana Rezydencji i bawiła jego przedszkolaki, a na blogu zamieszczałabym zdjęcia z piaskownicy. Poczułam się wywołana do tablicy, tak więc włożyłam białe podkolanówki, granatowy fartuszek i odpowiadam. W swoim najbliższym otoczeniu mam sporo dzieci. I wiecie co? Bardzo je lubię. Są dla mnie jedyne w swoim rodzaju. Nie traktuję ich jako „jakieś tam dzieci”, tylko jako Piotrusia który jest niesamowicie inteligentnym maluchem, Zosię, która najpiękniej na świecie tańczy, Hanię która pięknie opiekuje się młodszym rodzeństwem. Jestem ich ukochaną ciocią dlatego że traktuję ich jak ludzi. Nie tiutiam, nie seplenię, tylko z nimi rozmawiam, wygłupiam się, bawię, pokazuję swój punkt widzenia i zawsze traktuję serio. Są dzieci które są fajne, są dzieci które są bardziej wymagające, których nie porwałabym do Meksyku i nie przytulała. Są słodkie i te mniej słodkie. Każde dziecko jest inne. Kiedy siedzę w restauracji i widzę i słyszę rozwydrzone dziecko, to nie mam w sumie do niego pretensji, tylko do jego rodziców, że nie umieli go wychować i pozwolili wejść na głowę. Czy naprawdę jedząc lunch czy pijąc kawę i pracując w przytulnej knajpeczce MUSZĘ patrzeć na histerię kilkulatka, który rzuca jedzeniem albo wrzeszczy że czegoś tam nie zje? Czy jako kobieta, powinnam to znosić z uśmiechem, bo przecież dzieci są naszą przyszłością? Dlaczego mam się na to godzić? Wielokrotnie słyszałam, że mam podejście do dzieci i będę kiedyś świetną matką. I wiem, że jeśli do tego dojdzie to będę. Jeśli los tak zechce lub jeśli kiedyś świadomie się na potomstwo zdecyduję to będę najlepszą matką na świecie. Bo tak. Bo znam siebie i wiem że odpowiedzialność to moje drugie imię. Że przekażę dziecku wartości którymi powinno się kierować, że pomogę odkrywać świat. Dlaczego w takim razie nie kwapię się do rozmnażania? Przecież to najwyższa pora (cytując swoją rodzinę i wszelakiej maści nie- ciotki). Bo nie! Bo nie czuję takiej potrzeby. Bo jest mi dobrze samej. Bo mogę swoje macierzyńskie uczucia wyładowywać na swoim kotku oraz otaczających mnie dzieciach. Bo skoro nie czuję instynktu macierzyńskiego to mogłabym być nieszczęśliwa oczekując na dziecko. Czy bym się w nim zakochała po narodzinach? Na 99% tak. Ale ta niepewność jednego procenta nie pozwala mi działać pochopnie. Dzieci z którymi mam do czynienia, mam na chwilę, na godzinę czasami na kilka. To nie ja muszę umierać ze strachu jak maluch ma gorączkę, to nie ja muszę ogarniać biegunki i wymioty, nie ja musze godzinami nosić na rękach szkraba który za cholerę nie chce zasnąć i wyje w niebogłosy. Mam prawo nie chcieć takich atrakcji? Czy nie mam? Czy trzeba mnie potępić? Czy może pochwalić za zdrowy rozsądek? Mam koleżanki które są naprawdę dobrymi, kochającymi matkami, ale które w chwili słabości załamują ręce i mówią że czasami nienawidzą swoich dzieci. Któraś z waszych znajomych powiedziała Wam coś podobnego? Nie? A Wy powiedziałyście cos takiego komuś? Nie? Wiecie dlaczego? Bo nie ma przyzwolenia inne podejście niż prorodzinne. Panuje kult Matki Polki. Każdy kto ośmieli się wypowiedzieć swoje odmienne zdanie zostaje ukamienowany. Tylko że to zazwyczaj matka obarczona jest wychowaniem dzieci. Niestety. Tatusiowie często się ulatniają na zawsze lub przynajmniej na 11 godzin dziennie. Chyba bym oszalała gdybym miała sama zajmować się nawet najgrzeczniejszym dzieckiem na świecie.  Na samą myśl budzi się we mnie sprzeciw. Podziwiam każdą kobietę, która marzy o dzieciach i w dzisiejszych trudnych czasach decyduje się na powiększenie rodziny, nie dlatego że kończy trzydziestkę, nie dlatego że cała rodzina truje jej cztery litery, nie dlatego że „taka jest kolej rzeczy”, tylko dlatego że czuje instynkt macierzyński. A Wy? Dlaczego urodziłyście swoje dzieci?          Brak powiązanych notek. 