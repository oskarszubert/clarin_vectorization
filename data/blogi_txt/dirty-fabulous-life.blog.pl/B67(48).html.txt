Pamiętacie reklamę banku w której chłopak zapraszał do swojego mieszkania różne dziewczyny a one oczami wyobraźni meblowały jeszcze (jakby nie patrzeć) jego mieszkanie? Jedna pani widziała garderobę, druga kącik dla dziecka, a trzecia… sama już nie pamiętam co. W każdym razie pan na samym końcu w domyśle poszedł po rozum do głowy i umeblował się sam. Już dawno chciałam poruszyć ten temat, tylko nie wiedziałam z której strony go ugryźć. Czy z perspektywy osoby, która z jednej strony chce mieć kogoś, a z drugiej strony boi się zobowiązań i szuka wymówek żeby danego faceta wybić sobie z głowy, czy z perspektywy osoby, która tak ceni swoją niezależność że nie wyobraża sobie „obcej” osoby na swoim terenie. Zainspirowały mnie do zmierzenia się z tym tematem dwie rzeczy; moja nowa – a już dosyć intensywna znajomość, oraz tekst który znalazłam dzisiaj na Onecie o „zabawie w związek”. O co chodzi? Ano o to, że jeśli podchodzimy do bycia z kimś „na poważnie” to zakładamy że prędzej czy później zamieszkamy razem, będziemy dzielić się obowiązkami domowymi i może nam się powiększyć rodzina. Nie powinno się w każdym razie z góry zakładać że to jest znajomość „na chwilę”, bez zobowiązań, only for fun. A jak to się ma do wspólnego mieszkania? Ano tak, że dzisiejsze pokolenie 30 – latków albo mieszkania własnego nie ma, albo mieszka z rodzicami, albo wynajmuje kawalerki, że nie wspomnę o wynajmowaniu jednego pokoju w mieszkaniu z kilkoma obcymi osobami. Takie są realia. Przerabiałam wszystkie opcje. To że teraz mam dom, w którym mogę mieszkać traktuję jako wielkie szczęście. Zatem w czym JA mam problem? Ano w tym, że dom traktuję jako azyl – jako miejsce gdzie mogę sobie robić co chcę i jak chcę. Gdzie mogę chodzić cały dzień w szlafroku, zrobić mega burdel, przez tydzień nie załadować zmywarki i mieć wywalone na to co inni powiedzą. A mogę też mieć idealny porządek i nie chcieć żeby ktoś go naruszył, mogę siedzieć w wannie godzinami i oglądać np. wenezuelskie telenowele nie narażając się na głupie komentarze. Wolnoć Tomku w swoim domku ponad wszystko. I jak tu teraz wpuścić do tego swojego gniazdka faceta??? Pomijam oczywiście, że spotykam się z mężczyznami którzy mają swoje mieszkania i domy. I tu też pojawia się problem… ja mieszkam w takim punkcie w którym mam wszędzie blisko – głównie do firmy. Nie wyprowadziłabym się gdzieś gdzie musiałabym się przebijać przez całą Warszawę stojąc w korku po dwie godziny dziennie. Oczywiście patrzę teraz z trochę innego punktu widzenia, bo gdybym mieszkała w jakiejś klitce wynajmowanej to pewnie z pocałowaniem ręki przyjęłabym każdą propozycję mieszkania „na swoim”, nawet gdybym miała poruszać się trzema środkami lokomocji żeby dotrzeć do pracy. I żeby była jasność (gdyby znowu ktoś nie zrozumiał o czym TAK NAPRAWDĘ jest ten tekst), nie mam zamiaru narzekać i wybrzydzać na sytuacje hipotetyczne. Spotykałam się z mężczyzną, który miał mieszkanie w dobrym punkcie lokalizacyjnym. Oczywiście jak na tej reklamie banku, siedziałam i pijąc kawę analizowałam rozkład pomieszczeń zastanawiając gdzie u licha zmieściłabym wszystkie swoje rzeczy, bez których ABSOLUTNIE nie mogłabym się obyć. Po analizie stwierdziłam, że nie ma takiej opcji żebym się tu przeniosła z moim przewspaniałym kotem, biorąc pod uwagę że ów pan również kota posiadał. Kiedy już to stwierdziłam, odetchnęłam z ulga, że znajomość nie rokuje i mogłam bez stresu się z nim spotykać. Oczywiście to uproszczony mechanizm, bo na tą „decyzję” wpłynęły inne okoliczności przyrody, ale potencjalne wspólne zamieszkanie miało w tym swój udział. Często analizowałam kwestię własnej niezależności. Nie rozumiem ludzi, którzy będąc w związku muszą patrzeć sobie non stop w oczy, trzymać się za ręce i WSZĘDZIE chodzić razem. Owszem, na pierwszym etapie bycia razem jest to nawet naturalne, ale bez przesady. Jeśli będę chciała wyjść z koleżanką na miasto to nie będę się pytała faceta czy mogę, tylko go informowała o tym, że tego dnia jestem niedostępna. Jeśli facet chce się spotkać z kolegami to proszę bardzo – idź, baw się dobrze i nie grzesz za bardzo. Dużo ludzi, w tym mój nowy znajomy tego nie rozumie. No bo jak można iść potańczyć bez partnera?? Przecież inni mężczyźni będą się patrzeć na moją pupę, biust i wyobrażać sobie cuda, wianki. Aż się boję wspomnieć o tym, że mogą chcieć ze mną zatańczyć. Ale wróćmy do wspólnego mieszkania. Wydaje mi się ( a właściwie jestem tego pewna) że osoby po 30 stce, mają swój styl, sposób bycia, nawyki i przyzwyczajenia. I wejście na ich teren „obcego” zaburza porządek, harmonię, mir domowy. Co wtedy zrobić? Wydaje mi się że najlepiej wtedy: wynająć, kupić, urządzić od nowa tą wspólną już przestrzeń. Wtedy każdy będzie mógł wnieść coś swojego. Ja swoje obrazy i szafkę, mężczyzna – ulubiony fotel i biblioteczkę. Wnętrze zaaranżowane od nowa będzie wspólne, dopracowane, „dotarte” po z pewnością godzinach rozmów, kompromisach, łzach i krzykach. Jak sobie pomyślę że ktoś poprzestawiałby mi sprzęty w domu to czuję opór, bunt i jestem na NIE. Ale, ale… co w sytuacji kiedy wiążesz się z mężczyzną, który nie tylko ma gdzie mieszkać, ale który ma wyjebaną w kosmos rezydencję, po której wnętrzu spokojnie można się poruszać autem i nie ma problemu z zawracaniem na trzy dużą terenówką? Czy facet który urządził sobie ekskluzywnie dom wpuści tam Furię, z kotem, paprotką, kolorami i pozwoli „ukobiecić” przestrzeń pierdółkami? Aż samą mnie to przeraża  . Chyba bałabym się wbić gwóźdź w ścianę. Że nie wspomnę że z połową obecnej dekoracji owej rezydencji nie wyobrażam sobie wspólnego życia… Pewnie jeszcze niedawno byłby to świetny argument na to, że facet jest tylko na chwile, ale… (uwaga) postanowiłam nad sobą pracować i nawet oznajmiłam potencjalnemu mężczyźnie mojego życia (tak wiem, pojechałam teraz   ) że szukam stałego związku i jestem gotowa żeby taki stworzyć. No zobaczymy…  Wasza totalnie wystraszona perspektywą czegoś poważnego Furia.  Powiązane notki: Kawa czy seks? – oto jest pytanie Dziewczyna kumpla jest święta… Kto tu goni króliczka – czyli Furia szykuje się na randkę 