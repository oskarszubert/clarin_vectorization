Kilka dni temu zdecydowałam się na sterylizację mojej kotki. Powodów było kilka, oprócz argumentów zdrowotnych to najbardziej bałam się że ta mała cholera, korzystająca z każdego otwarcia drzwi wejściowych pewnego razu mi zwieje na randkę i zostanę wielokrotną babcią, oraz jej nieustające ruje, które wykańczały kota, mnie i moich gości. Właściwie to poszłam ją odrobaczyć i zaszczepić, ale pan weterynarz był tak uroczy, że umówiłam się z nim na sterylizację. Wszystko byłoby pięknie, ładnie tylko na tą pierwszą wizytę kota przywiozłam luzem, bo kot własne zdanie ma i uważa że pakowanie jej do transportera uwłacza jej godności. W efekcie jechałyśmy autem (a musicie wiedzieć że mój kot wpada w aucie w histerie) w konfiguracji; ja za kółkiem i kot… też za kołkiem. Stała tylnymi łapami na moich kolanach, opierając przednie na moich ramionach i naprawdę dramatycznie wyła mi prosto w ucho. Całe szczęście że droga zajmuje niecałe 4 minuty, bo bym ją chyba zostawiła na poboczu. No ale na sterylizację musiałam ją już zawieźć w transporterze, na którego widok wlazła pod łóżko. Jak już ją wytargałam to musiałam użyć swoich dwóch rąk oraz kolan żeby ją tam jakoś wcisnąć. Kot miał przewagę bo zapierał się czterema łapami, zaczepiał się pazurami o  brzegi transportera i jak już udawało mi się odczepić jedną łapę, to ona się zapierała drugą, trzecią i czwartą. W każdym razie spociłam się jak mysz. W aucie pozamykałam okna żeby przechodnie nie zaczęli mnie podejrzewać, że gdzieś w bagażniku ukrywam wrzeszczącego niemowlaka. Kiedyś nawet chciałam ją zabrać na wakacje ale chyba musiałabym ją uśpić, albo zainwestować w stopery do uszu. Już teraz wiem, co czują matki zostawiające w przedszkolu swoje dzieci, bo zostawiając niczego nie spodziewającego się kota (a właściwie spodziewającego się wszystkiego co najgorsze) myślałam ze pęknie mi serce. Moja mała dzidzia, której za chwilę rozprują brzuszek i powycinają wcale nie takie co nieco. Wiem że to dla jej dobra, ale miałam takie poczucie winy że aż mnie skręcało. Po trzech godzinach zadzwonili z lecznicy że kot się wybudził i mogę po nią przyjechać. Już na wejściu lekarz powiedział że wszystko odbyło się modelowo, jeśli nie liczyć tego, że kotka dosłownie pokazała pazury i o mało go nie zagryzła kiedy chciał jej wyciągnąć wenflon. Kiedy czekałam przed salą operacyjną słyszałam dzikie wrzaski i zastanawiałam się czy mam iść ratować kota czy lekarza… Dostałam ją zapakowaną do transportera z komentarzem, że wydawała się taka spokojniutka a pokazała na co ją stać. Po otrzymaniu instrukcji postępowania zawiozłam moją rekonwalescentkę do domu. Rekonwalescentka wynurzyła się z transportera po czym padła trupem. No może nie do końca trupem, ale zamarłam, kiedy przez chwile nie dawała znaku życia. A potem wstała, zatoczyła się i porzygała jak kot. Po sterylizacji należy zamknąć zwierzaka w małym pomieszczeniu żeby nie chodził i nie zrobił sobie krzywdy. Łazienka wydawała się wymarzona. Przeniosłam jej tam miskę z wodą, kuwetkę i kocyk. Myślałam że skoro jest po narkozie i mocno obolała to będzie po prostu spała sobie spokojnie. Taaaa, acha… po jakiejś minucie usłyszałam huk bo mój znarkotyzowany kiciuś postanowił się zabić skacząc z pralki. Tak więc zgarnęłam kiciusia, owinęłam starą koszulką Księciunia i położyłam obok siebie na sofie. Mój kot czasami podnosił łepetynkę i próbował sfocusować na mnie wzrok co było dosyć trudne, ponieważ jedno oko patrzyło prosto a drugie było… gdzieś po drugiej stronie czaszki… na całe szczęście jej to minęło, bo inaczej musiałabym ubić weterynarza. Postanowiłam zabrać kota do łóżka. Kot wiedząc że jest głównym bohaterem dnia wpakował się na środek materaca, po czym zasnął snem sprawiedliwego. Każda próba przesunięcia była okupiona boleściwym miau, miau, więc westchnęłam i położyłam się obok. Po godzinie leżenia na sztywno poważnie rozważałam, czy nie przenieść się na podłogę, bo przy każdej potrzebie zmiany pozycji budziłam się żeby sprawdzić czy kot nie zrobił się płaski… Na szczęście nie ma żadnych komplikacji, kot jak przystało na księżną udzielną leży i czeka aż podetknę jej pod pyszczek miseczkę z jedzeniem. Czekam aż zarośnie futerko na brzuszku i na łapce. W poniedziałek  muszę z nią pojechać po antybiotyk i już opracowuję technikę jak wsadzić kota ze szwami do transportera, wiedząc że znowu wstąpi w nią diabeł      Brak powiązanych notek. 