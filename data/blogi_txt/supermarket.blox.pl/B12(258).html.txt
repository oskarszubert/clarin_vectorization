Były kiedyś czasy kiedy kiełbasy np. podwawelska, krakowska, żywiecka, toruńska i śląska w całym kraju były robione w ten sam sposób. Dziś w sklepie bez problemu można znaleźć na przykład białą kiełbasę zrobioną z kurczaka. Co z tego, że w tradycji polskiej czegoś takiego nie ma. Kiełbasa biała jest z wieprzowiny, która jest jednak droższa niż kurczak. A skoro kurczak jest tani, to się go dodaje do wędlin, gdzie tylko można Tym razem zobaczyłem coś jeszcze zabawniejszego. Kiełbasę krakowską ze... strusia.  Ten sam producent sprzedaje zresztą całą linię produktów z tego zwierzęcia. I o ile nie mam problemów z pasztecikiem ze strusia, kabanosem ze strusia a nawet z kiełbasą myśliwską ze strusia (przyjmijmy założenie że ktoś na niego poluje stąd i myśliwska). Ale krakowska? Producent pisze u siebie na stronie: „Wierzymy, że seria „Wędliny ze strusia” na dobre zagości na polskich stołach oraz w codziennej diecie każdego, kto dba o zdrowie i piękną sylwetkę. Zasmakujmy w zdrowiu, zasmakujmy w tradycji.” Jak widać w polskiej tradycji struś jest od wieków zwierzęciem domowym, a jego kopniaki rozdawane na boki wspomina każdy polski rolnik bo zapoznał się z nimi w dzieciństwie. Żeby nie było kiełbasa krakowska ze strusia jest całkiem dobra. Jest tutaj nawet swego rodzaju uzasadnienie nazwy. Jak wytłumaczył mi kolega pochodzący z tego szlachetnego miasta pod Krakowem znajdują się liczne hodowle strusia. Nazwijcie mnie jednak tradycjonalistą ale kiełbasa krakowska to dla mnie raczej sucha kiełbasa z wieprzowiny niż ze strusia. Krakowska to jedna z lepszych marek jeśli chodzi o nasze wędliny, która gdyby zatroszczyć się o jej jakość i standard mogłaby być jednym z naszych wyróżników eksportowych. Nie będzie Hiszpan pluł nam w twarz swoją szynką serrano (nawiasem mówiąc robionej z polskiej wieprzowiny) skoro sami mamy jeszcze świetne wędliny. Skąd się biorą podobnego rodzaju mieszanki? Normy na wędliny stały się nieobowiązkowe w 2004 r., kiedy przystąpiliśmy do Unii Europejskiej, bo Unia ich nie narzuca (z wyjątkiem produktów regionalnych). Normy zalecały np., by nie lać dużej ilości wody do szynki czy kiełbasy. Do 100 kg mięsa z przyprawami można dodać nie więcej niż 15 l wody. Teraz producenci dolewają 50 albo i 100 l, bo normy nie są obowiązkowe. W kupie trzyma się to tylko dzięki chemii. Na przykład kiełbasa śląska była robiona w całym kraju ze ściśle określonej ilości mięsa danego gatunku. Teraz, zależnie od producenta, może się składać np. z mięsa drobiowego, wieprzowego, a nawet wieprzowego, wołowego i drobiowego. Teraz czekam na kiełbasę śląską albo podwawelską z kangura. Bo z tektury już jest. ---- A oto stanowisko firmy: "Zgadzam się z Panem, że dawniej kiełbasa krakowska jak i inne wyroby wędliniarkie miały określony skład i proces produkcji. W tej chwili nazwa wyrobu bardziej nawiązuje do jego wyglądu i procesu technologicznego w jaki jest wytwarzana. Konsumenci przy wyborze produktów podczas robienia zakupów coraz częściej poszukują produktów sprawdzonych, dobrej jakości i znanego pochodzenia, często bez względu na cenę. Klasycznym przykładem jest właśnie „kiełbasa krakowska” wskazująca na konkretny rodzaj wyrobu wędliniarskiego - kiełbasa podsuszana, o określonej grubości. Warto wspomnieć w tym miejscu, że w  pewnych okresach w dziejach Polski ze względów głównie ekonomicznych  nazywano kiełbasą wyroby w skład których wchodziło mięso różnych zwierząt rzeźnych np. wołowina, konina, jagnięcina, mięso drobiowe, mięso królicze, a nawet z nutrii lub osła. W taki właśnie sposób utrwalił się stereotyp o tym, że salami wytwarzane jest z mięsa osła, frankfurterki robi się z nutrii a kabanos z koniny. Pozdrawiam,Beata MroziukDyrektor MarketinguTARCZYŃSKI" 