- Rozglądam się od pewnego czasu za nowym telewizorem - oczywiście ma być smart itd. - pisze do mnie pan Dariusz. Co to jest smart tv?  W skrócie to telewizory podłączane do internetu. Ich użytkownicy oglądają TV, kiedy chcą i co chcą. Producenci starają się telewizory integrować z innymi urządzeniami w domu, np. komórką. Ciekawą funkcją jest opcja "przeciągania" treści z tabletu lub smartfona na ekran telewizora. Wystarczy połączyć urządzenia i wykonać gest przeciągania zdjęcia, by zaczęło ono wyświetlać się na ekranie telewizora - Zależy mi na paru funkcjach, które ładnie wyglądają w opisie marketingowców, ale nie wiem jak w praktyce (np. możliwość streamowania obrazu z telewizora na tablet) - pisze czytelnik. I narzeka, że nasze sklepy nie są przygotowane do sprzedaży takiego sprzętu. „Tyle że w marketach rtv możesz zapomnieć o testowaniu czegokolwiek. Owszem, są nawet specjalne stanowiska z kanapami do posiedzenia przed TV, ale można się pogapić tylko na demo. Bo najczęściej nie ma... pilota. A jak już jest (u Samsunga np.) to pod pleksiglasową osłonką, która daje dostęp do kilku klawiszy. Na stanowisku Sony był nawet dotykowy ekran do przełączania między DEMO Bluraya i DEMO Playstation.W końcu wyhaczyłem, że za każdym telewizorem na wystawie stoi woreczek z instrukcjami, okularami 3D i właśnie pilotami. Ale co z tego, skoro ŻADEN z telewizorów smart nie był podłączony do internetu.... Słowem - sklepy są kompletnie nieprzygotowane do sprzedaży takich zaawansowanych produktów. Czasy pokazywania jak wygląda sam obraz i czy nie śnieży dość szybko mijają. Telewizor to teraz po prostu komputer z dostępem do internetu. Liczy się to jakie ma funkcje, jaki interferes. I tego akurat nie jesteś w stanie przetestować. Co więcej, producenci zasypują rynek kilkoma/kilkunastoma czasem modelami z tej samej serii, różniącymi się czasem JEDNĄ literką i niczym innym. A ta jedna literka może oznaczać wycięcie w firmwarze połowy interesujących cię funkcji. Zapomnij, że sprzedawca o czymś takim cię poinformuje. Jak się nie obryjesz wcześniej na stronie internetowej Panasonica czy Sony to zapłacisz frycowe (bo się okaże, że za 300-400 zł mogłeś mieć funkcję nagrywania na zewnętrzny twardy dysk itd.” - Smart tv - dumb stores - podsumowuje pan Dariusz.  Dziś pięć rad jak kupować telewizor 1. Nie wierz sprzedawcy. Będzie ci polecał model odbiornika tej firmy od której dostanie nagrodę (tak, są programy lojalnościowe dla sprzedawców w sklepach, tak, że wcisną ci to za co mogą dostać jakiś gadżet albo pieniądze)Nie tak dawno rozmawiałem ze znajomym, który zawodowo zajmuje się testowaniem telewizorów. Postał sobie przez 10 minut w dużym markecie i posłuchał jak sprzedawca zachwala jej jeden z odbiorników opisując cechy, których ten model nie miał. Podszedł do niego i zapytał się: jak pan może tak kłamać?Ano mógł. 2. Nie wierz w pokazywane ci demo. Weź ze sobą własną płytę, niech ci ją puszczą na telewizorach, którymi  jesteś zainteresowany. Poza tym pamiętaj - telewizory w marketach są często rozregulowane (w zależności od tego jaką markę obecnie promują sprzedawcy. 3. Nie kupuj nowości. Modele wprowadzone w tym roku na rynek mają słaby stosunek jakość cena. Kup  model ubiegłoroczny, a jeszcze lepiej taki, który schodzi z rynku a był najwyższym (najlepszym) danego producenta.  Nie kupuj w salonach firmowych. W sklepach internetowych te same modele znajdziesz taniej. A jeśli są to najwyższe modele danej marki to różnica może iść w tysiące złotych.  4. To dobry moment na plazmę. Ta technologia schodzi z rynku, więc ma dobre ceny. Wiem, wiem - plazmy są energochłonne (ale ciągną dużo mniej prądu niż dawnej). Za to ich czerń nadal rządzi.  Tak, jestem fanem plazm, tak mam w domu jedną. Grzeje jak piecyk, ale daje świetny obraz. A jeśli masz bardzo dużo pieniędzy kup sobie Sony 4K czyli w super wysokiej rozdzielczości.  Efekt jest powalający. Kolory, ostrość, dynamika. Różnica między HD a 4k jest taka jak miedzy kobietą bez makijażu a kobietą umalowaną przez profesjonalną wizażystkę.Oczywiście nie rób tego teraz, tylko w przyszłym roku, albo jeszcze lepiej za dwa lata. O ile obecnie taki telewizor kosztuje ok. 20 tys. zł tak jestem w stanie się założyć, że w przyszłym roku w sklepach internetowych da się go kupić jakieś 30 proc. taniej. A później spadnie poniżej 10 tys. Zresztą już dziś na Amazon.com można kupić 50 calowy telewizor 4K chińskiej firmy Seiki za...1399 dolarów.  Telewizor o którym internetowy serwis Gizmodo napisał: „jak do diabła telewizor który jest tak piękny, może kosztować tak mało?”. Odpowiedź brzmi - bo ten model to tylko fantastyczny panel i trzy gniazda HDMI. I nic więcej. 5. Nie kupuj telewizora dla bajerów, których nie będziesz używał. Jeszcze kilka lat temu spora cześć młodych Polaków oglądała filmy na 17 calowych monitorach komputerów. Teraz karierę robi piracki streaming, czyli oglądanie filmów i seriali w czasie rzeczywistym bez ściągania ich na dysk komputera. Takie materiały są zazwyczaj kiepskiej jakości. Oglądanie ich na 42, 50 czy 55 calowym ekranie ma mniej więcej tyle sensu co łowienie ryb w studzience kanalizacyjnej. Kupujesz nowy tv? Oglądaj kanały w HD. Inaczej wyrzuciłeś pieniądze w błoto. Z tego samego powodu nie kupuję filmów na dvd - tylko na blu -ray. Różnica jest porażająca a jedna płyta b-r owszem jest drogawa ale mniej więcej odpowiada kosztom wycieczki do kina dla dwóch osób w weekend. Ale to już całkiem inna historia. 