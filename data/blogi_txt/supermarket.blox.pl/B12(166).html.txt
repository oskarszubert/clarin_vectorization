Nie ma obiektywnych źródeł informacji.  Kilka dni temu napisałem z Tigim tekst o fałszerzach internetu. Przez tydzień znaleźliśmy sto osób, które za pieniądze były gotowe zareklamować dowolny produkt na forach, portalach i w porównywarkach cen. Nawiasem mówiąc -  maile z pytaniem, czy ogłoszenie jest jeszcze aktualne przychodzą do dziś.  10 tys. postów wystarczających do zaśmiecenia całego polskiego internetu kosztowałoby nas 4 tys. zł. I przepłacilbysmy straszliwie, bo normalnie stawki są o połowę niższe. Agencja marketingu szeptanego swoim szeptaczom za jednego posta płaci 10 do 20 groszy.  Na ile Iinternet jest jeszcze miejscem, z którego można zaczerpnąć subiektywną, a nie reklamową opinię na temat produktu, czy usługi? Ile postów na forach jest fałszywych?  1 na 10?  3 na 10?  9 na 10? (chyba przesadziłem)  Jeden deweloper robi czarny PR drugiemu deweloperowi, bank - bankow,  a w tle ktoś na forach kuchennych usiłuje wypromować swój majonez  deprecjonując konkurencję ("oni" robią  mdły i z octem!).  Efekt naszego tekstu jest taki, że branża reklamowa zaczęła prace na kodeksem marketingu szeptanego.  Zgodnie z projektem:  - Żadna osoba nie może wypowiadać się jako prawdziwy konsument produktu/uslugi jeśli faktycznie nim nie jest.  - Nie można tworzyć i rozprzestrzeniać celowo negatywnych opinii na temat produktów/usług konkurencji w celu zepsucia wizerunku konsumenta.  - Reklamodawca i promujący ujawniają swoje zaangażowanie w działania zawsze, kiedy zostaną o to zapytani przez odbiorców lub media.  Czy to pomoże w wyczyszczeniu sieci z marketingu szeptanego? Może trochę to zjawisko ograniczy. Całkowicie wyeliminowac nie może. Jako konsumenci stajemy się bowiem coraz bardziej odporni na tradycyjna reklamę. I coraz bardziej nieufni.  Ba, często widzimy "ściemę" tam gdzie jej nie ma. I na odwrót -  nie widzimy jej tam gdzie jest. [Pies to drapał, że dla części internautów dziennikarze (a już w szczególności dziennikarze Gazety Wyborczej) to manipulanci piszący tylko artykuły sponsorowane. Kilku moich redakcyjnych kolegów z działu gospodarczego np. Marek Wielgo czy Andrzej Kublik ma wręcz swoich gorących fanów. Fani ci pod każdym ich tekstem dają wyraz swoim bardzo specyficznym uczuciom i sądom co do proweniencji tychże  artykułów  (czy to jest miłość, czy to jest kochanie??). Przypadki fiksacji zostawmy jednak psychologom klinicznym.] Podświadomie szukamy czystych i obiektywnych źródeł informacji. Problem w tym, że takich... po prostu nie ma. 