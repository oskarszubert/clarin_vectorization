Nie wiem czy mój lokalny urząd pocztowy ma szklaną kulę, karty tarota czy odprawia o północy pogańskie rytuały z udziałem czarnego kota (na stanie jednostki), węża, ropuchy  i dwudziestu wiewiórek. Ale ktoś, KTOŚ w nim potrafi przewidywać przyszłość niczym Pytia, Nostradamus i dużo lepiej niż Babcia Weatherwax, Niania Ogg i Magrat Garlic razem wzięte.  Skąd wiem? 2 maja byłem tam odebrać list polecony. Godzina 19.15. List odebrałem. Był niemiły. Patrzę jednak na kopertę a tam...??? „Awizowano powtórnie dnia 2011-05 -04” Wot technika! Był poniedziałek. A Poczta już wiedziała że mnie w środę nie będzie w domu!!! Pisząc niedawno tekst o Poczcie zapytałem rzecznika tej instytucji dlaczego listonosze, zamiast roznosić listy i paczki, roznoszą awiza? Zbigniew Baranowski, wytłumaczył mi że adresaci bezpośrednio otrzymują ok. 80 proc. przesyłek. A jeśli ktoś ma problem ze swoim listonoszem, to powinien się na niego poskarżyć naczelnikowi urzędu. Albo mailem: skargi@centrala.poczta- polska.pl. Droga Poczto Polska - proszę niniejszy wpis potraktować jako skargę. Choć z drugiej strony może nie ma się co zbyt denerwować??? W końcu  z tego co ostatnio usłyszałem i tak urząd u mnie na osiedlu zostanie zlikwidowany. 