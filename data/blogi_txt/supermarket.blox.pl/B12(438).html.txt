Mężczyźni boją się atrakcyjnych kobiet. A panie patrzą na nią z zazdrością. Kilka dni temu szedłem sobie po warszawskim centrum handlowym Blue City. Przemykam do sklepu spożywczego i WTEM mijam promocję pryszniców. W kabinie prysznicowej kuso ubrana hostessa polewa się wodą z cierpiętniczą miną. Widać że n- ta kąpiel tego dnia nie sprawia jej przyjemności. Z ulgą wychodzi z kabiny i na bikini nakłada szlafrok.  Wracam z zakupów. Pani chwilowo nie ma. Na ławeczce na wprost siedzi za to dwóch panów. Czytają gazetę (inną - konkurencyjną;).  - Nie ma jej - odzywa się pan z wąsami do pana bez wąsów. Rozczarowany.  - Nie ma, nie ma. Ale zaraz będzie z powrotem. Spokojnie stary. Trzymam ci miejsce - uspokaja bez wąsów pana z wąsami. Znaczy się czysto teoretycznie promotor odniósł sukces. Widzów na promocji zdobył. Czy dzięki pani w bikini sprzedał jednak dużo kabin? Kilka tygodni temu rozmawiałem z niejakim Piotrem Hamanem specjalistą od promocji i sklepowych półek. Co ciekawe jego zdaniem seksowna hostessa sprzedaje słabo. - Badania pokazują, że mężczyźni boją się atrakcyjnych kobiet. A panie z zazdrością patrzą na ich długie nogi i też ich nie lubią. Formuła młodziutkich hostess zużyła się. Hostessa ma być przede wszystkim komunikatywna. Ma nie tyle zachęcać do zakupu, ile poinformować, że coś jest na rynku, i poprosić o spróbowanie. Na Zachodzie hostessami są gospodynie domowe w wieku 40-50 lat, bo one są wiarygodne dla gospodyń domowych - twierdzi Haman. A w Polsce wciąż dziewczyny w krótkich spódniczkach. - W dodatku często nieuprzejme i niezainteresowane tym, co promują. Chodzi o koszty. Promocje są szalenie drogie. W połowie lat 90. postawienie hostessy zwracało się w czasie jej pracy. Teraz są one tak powszechne, że koszt ich pracy zwraca się po kilku miesiącach, o ile klienci kupią więcej tego akurat batonika  - twierdzi Haman. To co kupicie kabinę z hostessą? ;) 