Wycofać się z dwuletniego kontraktu bez żadnych konsekwencji i płacenia ekstra pieniędzy? To możliwe. Jak? O tym za chwilę. Napisał do mnie pan Marcin, który jest prawnikiem w jednej z warszawskich firm. Pan Marcin ma jedną cechę strasznie nie lubi płacić więcej za rzeczy, które może mieć taniej. W bloku ma niestety tylko jedną sieć dostarczająca usługi kablowe i internet. Nazywa się Aster (niedawno została przejęta przez UPC ale jeszcze nie przetrawiona).  Pan Marcin nie lubi Astera, bo jest drogi. Ja wręcz przeciwnie, lubię bo to jedna z nielicznych sieci, gdzie nie mam padów internetu. Ale do rzeczy. Pan Marcin od Astera dostał pismo z nietypową „promocją” na rozwiązanie umowy. I to bez żadnych konsekwencji w terminie 7 dni. Pretekst? „Informujemy, że nadawca kanału Movies 24 dostępny w pakiecie Basic zostanie wyłączony z oferty Aster. /.../ W przypadku braku akceptacji zmiany oferty programowej przysługuje Państwu prawo do rozwiązania umowy w zakresie Usługi telewizyjnej z zachowaniem 7 - dniowego terminu wypowiedzenia:”  Podobny zapis jest w reulaminie świadczenia usług. - Coś niespotykanego!! - zachwyca się pan Marcin  i od razu wysłał do Astera pismo z pytaniami czy na pewno za darmo i jak to konkretnie wygląda. Oczywiście Aster nie odpowiedział, bo i po co? Ma dobrowolnie klienta tracić? Rozumieć - rozumiem ale potępiam.  - Doczytałem na spokojnie. Pismo dotyczy  usługi telewizyjnej. Ja mam jeszcze internet w promocji - zastanawia się pan Marcin. - Czy mogę zrezygnować z obydwu tych usług nie płacąc kary? I tu jest pies pogrzebany. Na forum internetowym  dyskusja wokół problemu niczym między zwolennikami PIS a PO. Jedni uważają że „jeśli ktoś podpisuje umowę na kilka usług w pakiecie to logicznym jest, że rezygnacja z jednej usługi (zgodnie z prawem - np. w związku ze zmniejszeniem liczby programów) z "winy" operatora powoduje rozwiązanie umowy na cały pakiet. Inaczej to tak, jakby klient powiedział, że np. zepsuł mu się komputer, a nowego nie chce kupić, więc nie chce już płacić za internet tylko chce w tej samej cenie płacić za pozostałe dwie usługi.” Drudzy wręcz przeciwnie. Jeśli ktoś pod pretekstem zmiany ofertowej w zakresie kanałów telewizyjnych zrezygnuje również z internetu to musi zwrócić te korzyści, które do tej pory zyskał z tytułu tańszych opłat za net. Pan Marcin napisał do Astera z prośbą o wykładnię drugi raz - ale znów mu nieodpowiedziano. Ponieważ nie lubię polityki strusia jaką uprawia kablówka napisze do nich sam. Proszę oczekiwać odpowiedzi. 