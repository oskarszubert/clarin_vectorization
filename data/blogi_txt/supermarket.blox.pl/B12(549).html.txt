Odezwał się do mnie właściciel serwisu z Warszawy o którym pisałem dwa lata temu. Prawdopodobnie zaniepokoiła go wysoka pozycja notki w googlu – numer trzy przy wstukaniu nazwy jego firmy.  O co chodzi? Dawno, dawno temu (czyli ponad dwa lata temu) zepsuła się mi zmywarka. Fakt ten wielu czytelników tego bloga zbyło wzruszeniem ramion ale dla mnie konieczność ustawienia się przed zlewem z gąbką i płynem do mycia… Nie żeby był to szczególny dramat osobisty, ręczne zmywanie bez wątpienia dostarcza wielu przemyśleń ale powiedzmy szczerze: nie chciało mi się. Zmywarka była AEG i ciekła od dołu. Zadzwoniłem do autoryzowanego serwisu AEG Electrolux. Po kilku dniach oczekiwania 30 listopada przyszedł pan serwisant. Czyli jak na razie wszystko w porządku. Tu skrót z przyczyn technicznych ale generalnie w zmywarce rozkleiło się dolne śmigło co w przypadku tego typu sprzętów jest usterką ponoć nagminnie występującą. Pan za diagnozę wziął 100 zł i poszedł. A gdzie krew, pot i łzy? Za chwilę. Nowe śmigło miało być do odbioru osobistego za tydzień. Posiadacze zmywarek przyznają że tydzień czasu ręcznego zmywania mając na dodatek perspektywę odzyskania w pełni sprawnego sprzętu da się wytrzymać. Tydzień później moja żona zadzwoniła do serwisu z pytaniem czy śmigło można odebrać. - Zamówienie jeszcze nie przyszło – usłyszała. Wróciłem nad zmywak. Dwa dni później? - Zamówienie jeszcze nie przyszło Zacisnąłem ręce na gąbce. Cztery dni później? - Zamówienie jeszcze nie przyszło. W sumie zacząłem się już do tego ręcznego zmywania przyzwyczajać. Tydzień później? - Ale my w ogóle nie składaliśmy takiego zamówienia…- oznajmił radośnie pan w serwisie. - Nasz błąd. Zadzwonię jutro do pani. Jutro czyli w piątek. Pan oczywiście nie zadzwonił. Oczywiście– przez trzy tygodnie - nikt z serwisu się w tej sprawie nie odezwał. My zamówiliśmy śmigło przez internet – zresztą wyszło dużo taniej.  Nawiasem mówiąc owo śmigło przez te dwa lata zdążyliśmy już wymienić ze dwa razy (tu uwaga techniczna jeśli komuś nagle zmywarka przestaje dobrze zmywać proszę przedmuchać dziurki, które są na śmigle – dziękuję za uwagę). Zostawmy jednak kwestię mojej zmywarki. Pan  z serwisu zwrócił mi uwagę na inny ciekawy problem: opłat za przyjazd technika w okresie gwarancji. Że pozwolę sobie zacytować jeden z komentarzy pod tekstem: „Do mnie też przyjechał pan serwisant i zażądał za wizytę 160 zl. Pogoniłem go bo nie po to jest gwarancja żeby płacić zdziercom za przybycie i stwierdzenie usterki.” A tymczasem płacić… trzeba. A przynajmniej czasem. - Czuję się zobowiązany do wyjaśnienia jak wygląda konstrukcja organizacji serwisowej koncernów agd w Polsce - pisze do mnie pan prezes serwisu. Otóż podpisane są umowy z prywatnymi serwisami (takimi jak nasz ) na wykonywanie określonych w warunkach gwarancji napraw, wynikających z wad produkcyjnych. Za wszystkie inne, pozostałe czynności serwisowe płaci klient wzywający serwis, podobnie jak jest to w przypadku gwarancji na samochody . Za co się płaci w okresie gwarancyjnym, czyli mimo obowiązywania gwarancji? Właściwie wszystkie drobne naprawy: wymianę żarówek, bezpieczników, półek, akcesoriów – chodzi o coś co określono jako części łatwo zużywalne.  Płaci się  też za czyszczenie zmywarki oraz – jeśli serwis nie stwierdzi w niej żadnych wad (np. ktoś po prostu nie przeczytał instrukcji i coś mu nie działa, ponoć nawet 40 proc. przypadków to nieuzasadnione wezwanie technika). Płaci się też jeżeli zmywarka używana jest w firmie – procedury gwarancyjne w takich przypadkach są zupełnie inne. Oto przykład takich wyłączeń gwarancyjnych firmy Electrolux:   - Większość gwarancji w Polsce wygląda podobnie a np. we Włoszech płaci się za każdy dojazd gwarancyjny serwisu – pisze mi pan z serwisu. I dodaje:  - Przy gwarancji na samochód nikt się nie dziwi , że płaci za przegląd auta a w branży agd  pokutuje właśnie takie przekonanie na rynku , że bez względu na np. złą  obsługę urządzenia  wszystkie wizyty są nieodpłatne. Nawet w branży RTV nikogo nie dziwią opłaty np. za wyjęcie śmieci z dvd. Od lat się zastanawiam skąd się bierze takie przekonanie akurat w Polsce? – pyta pan prezes serwisu. Temat wydaje mi się interesujący więc mam zamiar go rozwinąć. Czekam na Państwa opinie. 