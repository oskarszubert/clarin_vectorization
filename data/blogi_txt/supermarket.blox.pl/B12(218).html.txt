Jaką mamy obsługę w sklepach? W punktach usługowych? No, właśnie. Za spore osiągniecie traktujemy sytuację gdy uda nam się załatwić sprawę a nikt przy tej okazji nie pluje nam na buty. Po części winę za taką sytuację ponosimy… my sami. Skoro najważniejszym kryterium jest dla nas cena to sklepy/usłogodawcy tną koszty do kości. I w pierwszej kolejności ciachają wydatki na personel, na jakość obsługi, na szkolenia etc. Później dochodzi do takich sytuacji, że wchodzi facet do sklepu, chce kupić garnitur za kilka tysięcy a sprzedawca nie wie nawet co i jak mu doradzić (to historia pewnego prezesa z którym niedawno rozmawiałem). Ponieważ jednak ostatnio jęczę i kwękam będą dziś przykłady pozytywne. Numer 1. Pani Marta kupiła czekoladki Lindor Assorted Bag. Po ich otwarciu okazało się, że w środku znajdują się dwa papierki po czekoladkach, zamiast czekoladek. Ktoś  z pracowników wszamał ze smakiem.  Dowody wykroczenia zostały zapakowane. Pani Marta zgłosiła swój problem firmie Lindt przez formularz internetowy. Nie liczyła tutaj na zbyt wiele. Ale jak się okazało odpowiedź nadeszła, po miesiącu. Co napisali? "Dziękujemy, że poświęciła Pani swój czas na skontaktowanie się z nami i przekazanie swoich uwag. Z góry przepraszamy za późną odpowiedz, ze względu na problemy techniczne nie byliśmy w stanie wcześniej odpowiedzieć na Pani zapytanie.  Nasze linie produkcyjne podlegają stałemu monitoringowi. Wysoko wykwalifikowani pracownicy oraz kamery sprawdzają każdy produkt, zanim zostanie zapakowany. Jednakże czekolada, która trafiła do Pani, musiała zostać niezauważona przez nasz system kontrolny. Chcielibyśmy zapewnić Panią, że jest to bardzo rzadka sytuacja, która niezwłocznie została zgłoszona naszemu zespołowi produkcyjnemu we Włoszech. Zawsze w przypadku rozpoczęcia procesu reklamacyjnego, prosimy o odesłanie wadliwego produktu. W tym przypadku, rozumiemy, że nie posiada Pani już ww. produktu, dlatego oczywiście prześledzimy na podstawie podanego przez Panią numeru serii i sprawdzimy całą partię związaną z produkcją tego produktu.” Następnego dnia rano zawitał do niej kurier z pudełkiem w którym znajdowały się dwa opakowania czekoladek i jeszcze raz list z przeprosinami. Można? Można.  A teraz przypadek numer dwa i trzy. Na zaprzyjaźnionym blogu historia kolegi Adama, który w połowie maja miał urodziny. Udowadnia ona, że fajnie jest korzystać z małych lokalnych biznesów gdzie właściciele cię znają a nie tylko z sieciówek. Kolega Adam rano odpalił skuter i pojechał do warszawskiej Secret Life Cafe, gdzie dostał urodzinową kawę i życzenia. Miło mu się zrobiło. Wieczorem poszedł zaś do restauracji Rozmaryn na Młocinach gdzie często bywa. Po wejściu zażartował „Mam urodziny! Stawiacie steka?”. I szczęka mu opadła, bo postawili. Oczywiście powstaje pytanie czy oba miejsca traktują tak każdego stałego klienta (Adam prowadzi niewielką firmę, która zajmuje się programami lojalnościowymi)? Nie wiem tego. Ale uważam, że im częściej będą podawane przykłady doceniające dobre standardy tym szybciej nasz rynek zmieni się na lepsze.   Zdjęcie: Sellupp 