Niedawno rozmawiałem z przedstawicielem branży mięsnej (nazwijmy go pan D.) pytając dlaczego w Polsce spada sprzedaż wołowiny? Odpowiedział tak: – Są dwa powody. Pierwszy – globalny. Jest po prostu droga. Po wyrównaniu cen z Unią Europejską jesteśmy zbyt biedni, żeby kupować wołowinę. Polędwica wołowa w hurcie kosztuje 50-60 zł. W sklepie cena wzrasta do 80 zł. Dla przeciętnego rodaka to zdecydowanie za dużo. W restauracji za obiad z wieprzowiną zapłacimy ponad 20 zł, z wołowiną – 50. Drugi powód, już polski, to jakość. W Polsce hodowane są krowy mleczne. Mięso wołowe, które jest na rynku, to albo mięso krów, które przestały już dawać mleko, albo mięso młodych osobników, które jednak genetycznie są także zwierzętami mlecznymi. Hodowla krów typowo mięsnych jest dopiero w powijakach. Z panem D. muszę się zgodzić bo aby sprawę przetestować zrobiłem ostatnio gulasz wołowo - wieprzowy. Długo obrabiałem go w niskiej temperaturze. Efekt? Wieprzowina wyszła idealnie: miękka, delikatna, wręcz rozpadała się na kawałki. Za to krowa - cóż stanowczo nie była to Limousine. Była jak koło samolotu: gumowa i twarda. Owszem steki z Limousine z hodowanego w kraju bydła można w Warszawie dostać. Cena? 185,90 zł za kilogram. Dobra powtórzę 185,90 zł za kilogram. A jak konsumpcja wołowiny będzie nadal tak w kraju lecieć na  łeb na szyję to będzie kosztować285,90 zł. W tym momencie do akcji wchodzi jednak Robert Burneika czyli "hardcorowy koksu", który ma ocalić wołowinę albo jak kto woli „stejki”.  Oto reklama promująca markę Beef Master, należącą do Zakładów Przemysłu Mięsnego „Biernacki”, która zatrudniła Burneikę. „Hardcorowy byk, hardcorowy stejk.”  Ostrzegam nie jest zła. Jest bardzo zła. Co oczywiście i tak nie przeszkadza bo chodzi tutaj aby krążyła po internecie i pisali o niej blogerzy.  W materiale prasowym można przeczytać, że kampania będzie realizowana tylko w internecie a „w najbliższym czasie zostanie wyemitowanych 8 filmów z udziałem sportowca: 4 reklamowe oraz 4 kulinarne, w których Robert Burneika wraz z Szefem Kuchni i Kapitanem Polskiej Reprezentacji Kucharzy - Grzegorzem Cieleckim - prezentuje różne przepisy na dania z wołowiny Beef Master”.To kogo z Państwa hardcorowy koksu przekonał do przerzucenia się na wołowinę? 