Od 1 lipca można za wino i mocniejsze trunki płacić we wszystkich kasach. Czyli nie jak do tej pory stoimy wpierw w jednej po alkohol a później w drugiej z pietruszką, bułkami i dajmy na to kaczką oraz śledziem tylko idziemy ze wszystkimi zakupami do której chcemy. To efekt wprowadzenia w życie długo przygotowywanej przez rząd tzw. ustawy deregulacyjnej (jej pełna nazwa to "Ustawa z dnia 25 lutego 2011 r. o ograniczeniu barier administracyjnych dla obywateli i przedsiębiorców"). Rząd machnął te poprawki kiedy okazało się że z Janusza Palikota (pamiętacie Państwo jeszcze tego pana??) i jego komisji Przyjazne Państwo wynika niewiele. Jedna bariera poszła więc się gonić ku radości sklepów, które długo podobnego rozwiązania się domagały (jedna kasa w sklepie mniej). W ramach tej samej ustawy wprowadzono m.in. leasing konsumencki a także możliwość sprzedawania piwa do 4,5 proc. w pociągach na relacjach krajowych. Ciekaw jestem co na ten temat sądzi Państwowa Agencja Rozwiązywania Problemów Alkoholowych? Jak znam PARPĘ to na pewno jest przeciw - wychodząc z założenia że zmiany z kasami oznaczają po prostu łatwiejszy dostęp do alkoholu. A to - ich zdaniem - nie jest dobre. Bo jak ktoś zobaczył że do kasy z alkoholem jest kolejka  na pół godziny to z zakupów mógł zrezygnować. Co Państwo sądzą na ten temat? 