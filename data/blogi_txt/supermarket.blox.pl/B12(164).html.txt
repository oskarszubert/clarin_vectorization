Pan Marcin napisał do mnie kilka dni temu aby podzielić się wrażeniami na temat sieci RTV Euro AGD, która chciała go dodatkowo wycisnąć na kilkaset złotych. Razem ze znajomą poszedł tam kupić laptopa. Wybrali Samsunga w promocji. Pisze: cena fajna, 24 miesiące gwarancji czyli standard.- Pytamy sprzedawcę o gwarancje oczywiście 24 miesiące, mówimy że będzie faktura na firmę i tu...słyszymy że jak na firmę to gwarancja tylko na rok. - Zdziwiony pytam czy Pan sprzedawca nie myli rękojmi z gwarancja, Pan uparcie mówi że na firmę to tylko rok gwarancji. Ale.... jest cudowne rozwiązanie. Pan proponuje przedłużenie gwarancji do 3 lat za 15 proc. wartości sprzętu! Ile? Bagatela - ponad 300 zł.  - No dobrze, może Pan był niedoszkolony, niedouczony, sprawdzam w necie wszędzie jak byk 24 miesiące gwarancji - opisuje pan Marcin. I idzie do innego salonu Euro w Krakowie. Historia się powtarza, na firmę rok gwarancji, ale można przedłużyć. Sprawa opiera się o kierownika salonu - twardo rok gwarancji, można przedłużyć, jak nie dokupią i przyjdą po roku z sprzętem na firmę to system im nie pozwoli przyjąć sprzętu do naprawy.- Pan dręczony o szczegóły mówi że to Samsung tak zapisuje w gwarancji, odsyła do kodeksu cywilnego a w nim jest ze firmy maja rok gwarancji!!!!! Cos mi to traci już wielka ściemą - mówi pan Marcin. I teraz wisienka na torcie. Koleżanka pana Marcina zadzwoniła do Samsunga na infolinię. Pan na infolinii zazgrzytał zębami i delikatnie poradził zmianę sprzedawcy . Poinformował ze Samsung stosuje 24 miesiące gwarancji door-to-door dla klientów niezależnie czy sa firmami czy osobami fizycznymi. Wnioski? - Panowie w Euro nie sa niedouczeni. Są świetnie wyszkoleni jak sprzedać ubezpieczenie zwane przedłużeniem gwarancji - ironizuje czytelnik. Ha! A co na to RTV Euro AGD? - Istotnie, klient ma rację: firma Samsung udziela dwuletniej gwarancji na laptopy zarówno dla konsumentów indywidualnych jak i dla firm - napisał mi Tomasz Siedlecki Dyrektor ds. Marketingu Euro-net, własciciela RTV Euro AGD.  A następnie wyjaśnia, że sprzedawcy  postępowali według swojej najlepszej wiedzy zaczerpniętej „z informacji przekazanych im w materiałach szkoleniowych”. - Co do zasady i zgodnie z wymogami prawnymi producenci udzielali firmom rocznej rękojmi a dwuletniej gwarancji tylko konsumentom indywidualnym. Podejście producentów odnośnie gwarancji jest obecnie różne: część udziela dwuletniej gwarancji również miektórym produktom kupionym do firm - pisze mi Siedlecki. I zapowiada zmianę!  „Casus klienta zwrócił nam uwagę aby materiały uszczegółowić i wprowadzić zindywidualizowane informacje dotyczące poszczególnych marek i produktów: w jaki sposób producenci traktują firmy i czy w odniesieniu do produktów kupionych na fakturę udzielają gwarancji czy rękojmi.” 