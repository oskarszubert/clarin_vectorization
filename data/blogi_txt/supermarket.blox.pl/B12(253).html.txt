W czwartek sąd rejonowy w Krakowie ogłosił upadłość Galerii Centrum. Nazwa Galeria Centrum mówi ludziom niewiele ale generalnie chodzi o pozostałości po socjalistycznych Państwowych Domach Towarowych zwanych za czasów socjalizmu pedetami. Jak ktoś chciał sobie kupić relaksy, garnitur albo kieckę z Mody Polskiej to szedł właśnie tam. I kupił pod warunkiem, że raz towar był, dwa był w odpowiednim rozmiarze, trzy miał znajomą sprzedawczynię, która mu ten ciuch przechowała. Pedety przez ostatnie lata głównie restrukturyzowano. Mimo że ta sieć kilkunastu sklepów jest doskonale położona, to nikt nie miał pomysłu jak ową lokalizację zamienić na pieniądze. Próbował NFI Empik Media  Fashion i mimo że ciężko znaleźć na polskim rynku sieć, która byłaby większym specjalistą w wyciskaniu kasy z podobnych powierzchni to im też nie wyszło. Sprzedali ten biznes Vistuli, która miała otworzyć tu sieć luksusowych butików. Vistula wyłożyła się na nim wyjątkowo mocno. Strata spółki Galeria Centrum wyniosła w I kwartale 2009 roku 12,8 mln zł. Przychody  w tym okresie 30,5 mln zł.21 lipca komornik wejdzie z kolei do hali Kupieckich Domów Towarowych na pl. Defilad w Warszawie. Tymczasowy obiekt, wzniesiony przez kupców  stał sobie równie tymczasowo (nota bene na przeciw jednej z Galerii Centrum) przez ostatnią dekadę. Stety - niestety świat domów towarowych odchodzi w siną dal razem z wiekiem XX. Zastępują je wielkopowierzchniowe - gigantyczne centra handlowe z klubami fitness, kinami, knajpami i fast foodami. Bo, zwyczajnie w domu towarowym klienci lansować się nie chcą. Wolą pochodzić po Galerii Mokotów. Tak dzieje się w niemal całej Europie. W tym tygodniu „Financial Times” pisał o czarnej serii upadków domów towarowych. Wiosną wniosek o bankructwo złożył niemiecki (w sensie niemiecka filia) Woolworth'a. Ma 300 placówek, Pada też Hertie - 72 - domy towarowe a w tym tygodniu plajtę ogłosił znany wielu Polakom Karstadt - 127 sklepów i roczne obroty na poziomie 4 mld. euro. Twardo na placu boju stoi tylko paryska Galeria Lafayette. Ona broni się jednak dzięki fantastycznemu secesyjnemu budynkowi i otoczająemu ją nimbowi luksusu. Co się stanie z Pedetami? Obstawiam, że pewnie ktoś otworzy tu wielki hipermarket. 