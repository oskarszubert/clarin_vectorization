Narzeczonej pana Marcina skończyła się w maju umowa na telefon w T - Mobile (sieci, która zasypuje moją skrzynkę mailową w pracy spamem a nie raczyła jeszcze ani razu odpowiedzieć na zadane jej pytania - ale to inna historia -- pozdrawiam biuro prasowe) Pan Marcin jako człowiek skrupulatny a prawnik z zawodu trzy tygodnie temu zadzwonił do operatora i zapytał się grzecznie co dają - dla uściślenia - jego narzeczona prowadzi niewielką firmę. Pan konsultant zaproponował abonament za 150 zł brutto i Galaxy sIII za złotych pięćset. Oferta ta wywołała jednak jedynie grymas niesmaku na twarzy czytelnika. Osobiście pamiętam jak pan Marcin relacjonował mi jakiś czas temu swoją historię wybierania kablówki, która będzie dostarczać mu internet i telewizję. Ustalił wówczas, że największe zniżki dają nie biura obsługi klienta tylko przedstawiciele handlowi dzięki czemu dostał ofertę, która wywołała mój opad szczęki. Ale do rzeczy. Pan Marcin dopytał jeszcze dla przyzwoitości o inne modele (Note II i S4) i zakończył połączenie. Co zrobił? Poszedł do Play. Bez proszenia się o cokolwiek, nie będąc starym klientem - dostał w formule 4.0 za 110 zł brutto (90zł. netto) nielimitowane rozmowy i sms, 3 GB danych i Samsung Galaxy S2 za 1 zł. Ale nie poddawał się tak łatwo (inaczej nie zostałby bohaterem tej historii, film akcji z Brucem Willisem to może nie jest, ale powiedzmy, że kino moralnego niepokoju). Ponownie zadzwonił do T - Mobile - i zapytał co dają, bo Play ma to i to - tu dłuższe zreferowanie oferty konkurencji. Tym razem odebrała pani konsultantka i rozmowa była już inna. Samsung Galaxy SIII za 100 zł, abonament 120 zl miesięcznie i nielimitowane wszystko. - Ale czułem niedosyt i jako znany skąpiec się rozłączyłem - relacjonuje pan Marcin. W niedzielę (niedziele są jak widać dobrym dniem na załatwianie podobnych rzeczy) dzwoni po raz trzeci: - Dzień dobry. - Dzień dobry. - Ja z telefonu takiego i takiego, narzeczona chce podpisać nową umowę. - Z telefonem?- Tak, i od razu mówię, w Play jest za 110zł. wszystko i SGS II Plus za złotówkę, co Pani oferuje ze swojej strony? To pani zaczyna: - My tu mamy taką ofertę za sto dwadzi.... - ....eścia złotych - dokończył pan Marcin. - I Galaxy SIII za 100zł... - No tak - powiedziała pani konsultantka. Proszę zwrócić uwagę na pozycjonowanie ofert: pierwsza dla klientów, którzy nie rozejrzeli się po rynku i zaakceptują wszystko co im da operator. Druga, ale ciągle standardowa jest dla tych bardziej dociekliwych. I trzecia... ale nie uprzedzajmy faktów. - A dlaczego pani chce, żebym ja płacił przez dwa lata o 240zł więcej? - słusznie zapytał pan Marcin - Ja nie chcę płacić więcej, poproszę ofertę równoważną jak w Play lub lepszą. Pani pogrzebała, poczarowała w komputerze i mówi: - Za 99zł brutto jest 54 tys. minut rozmów do wszystkich, nie tylko jak w Play do 4 dużych operatorów i praktycznie nielimitowane sms (w tej taryfie jest ich chyba 100tys.) - A telefon? - SGS III za 1zł. - Zamurowało mnie przyznam, dlatego z ostrożności dopytuję - relacjonuje pan Marcin. - Nie mini? - Nie mini, normalny - odpowiedziała pani konsultantka, I to była oferta trzecia. Dla najbardziej wrednych, niepokornych i domagających się więcej klientów. Obecnie narzeczona pana Marcina wydaje na telefon ponad 200 zł miesięcznie. Ponieważ kolega pana Marcina pracuje w sieci Plus, na wszelki wypadek sprawdził jeszcze co oferuje tamta sieć. SGS III jest tam za 1000 zł przy abonamencie 120 zł. Warto negocjować? Warto. PS. - Jeszcze ważna rzecz - dodaje pan Marcin na sam koniec. - Dlaczego opłaci się rozmawiać przez telefon z biurem obsługi, a nie łazić do punktu obsługi? Bo umowa jest zawarta poza siedzibą operatora, a to nam daje prawo do odstąpienia od umowy w ciągu 10dni od podpisania papierów (ale to firm akurat nie dotyczy tylko klientow indywidualnych). Gdyby jeszcze wszystkie oferty dla klientów były tak dobre jak ta reklama...  ... to Mr T. by się nie denerwował. 