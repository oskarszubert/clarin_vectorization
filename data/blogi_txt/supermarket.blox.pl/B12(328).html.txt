I jak na razie nikt nikomu z tego powodu nie jest w stanie nic zrobić. Bo jeśli ktoś ma niezarejestrowany telewizor i nie płaci to ukarać go nie można bo nie ma kto tego zrobić. Owszem teoretycznie pracownicy Poczty Polskiej są upoważnieni do przeprowadzania kontroli w tej sprawie i nakładania kar (trzydziestokrotność miesięcznej opłaty abonamentowej). Przyjmijmy radosne założenie, że taki kontroler dziwnym trafem zapuka do drzwi Kowalskiego. I co? Ten go zwyczajnie nie wpuści. Koniec sprawy. Wcale nie lepiej dla finansów mediów publicznych jest w sytuacji gdy ktoś ma zarejestrowany odbiornik i się omyka z płaceniem abonamentu. Poczta owszem hurtowo rozsyła do dłużników zawiadomienia o zadłużeniu. Informuje w nich, że: "W przypadku braku uregulowania należności zostanie wszczęte postępowanie egzekucyjne w celu przymusowego ściągnięcia należności w trybie egzekucji administracyjnej, co spowoduje obciążenie dodatkowymi kosztami prowadzonej egzekucji". Pytanie tylko brzmi jak niby Poczta może domagać się egzekucji tych pieniędzy. - Obecny stan prawny nie pozwala na egzekwowanie przez operatora publicznego opłat abonamentowych w trybie przepisów ustawy o postępowaniu egzekucyjnym w administracji, mimo iż art. 7 ust. 3 ustawy o opłatach abonamentowych stanowi, że przepisy tej ustawy stosuje się do opłat abonamentowych - tłumaczył w odpowiedzi na interpelację poselską wiceminister infrastruktury już dwa lata temu. Dlaczego? - Ustawa ta nie określa przedawnienia zarówno co do obowiązku uiszczania opłat abonamentowych wynikającego wprost z ustawy, jak i uiszczania należności z tytułu braku rejestracji odbiorników RTV ustalanych w drodze decyzji administracyjnej; nie ustala też terminu zapłaty wymaganej należności w razie stwierdzenia używania odbiorników bez rejestracji ani nie upoważnia do tego organu wydającego decyzję - wyjaśniał wiceminister. Wydawało się, że ten prawny dylemat rozwiązał marcowy wyrok Trybunału Konstytucyjnego. Sędziowie stwierdzili, że "po upływie ustawowego terminu uiszczenia abonamentu (25. dzień miesiąca) Poczta może wystawić tytuł wykonawczy i skierować go do właściwego naczelnika urzędu skarbowego". Ministerstwo Finansów wcale się jednak nie pali do ściągania należności wynikających z abonamentu. Tłumaczy Poczcie, że na podstawie obecnie obowiązujących przepisów taka egzekucja jest niemożliwa. Trzeba wpierw zmienić prawo, a dopiero wtedy urzędy skarbowe będą mogły ścigać za niepłacenie abonamentu. Spotkania w tej sprawie między resortem a Pocztą trwają. Znając życie, urzędników, i zapał resortu finansów do egzekucji abonamentu - potrwają jeszcze długo. Nie należę do fanów abonamentu RTV ale obecna sytuacja to kpina. Z prawa. Z ludzi, którzy płacą to ustrojstwo. I z samych mediów publicznych też. Czy dobrze pamiętam, że miłościwie panujący nam premier obiecywał nam likwidację tego wynalazku? 