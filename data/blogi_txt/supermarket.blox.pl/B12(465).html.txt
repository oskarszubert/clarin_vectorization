Serio! Tak przeczytałem w materale prasowym firmy szkoleniowej Persolog Polska. „Zwłaszcza kobiety boją się odzywać do klientów, gdyż często na swoje pytanie „w czym mogę pomóc?” otrzymują odpowiedzi typu „szukam żony” lub „towarzystwa na wieczór”. - Panie często opisują takich klientów, jako aroganckich buców. Jednak to nie są osoby chamskie, tylko o dominujących osobowościach, oczekujące konkretów. To od takich ludzi najczęściej można usłyszeć wymienione odpowiedzi – mówi Artur Skucha, prezes i master trener menedżerów sprzedaży w Persolog Polska. To nie koniec. - Dla ludzi sukcesu pytanie sprzedawcy „w czym mogę pomóc?” jest poniżające i stąd takie, a nie inne ich odpowiedzi. Inna sprawą jest brak asertywności sprzedawców w sytuacjach, gdy taki klient przekroczy granicę, której nie powinien – tłumaczy Skucha.   Jestem strasznie ciekaw co powinien wobec tego powiedzieć sprzedawca (zagadka będzie rozwiązana na końcu notki). Może:  dzień dobry, czuję się niezwykle zaszczycony drogi kliencie, człowieku sukcesu że raczył pan, pani zajść w skromne progi mojego sklepu? Wcale nie jest z tym łatwo. Pamiętają państwo może aferę która wybuchła gdy Empik wprowadził tzw. pożegnanie imienne dwa lata temu. Sprzedawca odczytywał z karty płatniczej imię klienta i żegnał się np. do widzenia pani Aleksandro. Pomysł strasznie szybko padł i Empik się z niego wycofał, głównie pod ogniem medialnej krytyki. Inna sprawa, że ze względu na cięcia kosztów w sieciach handlowych spora część etatów została zlikwidowana a obecnych pracowników nikt za specjalnie nie szkoli jeśli chodzi o to co sprzedają. Jak ten biedny sprzedawca ma doradzić coś klientowi jak sam nie wie co ma w ofercie? Zdaniem Persolog szczególnie jest to widoczne w sklepach z produktami gospodarstwa domowego. - Nierzetelna obsługa i olewanie klientów w sklepach z elektroniką jest nagminne. Sprzedawcy rtv i agd niestety pracują w przeświadczeniu, że klient i tak do nich wróci, bo konkurencja jest tu ograniczona  – ubolewa Artur Skucha. Ale wracając do tematu: „Jeżeli klient wchodzi to sprzedawca ma obowiązek go przywitać miłym nienachlanym dzień dobry. To są podstawy stosowane wszędzie na świecie. Na Zachodzie nawet w najmniejszym sklepie standardem jest „dzień dobry” na powitanie i „do widzenia” przy wyjściu, nawet gdy klient nic nie kupi. U nas w większości sklepów nawet tego się nie robi.”   Złote zasady profesjonalnej sprzedaży i obsługi klienta według Persolog: 1. Nie atakuj klienta, jak tylko przekroczy próg sklepu! Każdy z nas potrzebuje chwili na zaaklimatyzowanie się. 2.    Pamiętaj zawsze o „dzień dobry” i „do widzenia”. Bez względu na to, czy klient dokona zakupu lub nie. 3.    Zamiast „w czym mogę pomóc” zapytaj takiego klienta, czy możesz coś zaproponować, służyć informacją lub poinformuj, że jesteś do jego dyspozycji w razie potrzeby. 4.    Zachęć klienta do produktu. Spraw, żeby poczuł go wszystkimi zmysłami, np.  dotknął lub powąchał… przymierzył, itd. 5.    Nie kłam, gdy czegoś nie wiesz! A jakie zasady by Państwo do tego katalogu dodali?﻿﻿﻿ 