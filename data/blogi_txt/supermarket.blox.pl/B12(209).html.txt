Pani Joanna zwykle nadaję paczki w małym urzędzie pocztowym w swojej miejscowości. Czasami jednak udaje się w tym celu do wielkiego miasta, czyli Krakowa. A tam placówka proszę państwa całodobowa (niewiele takich zostało), czynna w weekendy łącznie z niedzielą. I wszystko byłoby pięknie gdyby nie to, że w byłej stolicy Polski panie z okienka notorycznie zrywają naklejony druczek z paczki, niszcząc przy okazji folię lub papier w który pani Joanna ma zapakowaną paczkę. I w niemiły sposób informują że druczek MUSI być osobno. Dlaczego? „Bo one pieczątkę przybijają”. I wszystko jasne. - Rozumiem że przy jednej paczce nie jest problemem dać druczek luzem, ale w momencie kiedy człowiek idzie z 20-30 paczkami... Nietrudno o pomyłkę który druczek do której paczki - tłumaczy czytelniczka.  Napisała w tej sprawie do centrali Poczty Polskiej. Odpisano jej że „absolutnie nie ma żadnego przepisu zakazującego naklejania druczków i pracownik poczty nie ma prawa wymagać dostarczania druczku osobno i zakazywać naklejania go”. Uzbrojona w tego maila, pokazała go kilkakrotnie w Krakowie, ale panie z okienka prychnęły tylko lekceważąco. - W miejscowości w której zwykle nadajemy paczki, nikt z tego nie robi problemu, a wręcz przeciwnie, obsługują z uśmiechem - relacjonuje pani Joanna. Wkładają po prostu dłoń między kartki i przybijają pieczątkę. Nadanie jednej paczki trwa minutę. W Krakowie razem z tym zdzieraniem 4 minuty. - Ludzie w kolejce za nami dostają wariacji, i wcale się nie dziwię - twierdzi pani Joanna. I dodaje: - Ostatnio w placówce w Careffourze na Czyżynach obsługująca tatę Pani poinformowała go że ona ma głęboko to, co w mailu mi poczta odpisała, ona ma druczek mieć osobno i już, i uszkodziła kilka opakowań paczek i druczki. A jak tata próbował jej doradzić w jaki sposób ma podbić pieczątkę na naklejonym już druczku (wsunąć dłoń między druczki), to uprzejmie poinformowała gdzie tę rękę może wsadzić. Wyżyny kultury To samo w całodobowym UP na Lubiczu...  Wychodzi na to że po przekroczeniu granic miasta Krakowa poczta obsługuje gorzej i inaczej niż w małej miejscowości 30km od Krakowa - konkluduje czytelniczka. Foch. Wsiadłem więc na rumaka, pogalopowałem do rzecznika Poczty Polskiej i....- Przepraszam za zaistniałą sytuację. Mam nadzieję, że więcej się ona nie powtórzy. Pracownicy wskazanej przez Czytelniczkę placówki nie powinni wymagać dostarczania druku osobno, ani usuwania już naklejonego - pisze mi Zbigniew Baranowski rzecznik Poczty Polskiej. Pracownicy krakowskiej poczty zostali już przez centralę poinstruowani w tej sprawie. I druki będzie można już naklejać na paczki. 