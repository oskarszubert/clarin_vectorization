Dlaczego nie jesteśmy normalnym krajem? Oto odpowiedź: Pan Janusz mieszka w Zamościu i w lipcu zabetonowano mu przez pomyłkę łącze telefoniczne. Nie, to nie pomyłka. TAK OWSZEM ZABETONOWANO. Firma robiła remont drogi do galerii handlowej i traf chciał, że nasi drodzy budowlańcy jak zwykle zachowali wysoką jakość swoich usług. - Byłem  całkowicie  odcięty od możliwości  korzystania  z  telefonu, faksu, możliwości przyjmowania opłat  z  terminali  płatniczych, a jest to około 22 tys złotych  miesięcznej  straty, oraz możliwości kontaktu z kontrahentami,  a także  klientami - opowiada mi pan Janusz. Był, bo zainwestował w radiowe terminale płatnicze. I co zaczął robić? Dzwonić na błękitną linię TP SA. Równie sensownie mógłby walić głową o ścianę ale nasz czytelnik był uparty i udało mu się nawet wyszarpać od operatora pismo że naprawa zostanie wykonana do 10 września. Teraz mogą państwo spojrzeć na kalendarz. Jest 1 grudnia a linia telefoniczna jest ciągle w betonie. 18 listopada zadzwoniła pani z Telekomunikacji informując, że dostała odmowne pismo z zarządu dróg ponieważ: został położony nowy chodnik!   - To  znaczy  ,ze  do  końca dni  chodnika  nic  na  nim  nie  będzie można  wykonywać , a przypomnę  ,że  w  chodniku  znajdują  się takie  media  jak magistrala cieplna, kabel NN /elektryczny/, magistrala gazowa, i tylko patrzeć jak w wyniku mrozów pęknie rura i pani z  zarządu dróg  nie wyda pozwolenia  na jej naprawę!!!!!!!!!!!! - ironizuje czytelnik. - No  to  jest  chyba  jakiś  matrix i pomroczność jasna  urzędników!!!!!!!!!!! Urzędnik  ma być dla ludzi, a nie przeciw  nim!!!!! Bo  ja  płacę  podatki , które są częścią składową pensji dla urzędasa,!!!!!! - wścieka się jak najzupełniej słusznie pan Janusz, tylko nie bierze poprawki na to, że żyjemy nie w Szwecji ale w Polsce. W tej Polsce gdzie pod względem czasu potrzebnego na uzyskanie pozwolenia na budowę jesteśmy na 164. miejscu na świecie (na 183 kraje). Ale byłem bardzo ciekaw co mi powie miasto Zamość. I? „7.10.2011 roku do Zarządu Dróg Grodzkich w Zamościu wpłynął wniosek od  firmy ELMO S.A. o wyrażenie zgody na wykonanie w pasie drogowym przepustu telekomunikacyjnego, który to przepust wraz z  kablem został uszkodzony podczas budowy drogi asfaltowej.” „17.10.2011 roku firma ELMO S.A. otrzymała z Zarządu Dróg Grodzkich  negatywną opinię co do złożonego wniosku ze względu na brak możliwości wycięcia asfaltu na drodze, która została wykonana kilka miesięcy temu  i objęta jest gwarancją.” „Spółka ELMO S.A. została pouczona o  konieczności zaprojektowania i wykonania robót metodą przewiertu sterowanego, aby nie została naruszona konstrukcja jezdni. Jeżeli zostanie zastosowana taka metoda prac, spółka otrzyma zgodę na ich realizację.”Obawiam się, że pan Janusz na odbetonowanie łącza trochę poczeka. No chyba, że za własne pieniądze wynajmie firmę, która mu ten „przewiert sterowany” zrobi. 