Wystartują w drugiej połowie roku. Brak entuzjazmu w polskiej dywizji Tesco do internetowych zabaw widać nader wyraźnie. Przez lata nie chcieli tego robić teraz też nie tryskają jakoś entuzjazmem. Uważają że jest za wczesnie na coś takiego? Pewnie tak. Decyzję o dostarczaniu zamawianych przez komputer towarów do domów podjęła więc z góry centrala w Wielkiej Brytanii. Zgodnie z nową strategią brytyjska sieć ma zmienić swój serwis internetowy tak, aby umożliwić składanie zamówień online wszędzie tam, gdzie są obecne sklepy Tesco. Czyli w Polsce czy to się komuś podoba czy nie też. Jak wyglądają prace? - Niestety nie będę jeszcze miał zbyt wielu szczegółów - dopiero niedawno rozpoczęliśmy pierwsze prace nad uruchomieniem sprzedaży przez Internet, chcielibyśmy by sklep wystartował w drugiej połowie roku - napisał mi Michał Sikora z Tesco.  - Więcej konkretów powinniśmy mieć pod koniec kwietnia, przy okazji prezentacji celów i planów na rok 2011/12. Czy w tym roku będzie to tylko pilotaż w wybranych miastach czy usługa od razu będzie uruchomiona w całym kraju?- Jest jeszcze bardzo wiele znaków zapytania, nie tylko o zasięg, ale choćby formy dostawy czy płatności. Jesteśmy jeszcze bardziej na etapie analizy rynku i sprawdzania naszych możliwości - na pierwsze decyzje co do przyszłego kształtu sklepu musimy jeszcze poczekać - wyjaśnia Sikora. To pierwsza duża sieć w kraju (celowo pomijam delikatesy) która zdecydowała się na taki krok. To oznacza że Tesco będzie musiało wydać spore pieniądze aby rozpropagować taką usługę. Jak na razie jest to bowiem nisza. Branżowe szacunki mówią o blisko 40 tys. osób, które mniej lub bardziej regularnie kupują w takich e-spożywczkach. Z tych 40 tys. klientów aż 15 tys. jest w Warszawie. Z ciekawostek dodam że np. Carrefour sprzedaje na Allegro jakieś śladowe ilości elektroniki. - W tej chwili można dokonywać zakupów w ten sposób m.in. w hipermarketach Łódź Kolumny, Kraków Zakopianka, Kraków Witosa, Warszawa Bemowo i Katowice. Decyzja o rozpoczęciu sprzedaży przez portal Allegro.pl należy do dyrekcji poszczególnych placówek - twierdzi Maria Cieślikowska Dyrektor ds. PR i Komunikacji Zewnętrznej Carrefour Polska. Ja osobiście - tradycyjnie marudząc - dodam że okres radosnej fascynacji zakupami artykułów spożywczych via sieć minął mi jak odra. Owszem doceniam ale jak na razie minusy są większe niż plusy. Można tu obserwować następującą zasadę. Te sieci które mają w miarę akceptowalne ceny nigdy nie dowożą całości produktów (np. Alma, Piotr i Paweł). Jak ktoś ma w planie ugotowanie obiadu dla gości może czuś się dość rozczarowany że z 10 produktów dostał 7 (a te które dostał też nie są do końca  tymi które zamawiał bo zadzwoniła pani żeby brakujące towary wymienić na inne) Sieci które dowożą całość asortymentu (np. Frisco) mają z kolei nieakceptowalne ceny.  Warto aby Tesco wyciągnęło z tego wnioski. PS. Nad uruchomieniem sklepu internetowego w Polsce zaczał zastanawiać się też Real. Jak widać - lawina poszła. 