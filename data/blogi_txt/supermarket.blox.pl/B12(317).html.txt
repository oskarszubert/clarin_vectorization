- Pan się w domu rozejrzy u siebie – pisze pan Andrzej. - Gdy będzie Pan sobie szykował śniadanie polecam spojrzeć na drzwi lodówki, widzi Pan Mastercook ? Wstawia Pan wodę na kawę na płycie grzejnej - widzi Pan Mastercook ? Parę z czajnika wciąga okap kuchenny, jest na nim logo Mastercook ? Wstawia Pan wieczorem pełną pralkę ciuchów - widzi Pan Mastercook ? –pyta ponuro raz za razem czytelnik. I odpowiada: - Jeżeli na każde pytanie odpowiedział Pan "NIE" - gra gitara. Natomiast jeżeli posiada Pan w domu sprzęty Mastercook, które są objęte gwarancją może Pan mieć problem.  Podobnie jak (tutaj chciałbym użyć liczb, ale nie wiem jakich użyć, bo tysiące ? Setki tysięcy ? Miliony ?) sporo mieszkańców kraju nad Wisłą – opisuje rozczarowany czytelnik. Od kilku tygodni coraz głośniej jest o problemach grupy Fagor. Kto to taki? To właśnie producent sprzętu AGD Mastercook. Firma ma ponad miliard euro długu –jej przychody za 2012 to 1,2 mld euro. Producent pod koniec października złożył wniosek w hiszpańskim sądzie o upadłość. Fagor ma fabryki we Wrocławiu. Pracuje tam  1,3 tys. osób. Problem jak się okazuje jest nie tylko z tym czy uda się utrzymać miejsca pracy. Osoba z rodziny pana Andrzeja miała pecha w dniu 30 października (dzień przed złożeniem przez firmę wniosku o upadłość) kupić lodówkę Mastercooka. 2 listopada sprzęt powiedział adios i się od tej pory nie włącza a co z tym idzie również nie chłodzi.  Posiada paragon - dowód zakupu, ma wypełnioną kartę gwarancyjną z pieczątką sklepu i podpisem sprzedawcy. Spełnia wszystkie warunki gwarancji producenta. I co? I nico. Strona internetowa Mastercook informuje, że: (...) "W związku z problemami finansowymi naszego właściciela jakim jest hiszpańska firma FAGOR Electrodomesticos oraz w związku z tym , że złożony został formalny wniosek o wszczęcie postępowania upadłościowego naszej firmy informujemy, że od dnia 04 listopada 2013 roku z przyczyn niezależnych nie jesteśmy w stanie realizować napraw i wymian gwarancyjnych sprzętu naszej produkcji. Na dzień dzisiejszy nie jesteśmy w stanie określić terminu rozpatrzenia Państwa roszczeń. Przypominamy, że przysługuje Państwu prawo składania reklamacji również do sprzedawcy." (...)   - Więc pytam - to jest jakiś głupi żart ? – pyta czytelnik. - Jak firma, która dostarcza miliony urządzeń kuchennych do Polskich mieszkań pewnego dnia może sobie palnąć Róbta co chceta, my serwisu nie mamy, gadajcie ze sprzedawcą, może wam panel za 500zł z własnej kieszeni wymieni. Niestety, ale nie wymieni. Będzie się krzywił, wołał wszystkich menadżerów, sales managerów, product managerów, comodity managerów, koordynatorów, będzie dzwonił na infolinię i swoją przedsprzedażną i produktową i na końcu zadzwoni do woźnego z pobliskiej szkoły podstawowej, który też panela za uśmiech i paczkę kawy, ewentualnie bombonierkę czekoladową nie wymieni – wścieka się pan Andrzej.  Ja jestem tutaj większym optymistą - na podstawie niezgodności towaru z umową w okresie pierwszych sześciu miesięcy sklep będzie musiał na własny koszt coś z tym fantem zrobić. Ale tylko przez sześć miesięcy – bo po tym czasie to klient musi udowodnić, że sprzedano mu bubel – co jest rzecz jasna trudne. Nie ulega wątpliwości, że nabywcy AGD tego producenta znaleźli się w wyjątkowo kiepskiej sytuacji. Podobnie zresztą jak sklepy – choć im współczuję dużo mniej. Obrót sprzętem Mastercooka jest dla nich wyjątkowo groźny (finansowo).  Ciekawe zresztą co mówią sprzedawcy, gdy klient pyta o gwarancję na tę kuchenkę albo ten okap? Że nie ma, bo firma właśnie upada? Upsss. 