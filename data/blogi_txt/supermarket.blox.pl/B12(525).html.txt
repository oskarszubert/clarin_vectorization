Pan Paweł miał pecha. Jego laptop firmy Asus, kupiony pod koniec marca 2011 roku miał problemy z klawiaturą i napędem dvd. Ale od czego jest trzyletnia pisemna gwarancja udzielona przez sprzedawcę? - Zgodnie z zapisami w gwarancji skontaktowałem się ze sprzedawcą, który zalecił mi wysłanie komputera do firmowego serwisu ASUS, co też wkrótce zrobiłem za pośrednictwem specjalnej strony serwisowej. Podkreślam, że podczas zgłaszania sprzętu do serwisu, konieczne jest podanie jego numeru seryjnego i daty zakupu - relacjonuje czytelnik. Uwaga zaraz będzie pierwszy opad szczęki.  - Jakże wielkie było moje zdziwienie, kiedy po tygodniu otrzymałem informację, że laptop nie podlega gwarancji, gdyż sprzęt pochodzi z dystrybucji niemieckiej (ale kupiony był w sklepie w Polsce) i gwarancja obowiązywała tylko na 12 miesięcy - pisze mi pan Paweł. Zaraz będzie drugi opad szczęki. Pan Paweł pogodził się z faktem, że serwis nie uznaje gwarancji. Pomogło w mu w tym wybitnie to, że sprzedawca na wieść o deklaracji serwisu stwierdził, że sprzęt naprawi zgodnie z zapisem w gwarancji. Tyle, że serwis firmy Asus złożył panu Pawłowi ofertę nie do odrzucenia. - Mianowicie, decyduję się na wymianę napędu i klawiatury za 394.78 zł., lub rezygnuję z naprawy i płacę 228,17 zł. Na kwotę 228.17 zł. składają się koszty obsługi zgłoszenia, diagnoza i transport - denerwuje się użytkownik feralnego laptopa. Teraz trzeci pad szczęki. - Co ciekawe, decydując się na mniejszy zakres naprawy, (np. tylko wymianę klawiatury), kwota za naprawę pozostawała stała i wynosiła 228,17 zł. , czyli tyle samo co wspomniana opłata za „obsługę”- pisze mi pan Paweł. I dodaje: - Uważam, że firma ASUS (lub serwis) szuka w ten sposób dodatkowego źródła dochodu, a inaczej mówiąc zajmuje się wyłudzaniem pieniędzy. Ponownie nadmieniam, że od samego początku serwis znał numer seryjny oraz datę zakupu laptopa i jeszcze przed zorganizowaniem odbioru sprzętu ode mnie z domu, mógł na podstawie posiadanych danych poinformować mnie o braku podstaw do naprawy gwarancyjnej. Jednak z jakiegoś powodu tego nie robi (teraz już wiem, z jakiego…). Serwis powołuje się tutaj na zapis regulaminu: "pkt. 5.2 W przypadku napraw gwarancyjnych Koszty wysyłki Produktu do punktu serwisowego ponosi ASUS. W przypadku napraw nie objętych gwarancją wszelkie koszty związane z naprawą, w tym także koszty korespondencji ponosi Klient." - Na moje stwierdzenie, że żadnej naprawy nie było (na danym etapie), a diagnozowania sprzętu nie zlecałem, stąd nie może być mowy o dodatkowych opłatach, nie uzyskałem żadnej odpowiedzi - denerwuje się czytelnik. Po trzech miesiącach korespondencji z serwisem zdecydował się na zapłacenia pieniędzy. Dopłacił też za wymianę klawiatury, gdyż „ponoszenie kosztów kolejnej naprawy w innym serwisie byłoby na tym etapie znacznie droższe”. No to teraz wkroczyłem do akcji ja. I zapytałem szanowną firmę Asus skąd taka a nie inna polityka.  Po kilku dniach oczekiwania dostałem coś takiego: ”Konsultant firmy ASUS, który przyjmował zgłoszenie od Pana Pawła powinien poinformować go o kosztach płatnej naprawy serwisowej, do której kwalifikował się notebook. Taka informacja niestety do Pana Pawła nie dotarła przed wysłaniem przez niego urządzenia do serwisu. Obecnie nasza firma pracuje nad zautomatyzowaniem procedur dotyczących informowania Klientów o warunkach serwisowania sprzętu. Informacja o kosztach związanych z serwisem w przypadku napraw niegwarancyjnych będzie wysyłana automatycznie, do każdej osoby zgłaszającej sprzęt. Dedykowany sprawie konsultant jest już w kontakcie z Klientem. Pan Paweł otrzymał zwrot kosztów naprawy serwisowej. Monika Grabowska, PR Manager ASUS Polska” Wnioski pozostawiam państwu. 