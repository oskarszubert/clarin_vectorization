Wracamy do historii sprzed kilku dni. Pan Jacek chciał dostać szpinak. Poszedł więc do krakowskiej „Biedronki” po szpinak baby. W sensie nie, że jest to „szpinak od baby” jak „kiełbasa dziadunia” albo „salceson szwagra” tylko młody szpinak. Taki młody szpinak - jak amatorzy wiedzą, to bardzo dobra rzecz zwłaszcza jak się go zmiesza dajmy na to z makaronem tagliatelle, serkiem mascarpone, parmezanem, czosnkiem i gałką muszkatołową. Mniam. Ale wracając do pana Jacka:  - Po otwarciu opakowania wsypałem 1/3 zawartości do miski i zauważyłem dziwne, liście które wyglądem nie przypominały szpinaku. Chciałem je wybrać bo nie wyglądały świeżo. Zacząłem miesząc szpinak w misce i okazało się że jest tych liści znacznie więcej - opowiada. Chodzi o takie listki:  Czytelnicy szybko wyjaśnili panu Jackowi że są to liścienie - czyli bardzo młode liście szpinaku. Ale Biedronka po tym sygnale postanowiła zmodyfikowac swoje opakowania. Biuro Prasowe Jeronimo Martins Polska (właściciel sklepów Biedronka): „Chcielibyśmy poinformować, że po analizie zgłoszenia Klienta i konsultacjach z producentem, firmą Green Factory, na opakowaniu wspomnianego produktu zostały zamieszczone dodatkowe informacje o treści: „Liścienie to wąskie listki, ich niewielki udział nie jest wadą produktu. Liścienie są zjawiskiem naturalnym w procesie wzrostowym szpinaku“. Mamy nadzieję, że informacje te będą pomocne dla Klientów. Nowe opakowania będą dostępne w naszych sklepach już w tym tygodniu.” To już drugi przypadek kiedy udało się coś zmienić w Biedronce po sygnałach od czytelnika zamieszczonych na tym blogu. W poprzednim przypadku - sieć przerobiła swoje ulotki. 