Zaczęło się od tego, że nasz czytelnik pan Marcin dostał od Astera pismo z nietypową „promocją” na rozwiązanie umowy. „Informujemy, że nadawca kanału Movies 24 dostępny w pakiecie Basic zostanie wyłączony z oferty Aster. /.../ W przypadku braku akceptacji zmiany oferty programowej przysługuje Państwu prawo do rozwiązania umowy w zakresie Usługi telewizyjnej z zachowaniem 7 - dniowego terminu wypowiedzenia” Normalnie żeby wypowiedzieć umowę trzeba w tej kablówce poczekać 45 dni. Czyli jakiś zysk jest. Ale pan Marcin miał dwie potężne wątpliwości a Biuro Obsługi Klienta do którego słał swoje maile przybrało pozę ala Mohandas Gandhi, czyli bierny opór. BOK schował łeb  w piasek i nic mu nie odpowiedział na temat szczegółów rozwiązania umowy. Pan Marcin postanowił zwiększyć więc lewar i poprosił mnie o pomoc. Interesowało go: 1. Czy wypowiadając umowę w takim trybie musi zwracać pieniądze jeśli abonament telewizyjny zawarł w promocyjnych warunkach? - W przypadku, gdy umowa została zawarta na warunkach promocyjnych klient zobowiązany jest do uiszczenia opłaty za wypowiedzenie umowy zgodnie z regulaminem - odpowiedziała mi Patrycja Gołos z UPC właściciela sieci Aster. 2. Pismo dotyczy usługi telewizyjnej. Ja mam jeszcze internet w promocji - zastanawia się czytelnik. - Czy mogę zrezygnować z obydwu tych usług nie płacąc kary (zwracając promocji) - pyta. - Możliwość wypowiedzenia umowy dotyczy wyłącznie usługi telewizyjnej - odpowiada pani Patrycja. To mi jednak nie wystarczyło. I poprosiłem panią Patrycję o rozwinięcie tematu. Oto odpowiedź: „Po wnikliwej analizie tematu u kolegów z Astera, dowiedziałam się, że temat był elementem prac zespołu integracyjnego. Zasady stosowane przez UPC zakładają, że klienci mają prawo do złożenia rezygnacji w przypadku zmian programowych, związanych z usunięciem kanału z oferty. Regulaminy i umowy Aster różnią się od tych, stosowanych w UPC - zgodnie z regulaminem świadczenia usług w Aster klient korzystający z promocji nie mógł bez konsekwencji rozwiązać umowy. Naszym celem jest, aby klienci Aster mogli korzystać z tych samych standardów, co klienci UPC.W związku z trwającym procesem integracji obu firm, intensywnie pracujemy nad ujednoliceniem zasad i warunków zawieranych umów. To oznacza korzystne zmiany dla klientów Aster, a w tym konkretnym przypadku możliwość bezkosztowej rezygnacji z usług. Obecnie weryfikujemy procesy.” Innymi słowy drogi kliencie Astera - byłeś w cienkiej i słabej sieci ale jak my ją przejmiemy to HO HO. A co na to wszystko UOKiK? Zdaniem Urzędu generalna zasada jest taka: - Jeżeli zmiana programu jest spowodowana przyczynami zewnętrznymi, niezależnymi od operatora ( np.  nadawca wycofuje się z konkretnego rynku i operator krajowy nie ma możliwości reemisji danego programu) wówczas może domagać się zwrotu ulgi, oczywiście proporcjonalnie pomniejszonej. Jeśli wynika to tylko i wyłącznie z jego strategii działania i podjętej decyzji gospodarczej, nie powinien żądać zwrotu ulgi. - Jeśli chodzi o to, którą umowę można wypowiedzieć to wszystko zależy od tego, w jaki sposób została ona skonstruowana,  inaczej mówiąc czy podpisaliśmy jedną umowę na pakiet usług - pisze mi Maciej Chmielowski  z Urzędu Ochrony Konkurencji i Konsumentów. Przykro mi panie Marcinie. Ale mam nadzieję że teraz przynajmniej wiadomo na czym stoimy w takim przypadku. 