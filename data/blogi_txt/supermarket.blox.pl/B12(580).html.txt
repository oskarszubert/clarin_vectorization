Z czego składa się sok czarna porzeczka Fortuny? Proszę przyjrzeć się szybko opakowaniu. Szybko w sensie takim jakby Państwo przechodzili między sklepowymi półkami zastanawiając się jaki to dziś sok wsadzić do koszyka.    Co widzimy? Napis - „sok czarna porzeczka 100 proc.” „bez dodatku cukru” Biorąc pod uwagę że sok Fortuny - czarna porzeczka stoi między samymi nektarami z czarnej porzeczki - wybór jest prosty. Pakujemy do koszyka, idziemy do kasy, płacimy. Teraz zaś proszę przyjrzeć się dokładnie opakowaniu. Co widzimy?  Pojawia się niewielki napis: „winogrono”. Niewielki znaczy się pewnie dorzucili trochę tego winogrona - jako ekskluzywnego owocu - ku poprawieniu smaku i szczęśliwości ogólnej myślimy. Błąd. Ale to okaże się za chwilę. Proszę teraz obejrzeć skład:  - sok winogronowy - 80 proc. - sok z czarnej porzeczki - 20 proc. Teraz mogą sobie państwo pogratulować. Właśnie padliśmy ofiarą klasycznej ściemy marketingowej „na opakowanie”.  ---- Odezwała się do mnie pani Joanna Bancerowska dyrektor ds. komunikacji korporacyjnej Agros- Nova (która produkuję Fortunę). Co sądzi pani Joanna? Otóż: Sok 80 proc. winogron, 20 proc. porzeczki został oznaczony jako porzeczkowy bo: 1. „Proporcje wielkości czcionki obu nazw owoców (winogrona i czarnej porzeczki) na kartonie dokładnie oddają smak i aromat soku.” „specjalnie dobrana grupa osób o wysokiej wrażliwości sensorycznej, tzw. panel sensoryczny, jak również konsumenci, określają smak tego soku jako porzeczkowy. Stąd taka właśnie ekspozycja smaku na froncie opakowania. Dlatego oznaczenie uważamy za uzasadnione, logiczne oraz zgodne z interesem konsumentów”.  „Gdyśmy zmienili ten napis powiększając słowo winogrono (owoc przeważający w składzie), konsumenci byliby przekonani, że dominującym smakiem soku jest winogronowy, co nie jest zgodne z faktycznymi odczuciami zdecydowanej większości z nich  i mogliby się czuć wprowadzeni w błąd.” 2. „Ponieważ czarna porzeczka jest owocem o wyjątkowo intensywnym smaku i aromacie, winogrono jest w soku Fortuny dość słabo wyczuwalne. Ze względu na wyjątkowo kwaśny i cierpki smak soku porzeczkowego na rynku nie było i nie ma 100% jednorodnych soków porzeczkowych. W ofercie konkurencji produkty z czarnej porzeczki to dosładzane cukrem, syropem lub słodzikiem nektary lub napoje. Fortuna jako pierwsza zaproponowała produkt o 100% zawartości soków owocowych, tzn. kwaśny sok porzeczkowy dosłodziła sokiem winogronowym, podczas gdy inni dodają wodę i cukier / słodzik.” 3. „Oznakowanie Fortuny jest zgodne z obowiązującymi regulacjami. Przez ponad dwa lata obecności produktu w sprzedaży,  nie zostało zakwestionowane przez kompetentne instytucje. W tym okresie otrzymaliśmy zaledwie kilkanaście negatywnych komentarzy od konsumentów na ten temat.” „Szczegółowy skład produktu jest rzetelnie podany w miejscu, gdzie standardowo taka informacja jest zamieszczana.” Szanowna pani Joanno. Moim zdaniem sprzedają Państwo sok winogronowy o smaku porzeczkowym. I takie powinno być moim zdaniem  oznaczenie produktu. Koniec kropka. PS. Zapraszam wszystkich do polubienie „Towaru” na Facebooku. Proszę tylko kliknąc na lewy dolny róg. 