- Gdzie są nagrywarki DVD? - Nie wiem. Ja jestem od czajników i żelazek. Oto opowieść dwójki czytelników koło 70 - tki , którzy udali się kupić nagrywarkę: Udaliśmy się z mężem do salonu Euro przy Real, żeby kupić nagrywarkę DVD. W ogromnej hali dają po oczach setki ogromnych telewizorów, z głośników płynie obowiązkowa muzyczka, w alejkach kręci się może ze trzech klientów. My też się kręcimy, bo nie możemy znaleźć alejki nagrywarek. Zatrzymuję przechodzącą panią z obsługi i usiłuję przekrzyczeć muzyczkę: - Gdzie są nagrywarki DVD? - Nie wiem. Ja jestem od czajników i żelazek. No słowo daję, całkiem jak w Peerelu! Ale dobra nasza, skoro nawet pracownica nie wie, to znaczy, że jeszcze nie tak źle z nami., staruszkami pod siedemdziesiątkę ;-) Znaleźliśmy. Wybraliśmy. Podjęliśmy decyzję zakupu i z drugiego końca hali ściągnęliśmy sprzedawcę, zadając sobie w duchu pytanie: dlaczego to my go szukamy? Znowu Peerel! No dobra, kupujemy. Okazało się, że ostatni egzemplarz, więc ściągamy z półki. Pan spakował sprzęt do pudła, zademonstrował, że wszystko jest: pilot, instrukcje obsługi itp, podstemplował gwarancję...  W domu okazało się, że instrukcje są po hiszpańsku, fińsku i holendersku. Jakaś pomyłka? Tych języków nie posiadamy, więc mąż do autobusu i jazda do sklepu po brakującą książeczkę. A tam niespodzianka: instrukcji po polsku nie ma! Możemy ją sobie ściągnąć ze strony producenta, czyli Sony. Do domu. Do kompa (a gdybyśmy go nie mieli? A gdybyśmy się w ogóle nie znali na internecie? Kogo to obchodzi?). Na stronie www instrukcji po polsku nie ma także. Ciekawe. Przecież nie wolno wprowadzać na polski rynek produktu bez instrukcji po polsku? Widocznie nie dotyczy to Sony. Na szczęście możemy ściągnąć instrukcję w kilku innych znanych nam językach, ale dlaczego musimy za bogatą w końcu firmę, która wyraźnie ma nas w nosie, odrabiać robotę i marnować własny papier (instrukcja liczy ponad 100 stron, napisana jest trudnym językiem i trudno z każdym głupstwem biegać do komputera, więc jednak trzeba poświęcić trochę tuszu i papieru na druk. I po co nam to było? Gdyby nas uprzedzono, kupilibyśmy nagrywarkę innej firmy. Ech, ten kapitalizm! Ciekawe co firma Sony na ten temat? Zapytam. 