Pani Aneta w maju ubiegłego roku przypadek zobaczyła w RTV Euro AGD automatyczny model ekspresu do kawy, na całkiem niezłym wypasie firmy Elextrolux  w cenie zaiste przyznam atrakcyjnej. Zamiast 2500 zł, tylko 990 zł. Zaczepiona obsługa wyjaśniła, że ekspres jest nówka sztuka nieśmigany, szał – ciał i turbodoładowanie po prostu model powystawowy – więc stał na półce i ludzie go oglądali. - W domu okazało się, że nie działa pokrętło od wielkości kawy, więc złożyłam reklamację z prośbą o wymianę, jako że sprzęt już w momencie zakupu nie działał tak, jak mnie zapewniano czyli prawidłowo. Stwierdzili że naprawią. Już po ponad 1,5 m-ca ekspres wrócił - nienaprawiony, o czym oczywiście przekonałam się w domu  - relacjonuje czytelniczka. Całość tu. Pani Aneta postanowiła dać sobie spokój z pokrętłem, ale…  po kilku dniach padł wyświetlacz, więc z ekspresu nie dało się w ogóle korzystać. Euro znów bohatersko stwierdziło, że naprawi Już jakoś w połowie września ekspres wrócił z powrotem. Tym razem pani Aneta jako doświadczony konsument na odbiór sprzętu pojechała z butelką wody i uparła się niczym trener Nawałka, że do sprzętu wleje wodę i sprawdzi czy wszystko jest ok. Wyświetlacz działał, pokrętło, rzecz jasna, nie. I zaczął się boks. Sieć takiego ekspresu już nie miała, zaproponowała więc zwrot 990 zł. A pani Aneta zażądała zgodnie z orzecznictwem Sądu Najwyższego porównywalnego sprzętu, czyli Electrolux Grande Cafe ECG 6200 (cena sklepowa 2500 zł), bo za 990 zł to może sobie kupić co najwyżej ręczny ekspres bez młynka a nie automatyczny z młynkiem. Kiedy sieć odpowiedziała: dajemy 990 zł, pani Aneta zripostowała, że idzie wobec tego do sądu. Dodatkowo domagała się zwrotu poniesionych przeze siebie kosztów dostarczenia ekspresu na każdorazową naprawę oraz jego odbioru. To 12 razy po 3,5 km. Twierdzi również, ze poniosła szkodę w wysokości 250 zł – kupiła bowiem kawę do ekspresu, która przez brak urządzenia zwietrzała. I co? Zwycięstwo Teraz czytelniczka do mnie pisze, że trzy dni  po publikacji artykułu odezwało się do niej mnie Rtv Euro Agd z radosną nowiną: "w ramach polityki dobrej woli, dążąc do polubownego zakończenia sporu uznajemy Pani roszczenia wymiany towaru na wybrany przez Panią model Grande Cafe ECG 6200". - Do tego zostałam poinformowana, że moje twierdzenie, że Spółka uchyla się od odpowiedzialności jest krzywdzące (z wyjaśnieniem dlaczego), jednakże mimo wszystko Euro nie jest zainteresowane wchodzeniem w konflikt z Klientem - relacjonuje pani Aneta. Odebrała go w styczniu. Sieć zwróciła jej też koszta dojazdów. Za kawę już nie, bo pani Aneta nie zachowała paragonu. - Mam nadzieję, że więcej ludzi będzie walczyć z takimi praktykami bo niestety prawda jest taka, że większe sklepy odmawiając prawa zwrotu, naprawy czy wymiany nie mają wiele do stracenia bo większość konsumentów nie wie jakie prawa im przysługują albo po prostu nie mają czasu na dyskusje z nimi więc odpuszczają. Dziękuję za opublikowanie mojej historii - pisze pani Aneta. A ekspres w jej kuchni wygląda tak: 