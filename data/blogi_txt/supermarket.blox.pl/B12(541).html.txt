Od kilku dni w ramach czyszczenia mieszkania wystawiam na Allegro stare numery "Playboy'a".  Pierwszy numer tego miesięcznika pojawił się u nas  w grudniu 1992 roku,  w czasach gdy demokracja w Polsce dopiero się zaczynała, a królik był symbolem wejścia RP  do strefy krajów cywilizowanych. Co zabawne -polskiego "Playboy'a"  na rynek wprowadzał zdeklarowany gej Tomasz Raczek.   Dziś jeden egzemplarz  "Playboy'a"  kosztuje 10 zl. Pewien internauta  za pierwszy numer magazynu oferował mi wczoraj 200 zł. Daje to stopę zwrotu przez ostatnie 17 lat na poziomie ponad 10 proc. rocznie.  Patrząc z tej perspektywy  na naszą gospodarkę można się zastanawiać ile inwestycji dało przez ostatnie lata tak stabilny wzrost? Akcje? Spoglądając na to co dzieje się na naszej giełdzie - nie bardzo. Swarzędz i Krosno, dwie firmy, którymi  handlowano na inauguracyjnej sesji giełdy 16 kwietnia 1991 r. właśnie sa w trakcie skręcania trumny na swój pogrzeb. Krosno złożyło wniosek o upadłość.  Swarzędz nie widzi już szans na prowadzenie biznesu. Fundusze inwestycyjne? Nie sądzę.  Lokaty bankowe? Dają zarobić, ale nie aż tak, jak kultowy magazyn z rozbieranymi laskami.  Złoto? W siedemnastoletnim starciu  z "Playboy'em" - jednak przegrywa. Nieruchomości? Może, choć ostatnio ich właścicielom ewentualne zyski mocno się  kurczą.    Chyba właśnie mamy odpowiedź co chroni nasze pieniądze i przynosi solidny zarobek.    Kaczki. Tfu.  Króliki. 