To sytuacja z gatunku: nie, nie wierzę. Naprawdę tak można? A później wypada się jedynie cieszyć że nie trafiło na nas. A powiedzmy szczerze trafić może. Jest piękny wrzesień, listonosz idzie przez skwer, pies niesie w pysku Głos Wybrzeża aż wtem przedstawiciel Poczty Polskiej podaje Państwu list polecony. A tam?  - Dwa miesiące po rozwiązaniu umowy z RWE, operator przysyła pismo, w którym informuje, że odkrył iż przez DWA LATA wystawiał mi rachunki na podstawie wskazań POPSUTEGO LICZNIKA. Posługując się sobie tylko znanych wyliczeniami ustalili, że mam im w związku z tym zapłacić 1717 zł i 62 grosze w terminie do 1 LIPCA 2013 - relacjonuje pan Michał.  Przypominam - mamy połowę września, pismo datowane jest na 11 września!!! Czyli w te pędy należy pognać do komputera, odpalić sprzęt i wpłacić na konto RWE te skromne 1.7 tys. zł. - Czy to spełnia definicję "wymuszenia rozbójniczego"? - pyta ponuro pan Michał, który regularnie uiszczał kwity, który co miesiąc pilnie uiszczał rachunki, które mu podsyłał dostawca. Zapytałem więc grzecznie RWE we wtorek: 1. Jak w takich przypadkach wylicza się zaległość - dlaczego innymi słowy ma on zapłacić 1,7 tys. zł a nie np. 3 tys. albo 500 zł? 2. Dlaczego cała odpowiedzialność z tytułu zepsutego licznika jest na kliencie? 3. Dlaczego przez dwa lata nie zorientowali się, że licznik jest popsuty? Miły człowiek z RWE obiecał mi odpowiedź do wczoraj około godziny 12 w południe. Mimo, że pracowicie sprawdzałem co jakiś czas skrzynkę pocztową nie zauważyłem w czwartek odpowiedzi. Czytelnik zrelacjonował mi za to, że nastąpił pewien przełom w bulwie. Odezwała się do niego pani z RWE -i zaproponowała, że obniżą mu o połowę faktury korygujące. Pan Michał jednak... odmówił. - Nie mam żadnej możliwości sprawdzenia czy nie robią mnie w balona z tym popsutym licznikiem. Pani oferowała ze pokażą mi protokół z wymiany, ale w związku z tym ze nie ma tam ani mojego potwierdzenia ze taka wymiana miała miejsce ani żadnego niezależnego potwierdzenia całej sytuacji powiedziałem że to niczego nie zmienia - komentuje. I dodaje: - Cała rozmowa była w miarę przyjemna, ale kiedy (grzecznie) powiedziałem że nie mogę się zgodzić na ich propozycję, bo nie mam żadnej możliwości potwierdzenia zasadności ich roszczeń to dostałem strzał pt "a jak pan uważa, ładnie to tak przez dwa lata korzystać z energii i za nią nie płacić?". Plus informacja że "prawo jest po ich stronie" - mówi pan Michał. A RWE? Odpowiedziało dzisiaj po południu. Anna Warchoł Rzecznik prasowy: „Rachunek został wystawiony Klientowi na podstawie średniego zużycia z poprzedniego okresu, czyli na podstawie odczytów z poprzedniego licznika przed wymianą i takie działanie jest zgodne z obowiązującym prawem. Energia została zużyta i powinna zostać rozliczona. Rzeczywiście w naszym systemie nie został odnotowany fakt, że nowy licznik jest uszkodzony, dlatego w tej sytuacji zaproponowaliśmy klientowi obniżenie naliczonej należności o 50 procent. Klient miał świadomość, że pobiera energię a nie jest ona uwzględniona na fakturach, które otrzymywał regulując rachunki bliskie zeru w związku z tym nie ma podstaw do reklamacji.” Sprawa najprawdopodobniej skończy się w sądzie. Jakie z tego płyną wnioski? Proszę od czasu do czasu sprawdzać stan licznika. Pozwoli to też uniknąć sytuacji, gdy płacimy większe zaliczki niż wynosi stan licznika. Po co w końcu kredytować dostawcę prądu? 