500 sklepów z dopalaczami zamkną dzisiaj kontrolerzy z Ministerstwa Finansów. Jak zapowiedział rzecznik rządu Paweł Graś akcja jest związana z ”zakończeniem roku szkolnego”. "Dzisiaj przeprowadzimy bardzo gruntowne kontrole w sklepach z dopalaczami, których przybyło nam bardzo dużo w ostatnim roku - z 44 w zeszłym roku do 500 punktów, w których można kupić dopalacze w tym roku" - zapowiedział Graś w rozmowie z TVN 24. "Te sklepy, wszystko wskazuje na to, będą dzisiaj nieczynne. Muszą być poddane kontroli skarbowej, takiej bardzo wnikliwej, więc nie będą mogły być dzisiaj otwarte" - dodał. Powiedzmy wprost. To nie kontrola, ale szykana. Osoba, która podjęła taką decyzję psuje państwo. Psuje pojęcie praworządności. Państwo ma być jak żona Cezara. Poza wszelkimi podejrzeniami. Działać z otwartą przyłbicą. Działalność jest legalna, sprzedawane środki są legalne. A że nie podoba się politykom? Trudno. Rząd? Ministerstwo Finansów? pewnie będzie przekonywać, że działa w interesie społecznym. Problem w tym, że część społeczeństwa powie, że takie szykany stosować w tym przypadku można, inni - że nie można, bo oni nic przeciwko dopalaczom nie mają. Jeśli państwu nie podobają się dopalacze, niech ustanowi przepisy, które zakażą ich sprzedaży. 