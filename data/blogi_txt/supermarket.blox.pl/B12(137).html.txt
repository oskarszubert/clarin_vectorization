W ostatnim okresie rzucili się państwo na sardynki. Być może po prostu jakiś znany bloger kulinarny zamieścił parę przepisów z ich wykorzystaniem, bo dostałem od Państw przynajmniej kilka opakowań takiego produktu. Co jest w sardynce? Sardynka w pomidorach okazuję się być agentem w przebraniu i w rzeczywistości jest... szprotem.  Ale to nie koniec zaskoczeń. Teraz jako sardynka atakuje agent śledź. To podówjny agent bo nie dość, że udaje szprotkę to jeszcze w "kanadyjskim stylu". To tak można? Odpowiadam - można. Wytłumaczenie jest  banalnie proste: "Zgodnie z Rozporządzeniem Rady Wspólnoty Europejskiej, ustanawiającym normy handlowe dla konserwowanych sardynek, istnieją gatunki ryb pokrewnych (również szprot Sprattu sprattus), z których produkuje się konserwy rybne pod nazwą produktu "sardynki" pod warunkiem umieszczenia informacji z jakiego dokładnie gatunku ryby (w języku łacińskim) zrobiona jest konserwa." Śledź czy szprot to też krewniak sardynki więc nie ma co rzucać konserwą, skoro wszystko ładnie napisane i nawet po łacinie (szkoda, nawiasem mówiąc, że wycofano łacinę ze szkół, jak widać jest ciągle potrzebna) Skoro w UE ślimak to ryba śródlądowa, rak to też ryba a marchewka to owoc, uznanie śledzia za sardynkę jest tylko naturalną konsekwencją tego sposobu myślenia.  Jeśli chodzi o podobnego rodzaju wyroby cenię sardele czyli anchois (proszę nie mylić tego z sardynkami, śledziem czy szprotem, bo nazwy łacińskie są inne) z których można zrobić doskonałe spaghetti alla puttanesca. Jak? A to już wyjaśni pani  Nigella Lawson: 