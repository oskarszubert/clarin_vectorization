Co to lipdub? To video wrzucone do internetu w którym występujące osoby poruszają wargami do puszczonej z playbacku znanej piosenki. Na początku z lipdub’em było tak jak z flash mobami. Były „niezależne”, „awangardowe” i „dla wtajemniczonych”. A później sięgnęły po nie firmy w celu promocji poszczególnych produktów co oczywiście odebrano jako zdradę ideałów. Teraz lipduba nagrało katowickie Centrum Handlowe 3 Stawy. Przygotowywano go przez trzy miesiące. „Śpiewano” do utworu zespołu Golec uOrkiestra, „Crazy is my life”. W projekt zaangażowało się 30 sklepów, wystąpiło prawie 100 osób. - Chcieliśmy zrobić dla pracowników naszego centrum coś, co ich zintegruje, oderwie od codzienności i urozmaici dzień w pracy. Zdajemy sobie sprawę, że w naszym lip dubie są pewne niedociągnięcia, ale i tak możemy być zadowoleni. Wszyscy dobrze się bawili i o to chodziło – mówi dyrektor CH 3 Stawy i pomysłodawczyni projektu Agnieszka Nizio. To znaczy mógłbym posmęcić, że to reklama, że filmik taki sobie, a właściwie cała idea jest idiotyczna. Ale nie zrobię tego. Widać, że ludzie fajnie się przy tym bawili. A my Polacy potrafimy być tak strasznie skrzywieni, i tak potwornie marudzić że dam sobie spokój. Lubię to.  PS - proszę zwrócić uwagę na scenę na filmie z Pocztą Polską. Jak zwykle jest do niej kolejka;) Teraz czekam na pojedynki na lipduby między centrami handlowymi. 