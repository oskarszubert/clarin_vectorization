Nie lubię reklam Plusa jeśli chodzi o LTE. Uważam, że są idiotyczne. Bo po co reklamować, że grę komputerową 5 GB można ściągnąć w siedem minut skoro i tak usługa jest limitowana ilością danych??? Ale niech będzie że się czepiam. Teraz pan Tomasz. - Od kilku miesięcy jestem posiadaczem usługi dostępu do internetu Plus LTE. Pakiet transferu 12 GB oraz nielimitowany transfer w godzinach 00:00 - 09:00. Okres rozliczeniowy miesięczny od 24 dnia miesiąca. Z dość dużym zaskoczeniem 18 maja 2012 zauważyłem znaczący spadek prędkości internetu - w zasadzie uniemożliwiająca jakiekolwiek działania prędkość rzędu 8 kB/s. Ostatecznie ustaliłem, że niby przekroczyłem limit transferu 12 GB. Złożyłem reklamację - pisze czytelnik. Co odpisał Plus? Plus ją odrzucił, twierdząc, że klient przekroczył limit. „Wydruk szczegółowy połączeń GPRS wykonany z ww. numeru we wspomnianym okresie rozliczeniowym zostanie wysłany do Pana w możliwie najkrótszym terminie oddzielną korespondencją. Jednocześnie informuję, iż wykaz bieżącego użycia można sprawdzić za pomocą aplikacji Plus Online, wysyłając SMS o treści "U" na nr 2580 lub za pomocą licznika Plus Manager.” Jasne? Jasne. Pan Tomasz uznał, że trochę za bardzo sobie poszalał w sieci. Trochę się też zdziwił, że aby sprawdzić bieżące użycie LTE, musi go rozłączyć, przełożyć kartę SIM do jakiegoś telefonu i wysłać SMSa ale to już szczegół. Dokument z wyliczeniami dostał 6 czerwca. I co zrobił? Przeniósł dane do excela. Zsumował elegancko wszystko i? - Wyszło, że w godzinach dziennych wykorzystałem 9062021 KB (czyli około 9 GB) a w godzinach nocnych (które nie powinny być zliczane) - 3463790 KB - czyli około 3 GB. Łącznie więc limit mógł być przekroczony, ale w godzinach które powinny być zliczane miałem już pewność, że przekroczony nie był - pisze mi pan Tomasz. I złożył drugą reklamację. Odpowiedź przyszła kilka dni temu. "Potwierdzam, że 16 maja 2012 r. przekroczył Pan limit 12 GB przesłanych i odebranych danych. Wyjaśniam również, że przesłany do Pana wydruk szczegółowy połączeń uwzględnia godziny rozpoczęcia sesji. Przykładowo: podczas sesji trwającej w godzinach 7:00-11:00 mogło nastąpić wysłanie i odebranie łącznie 500 MB, z czego 250 MB między 7:00 a 9:00 i 250 MB między 9:00 a 11:00. Na wydruku taka sesja zostanie uwidoczniona jako 500 MB wysłanych / odebranych o godzinie 7:00" \ Czyli co proszę państwa - operator w ramach udokumentowania przekroczenia limitu przesyła klientowi dokument z którego nie można precyzyjnie obliczyć czy i kiedy ten limit został przekroczony! Idiotyczne? Owszem. Bo jednocześnie PLUS powołuje się na dane ze swojego systemu, które wskazują przekroczenie limitu. Dlaczego więc nie dostał tych danych??? Co zrobił pan Tomasz? - Postanowiłem jeszcze raz przeliczyć transfer stosują rygorystyczną zasadę: Ostatnia sesja (de facto 2 -  transfer przychodzący i wychodzący) rozpoczynająca się przed godziną 9:00 została przeze mnie uznana jako wliczająca się do transferu. Jako, że mam jedną kartę SIM, to nie mogę mieć 2 sesji jednocześnie. Policzyłem więc do transferu nocnego (niezliczanego) tylko te sesje, które rozpoczęły się po godzinie 00:00 i były sesjami przedostatnimi przed godz. 9:00. Skoro były przedostatnie, to znaczy, że na 100% zakończyły się przed godziną 9:00 Taki mechanizm wyliczenia jest więc dla mnie niekorzystny, bo zakłada, że w analogicznym przykładzie podanym przez Dział reklamacji cały transfer z godzin 7:00 - 11:00 wliczam do transferu dziennego (przypisuje do godz. 11). Jednocześnie nie robię tego z sesjami które np rozpoczęły się o godzinie 23:55 i zakończyły o 02:00 w nocy następnego dnia, taki transfer również wliczam jako dzienny. Co mu wyszło? Że w godzinach dziennych mógł zużyć maksymalnie 10842392 KB a w niezliczanych sesjach nocnych zużył minimum 1683419 KB. - Co po raz kolejny pokazuje, że Polkomtel się pomylił i nie przekroczyłem limitu 12 GB transferu - twierdzi pan Tomasz. I pisze tak: 1.) Dla Polkomtela najwyraźniej 12 GB nie równa się 12582912 KB, to pewnie jakieś marketingowe GB gdzie 12 GB = 12000000 KB 2.) Pomimo wielokrotnych szans i mojej pracy włożonej w wyjaśnienie sytuacji Polkomtel wysyła mnie 'na drzewo'. Albo komuś tam nie chce się policzyć tego co wysyłają do klienta, albo liczą że klientowi nie będzie się chciało dociekać.  3.) Być może Polkomtel się nie pomylił, może dane jakie od nich otrzymałem są nierzetelne, może mój sposób wyliczania jest błędny. Jednak biorąc pod uwagę dobro współpracy ze swoim nowym klientem, chyba mogliby do klienta zadzwonić i spróbować wyjaśnić sprawę, skontaktować się mailowo, cokolwiek, zamiast wysyłać polecone i wszystko przeciągając. Tym bardziej, że jasno dałem do zrozumienia, że sprawy nie odpuszczę i jeżeli sprawy nie wytłumaczą to będzie to ze szkodą na wizerunku firmy I co Państwo o tym sądzą? I co sądzi o tym wszystkim Plus? 