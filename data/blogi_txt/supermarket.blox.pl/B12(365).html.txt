Pan Łukasz ma starą drukarkę. Rocznik 2007.  To chyba pamiątka po czasach kiedy sprzęt faktycznie robiono na dłużej niż dociągnięcie do końca okresu gwarancyjnego. Zdaniem producentów elektroniki laptopy należy przecież wymieniać co dwa lata, słuchawki co roku a telewizory maja posłużyć tak ze trzy lata ale już nie więcej. Przesadzam? Może trochę. Ale nie za bardzo. Wróćmy do pana Łukasza, który nie przestrzegając zasady „jeśli działa, nie dotykaj” kilka tygodni temu - zgodnie z zaleceniami producenta - postanowił zaktualizować drukarce oprogramowanie wewnętrzne (firmware). A następnie z bardzo zdumioną miną po przeprowadzeniu operacji zobaczył że przestało w niej działać wifi,  a z ustawień drukarki zniknęły wszystkie opcje umożliwiające połączenie wi-fi. Pan Łukasz napisał więc do firmy HP z uprzejmą prośbą o rozwiązanie problemu. A jak na razie poleciał do punktu ksero.  W odpowiedzi zażądano od niego karty gwarancyjnej, numeru seryjnego urządzenia, imienia i nazwiska, adresu domowego etc. Pan Łukasz zdziwił się jak miś panda który na obiad dostał kilogram szprotek zamiast bambusa po czym odpisał grzecznie, że: karty gwarancyjnej nie posiada, bo raz -gwarancja dawno wygasła, dwa -sprzęt fizycznie jest sprawny tylko firmware ze strony HP go trochę zgłuszył a tak w ogóle to nie wie do czego firmie jego adres domowy??? Ja bym pomyślał, że może do naprawy drukarki w domu u klienta??? ale to by była daleko posunięta naiwność. Reasumując po podaniu tych danych czytelnik dostał odpowiedź: Szanowny Panie,Uprzejmie informujemy, iż w trakcie pobierania przedmiotowego oprogramowania użytkownik zobowiązany jest do zapoznania się z poniższą umową licencyjną. Chcielibyśmy zaznaczyć iż firma HP nie może brać odpowiedzialności za powstałe szkody. Dlatego też reklamacja nie może zostać rozpatrzona pozytywnie. Jak brzmi klauzula wyłączenia odpowiedzialności HP? "8. OGRANICZENIE ODPOWIEDZIALNOŚCI. Niezależnie od poniesionych przez Użytkownika strat, całkowita odpowiedzialność firmy HP oraz jej  dostawców wynikająca z niniejszej Umowy licencyjnej oraz jedyne  dostępne odszkodowanie za straty są ograniczone do kwoty 5 dolarów  USD lub ceny zakupu Oprogr w zależności od tego, która z tych kwot jest większa. W MAKSYMALNYM STOPNIU DOZWOLONYM PRZED ODPOWIEDNIE PRAWO, HP ANI JEJ DOSTAWCY NIE PONOSZĄ ŻADNEJ ODPOWIEDZIALNOŚCI ZA  JAKIEKOLWIEK SZKODY BEZPOŚREDNIE, POŚREDNIE, PRZYPADKOWE, NADZWYCZAJNE LUB WTÓRNE, W TYM ZA UTRATĘ ZYSKÓW, DANYCH, PRZERWY W  DZIAŁANIU FIRMY, USZKODZENIA CIAŁA ORAZ UTRATĘ PRYWATNOŚCI (NAWET JEŚLI HP I/LUB JEJ DOSTAWCY ZOSTALI POWIADOMIENI O MOŻLIWOŚCI  WYSTĄPIENIA TAKICH SZKÓD), WYNIKAJĄCE W JAKIKOLWIEK SPOSÓB Z  UŻYTKOWANIA OPROGRAMOWANIA, NAWET WTEDY, GDY OPISANE POWYŻEJ ZADOŚĆUCZYNIENIE JEST NIEWSPÓŁMIERNE DO STRAT. Przepisy prawa niektórych stanów i krajów nie zezwalają na ograniczenie lub wyłączanie odpowiedzialności za szkody przypadkowe i wtórne, tak więc powyższe ograniczenia lub wyłączenia mogą nie mieć zastosowania." Zabawne prawda? Pan Łukasz poszukał po forumciach i dowiedział się, że nie jest osamotniony w swoim przypadku. Oto odpowiedź jaką dostał inny uaktualniający swoją drukarkę klient: „Szanowny Kliencie,z przykrością informuję, iż urządzenia HP LaserJet 1022nw nie jest już wspierane przez Producenta. Pragnę również dodać, gwarancja nie obejmuje oprogramowania HP - w tym również wewnętrznego oprogramowania urządzenia. Gwarancja dot. wyłącznie nosnika, na którym dokonano zapisu.  W związku z powyższym brak podstaw do pozytywnego rozpatrzenia Pana reklamacji.” - Dostarczają wadliwe oprogramowanie do własnego sprzętu, który przez to ulega uszkodzeniu, a następnie umywają ręce  twierdząc, że nie ponoszą za to żadnej odpowiedzialności - denerwuje się pan Łukasz i chce iść z tą sprawą do sądu. Przed wojną był w Warszawie dom towarowy Braci Jabłkowskich. Działała tam 24 godzinna reklamacja. Kiedy klient przychodził reklamować dajmy na to futro nie tylko wymieniano mu je od ręki, nie tylko przepraszano go za kłopot a jeszcze odwożono go z pakunkiem do domu. Dlaczego tak robili właściciele domu towarowego? Przecież było to nieopłacalne. I jeszcze kłopot spory.  - To proste - odpowiadali. - Klient zapamięta całą sytuację w sposób., który zwiąże go z firmą. Dobre potraktowanie klienta w trakcie reklamacji wiąże go bardziej z firmą niżby.... nie miał tej reklamacji. A tak już całkiem nawiasem mój ojciec w roku 1993 kupił sobie więżę firmy JVC. Działa do dzisiaj. Jak to dobrze, że nie instaluje się w niej żadnego oprogramowania.Raczej by tego nie wytrzymała.  ---- UPDATE "Szanowny Panie,W odpowiedzi na opisany wczoraj na Pańskim blogu „Supermarket.blox.pl” problem z drukarką HP, który wystąpił po zainstalowaniu aktualizacyjnego oprogramowania, chciałabym poinformować, że nawiązaliśmy bezpośredni kontakt z Klientem w celu rozpoznania, a następnie satysfakcjonującego dla Pana Łukasza rozwiązania zaistniałej sytuacji. Jednocześnie podjęliśmy działania wewnętrzne, aby wyjaśnić wpływ oprogramowania aktualizacyjnego na pewne funkcje tego modelu drukarki. Dołożymy wszelkich starań, aby naprawić jego działanie i tym samym zapobiec podobnym przypadkom w przyszłości.   W imieniu firmy HP chciałabym przeprosić Pana Łukasza i innych naszych Klientów, którzy doświadczyli podobnych problemów, za zaistniałą sytuację. Pragnę podkreślić, że zależy nam na szybkim i pomyślnym rozwiązaniu tej sytuacji i traktujemy tę sprawę priorytetowo. Łączę pozdrowienia, Anna MarciniakPR Manager Hewlett-Packard Polska" ---- UPDATE 2 "Po Pana zesszłotygodniowej publikacji na blogu skontaktował się ze mną  Kierownik Działu Reklamacji HP p. Michał Wojtowicz.  Zaproponował mi drukarkę o nieco gorszych parametrach niż stara, ale  za to 6 lat młodszą. Po zastanowieniu postanowiłem przyjąć tę propozycję i dzisiaj kurier przywiózł mi tę drukarkę. Działa.  Wstrzymałem więc swoje działa zarówno prawne jak i przed Miejskim  Rzecznikiem Konsumenta, bo z mojego punktu widzenia sprawa zakończyła  się tak jak powinna była się zakończyć od początku.  Szkoda jedynie, że duże korporacje zmuszają nas w codziennym życiu do  tego, abyśmy byli pieniaczami oraz szukali pomocy prawników i dziennikarzy w nierównej walce. Działając standardowo i będąc uprzejmym nie da się dochodzić swoich racji, czego przykłady miałem  już wielokrotnie (Pan pewnie też, więc nie będę snuł kombatanckich  wspomnień)."﻿ 