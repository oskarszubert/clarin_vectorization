Minister rolnictwa Marek Sawicki zażądał od UOKiK, aby urząd wszedł do sklepów i skontrolował w jaki sposób wykorzystują one dostawców (czytaj rolników).  Sawicki podejrzewa, że markety biorą od nich pieniądze - tzw. półkowe, za możliwość wejścia na półki sklepu. A to jest niezgodne z ustawą o nieuczciwej konkurencji.Urząd odpowiedział, że nie może tego zrobić, bo do takiej kontroli nie ma uprawnień.Efekt?  Sawicki obraził się na prezes UOKiK i doradził jej, żeby się zwolniła, skoro prostej sprawy załatwić nie potrafi. Ponieważ Małgorzata Krasnodębska- Tomkiel zwalniać się nie chce Sawicki postanowił stworzyć specjalne prawo, które zmusi UOKiK do takiej kontroli. I rzecz jasna nałożenia stosownych kar.   Sawicki ma rację - część dostawców płaci różnorakie opłaty - od kilkudziesięciu tys. do nawet miliona zł miesięcznie na rzecz sieci. Półkowym się one nie nazywają, bo sprytni prawnicy pracujący dla marketów omijając prawo ochrzcili je np. jako opłaty logistyczne czy marketingowe. Ich cel jest jednak ten sam. Nie zapłacisz? Nie handlujesz.Jednak dostawcy jeśli czują się pokrzywdzeni zawsze mogąiść do sądu albo do prokuratury. Czemu tego nie robią?? Sieci też mają rację twierdząc że nikt nie musi z nimi handlować. Sieciowe markety to tylko i aż połowa naszego rynku. Dostawcy mogą iść sprzedawać towary gdzie indziej. Mogą też łączyć się w grupy. Bo od silnych dostawców markety pieniędzy nie są w stanie wycisnąć.Denerwujące w tej całej sytuacji są dwie rzeczy. Po pierwsze  państwowy urzędnik, minister rolnictwa uważa, że na przedsiębiorcę można nasłać kontrolę bez żadnej podstawy prawnej. Wydawało się, że te czasy już minęły.   Po drugie Sawicki traktuje ustawy jako cudowny lek na wszelkiego rodzaju nieprawidłowości. Otóż prawo tak nie działa. Dokładnie przećwiczyli to nasi partnerzy z Unii - choćby Niemcy czy Francuzi. Tam też konflikt między sieciami a dostawcami ustawodawca chciał załatwić rękoma organów ochrony konkurencji. Nie wyszło. Ba ceny w sklepach wzrosły! Sieci nie mogąc zarabiać na dostawcach, odbiły to sobie na klientach.   Panie ministrze niech pan wyraźnie powie a nie ściemnia:  drogie społeczeństwo, dostawcom dzieje się źle więc dam dostawcom przywileje. Że wy za to zapłacicie? Ano w szczytnym celu.   W końcu w sklepach może być i drogo. Ważne, by rolnicy dostali więcej niż do tej pory. 