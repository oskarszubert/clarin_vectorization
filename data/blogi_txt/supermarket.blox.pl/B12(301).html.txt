Zachciało mi się zmienić lodówkę. Proszę powstrzymać to ziewnięcie. Dla mnie było to ekscytujące przeżycie. Teoretycznie w gospodarce rynkowej nie powinno być z tym większym problemów. Przyznają Państwo że czego jak czego ale wybór lodówek to jest dość spory. Mi też się tak wydawało. W końcu nie szukałem niczego specjalnego. Lodówka wbrew pozorom nie miała skakać w dal, być podłączona do internetu przez wifi i mieć twardego dysku 2 TB. Tylko posiadać system no frost (teoretycznie woda nie zamarza wewnątrz), być energooszczędna  i mniejsza od krowy. Aha - jeszcze dwie rzeczy. Lodówka miała nie doprowadzić nikogo do upadku finansowego i ciężkiego nadwyrężenia kart płatniczych i mieć drzwi z zawiasami po lewej stronie. Koniec kropka. Po szybkim filtrowaniu potencjalnych ofert na jednej z wyszukiwarek zostały trzy potencjalne kandydatki. Sam się zdziwiłem że tak mało.  Ale nic. Wybraliśmy po naradzie rodzinnej sprzęt Gorenje. Zamówiłem go w sklepie sprzedawał go najtaniej czyli Multi AGD RTV. Coś mnie tknęło i napisałem w uwagach do transakcji: „Dzień dobry. W opisie jest zaznaczone że lodówka może mieć drzwi mocowane z obu stron. Dla mnie bardzo ważne jest aby zawiasy w tej lodówce były po LEWEJ STRONIE. To jeden z podstawowych powodów dla których się na nią decyduję.” Pan ze sklepu Multi AGD RTV zadzwonił po 10 minutach i powiedział że generalnie to oni lodówkę chętnie ale zawiasy będzie miała... po prawej stronie. Dlaczego azaliż po lewej skoro w opisie sprzętu było: zmienny kierunek otwierania drzwi? Na to pan odpowiedział że zmienny owszem, czyli jeśli chcę to sobie mogę zamówić serwis do domu który odpłatnie drzwi mi przeniesie na stronę lewą. Bardzo mi się spodobało słowo ODPŁATNIE. Pomyślałem że podobne zachowanie było spowodowane tym że  Multi AGD RTV to niewielki sklep. Nie przyzwyczajony do grymasów. Podziękowałem panu grzecznie i zwróciłem się do Topmarketu. - Drożej ale sklep większy to może i bardziej elastyczny będzie - pomyślałem. Złożyłem zamówienie, pan oddzwonił. - Czy lodówkę możemy dostarczyć we wtorek - zapytał. Był piątek. - Jasne. Możecie. A czy czytał pan tą dobrą uwagę w uwagach odnośnie drzwi? - zapytałem z kolei ja. - Nie. Pan przeczytał. I co? Topmarket lodówkę doręczy ale pod warunkiem że zawiasy będą po prawej stronie. Albo mogę pocałować kudłatego psa pod ogon (tak pan nie powiedział, ale było w domyśle). - Ja bym chciał tylko aby państwo zrealizowali swoją obietnicę ze strony internetowej. Jest „zmienny kierunek drzwi” to zmieńcie mi go na lewą - zasugerowałem. - Nie da się. Może pan zamówić serwis do domu który płatnie drzwi Panu przeniesie na lewą stronę Ewentualnie zrobić to sam. Ale... - Ale? - Wtedy straci pan gwarancję. Ową sekwencję zdań powtórzyliśmy sobie piec razy. Ja swoje, pan swoje. Ponieważ nie prowadziło to nigdzie poprosiłem o połączenie z menadżerem. Wyjaśniłem menadżerowi sytuację. - Drzwi mogą być tylko po prawej stronie. - To po co Państwo piszą zmienny? Mi się nie spieszy. Może Państwo zamówią w fabryce sprzęt który ma zawiasy po lewej stronie - zasugerowałem. - Musielibyśmy zamówić sto sztuk. Ponieważ byłem wyjątkowo marudny a pan z Topmarketu wyszedł frontem do klienta uzgodniliśmy że on załatwi serwis który odwiedzi mnie za darmo i drzwi zmieni. I faktycznie odwiedził!!! A że przy okazji nieco uszkodził drzwi? Drobiazg. Wymiana będzie już 13 maja. 