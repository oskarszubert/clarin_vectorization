Ile ryzykują sklepy z elektroniką obiecując klientom zwrot pieniędzy za prawidłowe wytypowanie wyników imprez sportowych? Konstrukcja jest prosta jak cep: kup, obstaw, jeśli wygrasz masz kasę z powrotem. Sklep liczy na ekstra klientów. I na to, że nie będzie musiał spełniać swojej obietnicy. Czasami się to udaje. W 2004 r. Media Markt w Niemczech obiecywał zwrot ceny zakupu telewizora, jeżeli drużyna niemiecka wygra mistrzostwa Europy. Mistrzami zostali Grecy, ale przedtem do sklepów ruszyły tłumy. W 2006 Media Markt obiecywał że jeśli Polska awansuje do półfinału mistrzostw, odda klientom pieniądze za kupione telewizory. Ryzyko MM podjął raczej niewielkie.... W tym roku kilka sieci będzie jednak musiało szerzej otworzyć sakiewki. Komu nie opłaciło się zwycięstwo Hiszpanii? Polska filia Media Markt obiecała zwrot pieniędzy za sprzęt tym, którzy prawidłowo obstawili parę mundialowych finalistów. Jak podano w komunikacie prasowym jest to 1,81 proc. klientów. Postarałem się jednak dowiedzieć jak to się przekłada na konkretne liczby. I okazuje się, że Media Markt zwróci pół miliona złotych. Wioletta Batóg rzecznik prasowy Media Saturn Holding Polska Sp. z o.o. nie chce jednak ujawnić ile osób otrzyma z powrotem swoje pieniądze. To jednak niewiele w porównaniu z Hiszpanami. IAR donosi że co najmniej 15 mln euro straci bank Banesto, który obiecał podnieść oprocentowanie depozytów i udzielić bezprocentowej pożyczki na zakupy jeśli Hiszpania zostanie mistrzem świata. Toshiba będzie musiała zwrócić pieniądze za 20 tysięcy telewizorów i komputerów. Z kolei sieć Carrefour rozdała klientom kilkadziesiąt tysięcy kuponów. Od dziś każdy jest wart 100 euro. 