Ja, wiem proszę państwa, wszyscy w nastroju przedświątecznym w domu piętrzą się fury rzeczy kupionych w ramach promocji a ja tutaj wyjeżdżam z takim tematem. Tak, więc święty Mikołaj nie istnieje. Przykro mi. A w każdym bądź razie na pewno go nie ma w grudniu w handlu. Bo, gdyby był to żaden z menadżerów dużej sieci nie dostałby premii za grudzień. Bo, grudzień proszę państwa w tej branży jest jak dla poznańskich hoteli Targi Poznańskie,  dla Stadionu Narodowego – mecz reprezentacji a dla aktorów i aktorek festiwal w Cannes. Niektóre sieci w ostatnim kwartale roku robią ponad 30 proc. swoich rocznych obrotów. Żartów więc tutaj nie ma. Marże muszą być wysokie a na żadne super okazje, bardzo mi przykro nie ma co liczyć. Aby nie pozostawić tego gołosłownym dziś dwie „promocje” z Państwa ulubionych w ostatnim okresie sklepów (dostaje na nie najwięcej skarg, chyba w prezencie gwiazdkowym powinienem im jakąś karencję zrobić czy jak). Numer jeden RTV Euro Agd a opowiada pan Kamil. „Witam, Panie Piotrze, Taka promocyjna ciekawostka. Wszyscy dobrze wiemy, że "promocje" są najczęściej niczym innym jak właśnie "promocją" (napiszemy powyżej wyższą cenę i ją przekreślimy i będzie promocja. przyjdzie głupi i kupi). Internet ma na szczęście narzędzia pozwalające zweryfikować pewne informacje W załączeniu dwa screeny z "archiwum internetu" i z dzisiaj z Euro RTV AGD - ten sam ekspres z identyczną ceną z października i z grudnia, a jednak w grudniu promocja i to aż o 100 PLN taniej (!!!). Pominę milczeniem, że na innych stronach ten ekspres kosztuje standardowo około 50 PLN mniej...”    Czy RTV Euro Agd robi swoich klientów w trąbę? I tak i nie. Bo, z jednej strony jestem przekonany, że ten ekspres przez jakiś tydzień czy dwa kosztował o tą stówkę więcej tak aby promocja się zgadzała.  Ale, z drugiej jak widać oszczędność to raczej marna. Elektronikę i agd co tu dużo kryć najlepiej jest kupować z poprzedniego sezonu i w okresie kiedy w sklepach są pustki np. druga część stycznia, luty, marzec lub w wakacje.  W kwietniu już ceny idą do góry, bo rozpoczyna się okres komunijny. Listopad to z kolei już start sezonu gwiazdkowego, którego pierwszą odsłoną są mikołajki. A teraz Tesco. I fantastyczna promocja na lampki choinkowe (podesłała pani Edyta).   Prawda, że ładna? Wesołych Świąt proszę państwa życzę. I proszę się trzymać z daleka od sklepów. Nawiasem mówiąc szkoda, że 24 grudnia nie jest dniem w którym obowiązuje zakaz handlu. Zamiast np. wolnego 6 stycznia. 