Wiele osób dziwi się, że kupując sprzęt do firmy ma całkiem inne warunki gwarancji niż klient indywidualny. Co by nie mówić jest to zrozumiałe - całkiem inny przerób będzie miał ekspres do kawy w domu a całkiem inaczej w firmie. Ekspres Krupsa który mieliśmy w dziale gospodarczym potrafił zepsuć się dwa razy w miesiącu, a kolegę który go odwoził po drodze do domu do serwisu - witano jak starego gościa: ooo to znowu pan. Inaczej eksploatowana będzie zmywarka w biurze (więcej brudnych kubków do kawy, praca na okrągło) a inaczej w domu (więcej brudnych talerzy). Ale laptop w biurze i w domu? Ha, to jest ciekawy problem. To teraz sobie przejdziemy do pana Ziemowita, który poskarżył mi się jak jego zdaniem w trąbkę usiłuje zrobić klientów Saturn. Czytelnik chciał kupić laptopa na firmę. Tego laptopa. Cena słona 4579 zł , ale to już sprzęt z wyższej półki z ekranem dotykowym. Najechał sobie myszką na warunki gwarancji dla firm "Professional dla firm - 1039.00 zł " i się zdziwił bo okazuje się, że kupując ten model na fakturę VAT - traci uprawnienia gwarancyjne.  - Sugestia jest taka, by kupując urządzenie na firmę kupić również dodatkową gwarancję. Sprawdziłem na infolinii Sony - nic takiego nie ma miejsca. warunki dla firm i osób prywatnych są takie same. Natomiast na infolinii Saturn Konsultant twierdzi że warunki gwarancji są różne dla tego modelu.  Najgorsze dla mnie jest to, że Saturn podaje wprowadzającą informację na stronie, która wprowadza w błąd klientów. Skoro Sony daje 24 miesiące dla firm na komputer to nieprawdą jest jakoby traciło się uprawnienia gwarancyjne. Sądzę, że to ciekawy temat i warty napiętnowania jeżeli oczywiście konsultanci w firmach Sony i Saturn podawali mi prawdziwe informacje - konkluduje pan Ziemowit. To jak jest u was właściwie z tą gwarancją dla firm? Odezwałem się więc do firmy Sony. I co? Rację ma czytelnik! - Nasza firma nie stosuje rozróżnienia pomiędzy zakupem na paragon i fakturę VAT. Oznacza to, że produkt w obu tych przypadkach posiada gwarancję producenta - napisał mi szef obsługi klienta firmy Sony. Oczywiście firma Sony może odmówić wykonania naprawy gwarancyjnej jeśli stwierdzi, że produkt był wykorzystywany niezgodnie z jego przeznaczeniem (gdy np. kamera służyła do celów zarobkowych, na co wskazuje jej eksploatacja). W przypadku laptopa takie niebezpieczeństwo jest jednak niewielkie - chyba, że ktoś używa go na trzy zmiany 24 godziny na dobę albo wbija obudową gwoździe... UPDATE I prosze jest i sukces! "Dziękuję za informację. Po sprawdzeniu okazało się, że faktycznie pojawiła się nieścisłość, za co bardzo przepraszamy klientów. Takie ograniczenia dotyczą głównie urządzeń małego i dużego AGD. Informacja na stronie została usunięta – zostanie skorygowana, żeby jej treść nie budziła żadnych wątpliwości, pracownicy Call Center zostali pouczeni.Wioletta BatógRzecznik Prasowy Media Saturn Holding Polska Sp. z o.o. 