Wiele sklepów reklamuje się jako najtańsze na rynku. Najkrócej mówiąc  to nieprawda.   Albo co najwyżej półprawda. Bo co to właściwie znaczy najtańszy??? Oczywiście każdy sklep ma swój podstawowy koszyk zakupów, którym się chwali i dba aby był on wyjątkowo tani. Dlatego np. na najtańszych serach, które kupuje mało zamożny klient, jest tylko kilkuprocentowa marża. Sieci chcą pokazać, że to właśnie u nich ser jest najtańszy. Na drogich serach z kolei marża jest wyższa. Bo sieć sprzedaje go niewiele i ma na nim większe straty. W każdym sklepie czy to delikatesy czy dyskont musi się też znaleźć super tania szynka, tania kajzerka czy kurczak. Problem w tym, że mało kto kupuje tylko i wyłącznie najtańsze produkty. To czy dany sklep jest dla nas tani czy drogi zależy przede wszystkim od naszego konkretnego koszyka zakupów (on bywa zaś bardzo rozmaity) i miasta w którym mieszkamy (są droższe i tańsze nawet w ramach tej samej sieci). Próbę zmierzenia takich tendencji - „tani - drogi” podjęły portale  DlaHandlu.pl oraz PortalSpożywczy.pl, które monitorują ceny najpopularniejszych 50 produktów FMCG typu: bułka kajzerka 50 gram, chleb 1000 gram, herbata Lipton 100 torebek, proszek do prania Vizir 400 gram  szampon do włosów Timotei itp. w największych polskich miastach w ponad 20 sieciach handlowych. W Warszawie według tego koszyka najtańszy jest Aucham, później Leclerc, Biedronka i... Alma. Najdroższe są z kolei sklepy sieci Lewiatan oraz Stokrotka. Różnice są spore. W Auchan klient zapłaci na kasie 233,31 zł a w Stokrotce prawie o 100 zł więcej. Kraków? Najtańszy jest Aldi, później Auchan, Lidl i Biedronka. Najdroższe sieci w tym mieście to Milea, Społem, Lewiatan i Bomi.  W Aldim koszyk kosztuje 226,86 zł. W Milea... 329,05 zł. Ile można oszczędzić?  Polacy sa bardzo wygodni jeśli chodzi o zakupy i lubią je robić kilka razy w tygodniu blisko siebie. Przyjmując założenie że czteroosobowa rodzina zmodyfikuje swoje zwyczaje w tym zakresie i przeniesie się ze sklepu w środku stawki do taniego marketu może spokojnie oszczedzać 50 zł tygodniowo czyli 200 zł. miesięcznie. 