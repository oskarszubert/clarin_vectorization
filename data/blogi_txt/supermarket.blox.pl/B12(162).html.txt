Nowy pomysł na rozruszanie niewielkiego rynku internetowych supermarketów. Frisco.pl wstawiać będzie do warszawskich biurowców specjalne - duże lodówki z przegródkami tzw. freshboxy. Pracownicy biurowca mają zamawiać produkty: owoce, warzywa, mięso, nabiał itp. na stronie sklepu. Kurier przywiezie je i wstawi do lodówki Biały kołnierzyk wychodząc z pracy odbierze sobie z lodówki zakupy. Zapłaci przelewem po odbiorze. Minimalna kwota zamówienia: 20 zł. Jak na razie Frisco prowadzi pilotaż swojej usługi. Co zabawne - pierwszą (i jak na razie jedyną) swoją lodówkę Frisco wstawiło do Agory - czyli mojego pracodawcy. Kolejne dwie lodówki czekają z napięciem na to czy pracownicy Gazety, Metra i kilkunastu czasopism będą jeść dużo. Jeśli tak to Frisco wstawi je do kolejnych dwóch biurowców. Może do kolegów z Dziennika albo Rzepy?;) Albo TVN? W każdym bądź razie skorzystam w najbliższym czasie i napisze czy warto. Frisco to internetowe dziecko Sobiesława Zasady byłego kierowcy fabrycznego Porsche, BMW i Mercedesa-Benza, trzykrotnego samochodowego mistrza Europy. Freshbox’y to kolejny pomysł Frisco na rozruszanie dość niewielkiego rynku handlu internetowego żywnością. Wcześniej delikatesy uruchomiły np. swoją witrynę w wersji angielskiej licząc na kilkudziesięciotysięczną grupę zagranicznych menedżerów pracujących w Warszawie. Nieoficjalne szacunki mówią, że z e-sklepów z żywnością korzysta w kraju ok. 40 tys. osób z czego aż 15 tys. jest w Warszawie. Sprzedawanie w ten sposób jedzenia to wyjątkowo ciężki kawałek chleba. Większość graczy prowadzi go głownie dla prestiżu (Piotr i Paweł, Bomi, Alma). Frisco - 100 proc. supermarket on- line tez jak na razie nie wyszedł jeszcze na zero Kryzys - który pcha klientów do dyskontów też e-supermarketom nie pomaga. Ta branża powinna mieć cały czas w pamięci nazwę: Webvan.com. W amerykański Webvan, jeden z flagowych dotcomów epoki internetowej bańki, inwestorzy wpompowali więcej pieniędzy niż w jakikolwiek inny e-sklep (z wyjątkiem Amazon. com). Wchodząc na giełdę Nasdaq, Webvan pozyskał 375 mln dol., a w szczycie internetowej hossy 2000 r. wart był 1,2 mld dol. Firma miała wielkie centra dystrybucyjne i flotę samochodów dostawczych. Nie była jednak w stanie zarobić na siebie i przetrwać bez potężnych zastrzyków kapitału. Gorączkowe oszczędności nie pomogły. Akcje Webvanu spadły z 30 dol. do 6 centów. Po bankructwie ponad 2 tys. pracowników firmy zostało bez pracy. Spółce nie pomogły badania rynku i specjaliści z McKinseya czy Boston Consulting. Sklep przecenił zainteresowanie swoją ofertą. Samochody kursowały wypełnione w jednej trzeciej, a gigantyczne koszty logistyki zabiły interes. 