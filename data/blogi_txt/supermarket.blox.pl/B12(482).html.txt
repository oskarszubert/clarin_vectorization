Pisze do mnie pani Ewa Bystrzycka: “Witam, Czy mógłby się Pan zainteresować sprawą sklepu http://schaffashoes.pl/? Sklep chyba całkiem nieźle prosperuje. Organizuje coraz to nowe promocje, otwiera nowe stacjonarne sklepy. Ponad 63tyś polubień na FB. Wygląda całkiem nieźle. Niestety nie zwraca pieniędzy za zwrócone towary i za niezrealizowane zamówienia z góry opłacone. Do sklepu nie można się dodzwonić, na maile nikt nie odpowiada, nie odbierają listów wysłanych tradycyjną pocztą.”  Sytuacja pani Ewy wygląda tak: od ponad czterech miesięcy czeka  na zwrot ok. 900 zł. Sprawę zgłosiła w Inspektoracie Inspekcji Handlowej, ale ponieważ sklep nie podjął z urzędnikami mediacji a spór ma charakter cywilnoprawny, więc odesłano ją do sądu. Jedyną rzeczą, która działa – jest wpisywanie się na profilu sklepu na Facebooku. Kiedy długo domagała się zwrotu pieniędzy, sklep przelał jej… jedną trzecią. Kiedy zaczęła się dopominać o resztę obiecał, że odda, ale za kilka dni.  O sklepie tym miałem okazję już pisać choćby tu: Skargi na niego płyną do mnie z wielką regularnością. Wszystkie są według tego samego schematu: 1. Sklep wystawia rzeczy, których nie ma, 2. Nie można się z nim skontaktować, 3. Klient zaczyna dopominać się pieniędzy na profilu firmy na Facebooku.  Zresztą jeśli wczytają się Państwo w regulamin schaffashoes.pl wyraźnie jest zapowiedziane, że butów pokazywanych na stronie w rzeczywistości może nie być w magazynie.  “Towary prezentowane na stronach www Sklepu internetowego nie stanowią oferty w rozumieniu Kodeksu Cywilnego. Informacja o towarach zamieszczona na stronach www nie oznacza, że towary są dostępne w magazynie Sklepu lub u jego dostawców.”   Żeby było jeszcze zabawniej przypomina mi się historia jak to jedna z bardziej znanych blogerek modowych w połowie ubiegłego roku sama zaczeła się dobijac o swoje - oczywiście na profilu schaffashoes.pl ﻿ na Facebooku.  - Proszę o kontakt, wciąż nie jesteśmy rozliczeni z naszej współpracy. Minęły 2 miesiące a ja nie otrzymałam odpowiedzi na ponaglające maile. Serio chcecie bym opisała tą żenującą sprawę na blogu? -napisała Fashionelka. Riposta ze strony schaffashoes.pl była imponująca. Sklep zapowiedział, że… doniesie na blogerkę do urzędu skarbowego.   Po tym jak sprawa narobiła szumu w internecie, sklep dogadał się z Fashionelką. Pokazuje to tylko jedno: przeciętnego klienta, który na coś się skarży sklep ma w nosie. Ugina się dopiero pod silniejszym.  UPDATE: Poprosiłem o komentarz sklep. Ponieważ jego adres mailowy padł pod atakiem spamerskim, zadałem pytanie za pośrednictwem profilu na Facebooku. Oto odpowiedź: "W związku z przesłaną prośbą o komentarz do sytuacji w sklepie Schaffashoes.pl informuje, że profil na Facebooku jest administrowany przez agencje marketingową Berry Project. Jako zewnętrzny podmiot nie mamy wpływu na terminowość zwrotów oraz szczegółowej wiedzy dotyczącej statusu poruszanych w artykule spraw. Przekazaliśmy do naszego klienta prośbę o pilny komentarz i ustosunkowanie się do tych doniesień. Sądzę, że klient bezpośrednio lub za naszym pośrednictwem skontaktuje się tak szybko jak to będzie możliwe." I UPDATE II - DOCHODZI STANOWISKO SIECI:  Schaffashoes.pl jest jednym z największych z sklepów internetowych w Polsce. Staramy się realizować zamówienia oraz obsługiwać klientów według najlepszych branżowych standardów. W ostatnim okresie pojawiają się zastrzeżenia dotyczące terminowości realizacji zwrotów – mamy tego świadomość i pracujemy nad usprawnieniem tego procesu rozbudowując dział zwrotów. Niestety liczba zwrotów obuwia z zamówień internetowych w naturalny sposób jest duża, sprawdzenie każdej paczki, weryfikacja zwrotu i wprowadzenie przelewu zajmuje dużo czasu. Tysiące paczek to setki zwrotów codziennie, każdy zwrot to odrębny temat (list od klienta) i realizowany jest indywidualnie, a takie podejście do reklamacji wymiany czy zwrotu wymaga czasu, ale za to jest rzetelne i dokładne. Dlatego też część zwrotów jest przeterminowana, za co bardzo przepraszamy naszych klientów. W okresach zwiększonej sprzedaży (wyprzedaż kolekcji letniej lub okres przedświąteczny) uzupełniamy nasze Biuro Obsługi Klienta dodatkowymi pracownikami, jednak w tym sezonie dodatkowe moce przerobowe okazały się niewystarczające. Mając świadomość, że sytuacja dla części klientów jest niekomfortowa i budzi negatywne emocje informujemy, że działamy nad jak najszybszym przywróceniem sytuacji do pełnej normalności oraz realizujemy zwroty w kolejności chronologicznej. Sklep Schaffashoes.pl oraz salony stacjonarne w Warszawie działają normalnie – skupiamy się na terminowej wysyłce przedświątecznych zamówień. W artykule poruszono również sprawę zapisów w regulaminie sklepu – przekazaliśmy zapytanie do prawnika z prośbą o weryfikacje tego zapisu, czekamy na odpowiednią analizę prawną. Dodatkowo chcielibyśmy się odnieść do wspomnianej sprawy z Fashionelką – uważamy, że o sprawie wspomniano w sposób tendencyjny i nierzetelny. Taki wpis oraz sytuacja faktycznie miały miejsce, lecz sprawa została wyjaśniona a wobec pracownika, który w nieautoryzowany sposób opublikował odpowiedź na fanklubie wyciągnięto konsekwencje. Sprawa bezpośrednio z autorką bloga została rozwiązana w sposób polubowny i przyjacielski. Piotr Żubiński, właściciel marki." -------------- Polecam swoja książkę : Łowcy Milionów.      Z ilu podstawówek Pana wyrzucili? Ośmiu czy dziesięciu?- Chyba z ośmiu.Potem wywalono pana z czterech liceów i czterech uczelni.- A jak. Dzień Dobry TVN "Łowców Milionów" poleca Ania Dziewit "Łowcy Milionów" w TVP w "Kawa czy herbata" „Szczerze przyznaję, że to jedna z najciekawszych publikacji, z jakimi stykałam się od lat. Opowiada o ludziach takich jak my, nasi rodzice i dziadkowie. O ludziach, którzy osiągnęli sukces na gruncie polskim. Którzy mają wpływ na większość z nas, na społeczności, w których żyją, na ludzi, których obsługują.”kreatywa.net „Jakość czytanych książek często określam przez pryzmat tego, jak wiele razy cytowałam z nich coś mężowi. Ile razy przerywałam lekturę, by go dręczyć czytaniem całych stron lub omawianiem wniosków, jakie mi się nasunęły.Fragmenty tej książki cytowałam i opowiadałam wielokrotnie. Nawet wczoraj przy wstawianiu prania.” jutrofutro.blogspot.com﻿﻿ ﻿ 