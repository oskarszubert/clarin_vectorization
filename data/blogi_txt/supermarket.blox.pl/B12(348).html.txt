Senior z racji tego że  ma zazwyczaj  dużo czasu  robi bardzo ostrożnie zakupy. Przegląda ulotki, szuka okazji, dla 2 zł różnicy potrafi przemierzyć autobusem pół miasta a jeśli zostanie gdzieś zrobiony w konia to strzeż się sklepie! Emeryt zapamięta  to na długo. I na pewno podzieli się tym wszędzie gdzie tylko może. Bo jak już wspomniałem czasu ma dużo.  Pan Władysław z Warszawy kupił w Tesco czajnik Zelmer Inox 17Z011 za 174,99 zł. Tak, w tym Tesco co to ma hasło reklamowe „Kupuj taniej”. Dwa tygodnie później w ręce emerytowi wpadła ulotka konkurencyjnego Auchan. Ten sam czajnik. Tak, ten sam model. Normalna cena: 99,99 zł. W promocji za 79 zł! - Tak wielkie różnice w cenach to skandal - grzmiał przez telefon pan Władysław a ja kiwałem głową potakująco. - Bo ja rozumiem 20 zł marży - kontynuował wzburzony emeryt. - No pal licho 30 zł. Ale aż tyle? Na dowód pan Władysław przesłał mi ksero paragonu i ulotkę: 