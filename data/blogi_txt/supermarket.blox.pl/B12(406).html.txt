65 proc. Polaków nie płaci abonamentu RTV, pomimo że należy on do najniższych w Europie  - wynika z danych Krajowej Rady Radiofonii i Telewizji. W porównaniu z Niemcami i Wielką Brytanią, gdzie opłata wynosi blisko 200 euro, w Polsce to równowartość 45 euro. Pod koniec grudnia ruszyła kampania Związku Pracodawców Mediów Publicznych (znaczy się TVP i Radia Publicznego), która ma nam przypomnieć o obowiązku płacenia za abonament RTV. Są trzy spoty. W pierwszym z nich, zostali pokazani obcokrajowcy zaskoczeni faktem, że Polska zajęła pierwsze miejsce w Europie. W czym? A to się już okazuje w drugim spocie - okazuje się, że jestesmy liderem w niepłaceniu abonamentu radiowo-telewizyjnego. Trzeci klip to odpowiedź rodaków na komentarze obcokrajowców. - Emitowane w tej fazie spoty ukażą osoby, które postrzegają opłacanie abonamentu jako naturalny obowiązek Polaka i Europejczyka - pisze Związek Brzmi to dla mnie jak słaby dowcip. - W Polsce jest około 14,3 miliona odbiorników telewizyjnych, ale jedynie w 4,2 mln gospodarstw domowych (na ponad 13 mln) są one zarejestrowane, dodatkowo tylko 1,2 mln abonentów wnosi opłaty terminowo. Ponad 3 mln abonentów zalega z płatnościami opłat abonamentowych na kwotę ok. 2,08 miliarda złotych, co daje średnie zadłużenie w wysokości 690 zł na każdego dłużnika. - W większości państw Unii Europejskiej odsetek osób uchylających się od płacenia abonamentu nie przekracza 10 proc. W Wielkiej Brytanii to 5,2 proc., w Czechach 5 proc., w Austrii 4 proc., w Niemczech 2 proc. Polska znacząco odstaje na tym tle. Dzieje się tak m.in. ze względu na wadliwy system finansowania abonamentu. Od przyszłego roku w Finlandii media publiczne będą finansowane  z podatków, na Słowacji z budżetu państwa, z kolei we Francji obowiązuje system mieszany, który opiera się zarówno podatku jak i opłacie abonamentowej” – komentuje w materiale prasowym Jolanta Wiśniewska, Prezes Związku Pracodawców Mediów Publicznych. Że system finansowania abonamentu jest wadliwy to wiadomo od dawna. To co się dzieje obecnie to kpina z prawa na którą pozwalają politycy. Ustawodawca obowiązek płacenia abonamentu nałożył, ale nie dał Poczcie Polskiej (która zajmuje się jego ściąganiem) skutecznych narzędzi do egzekucji należności. Do tej pory jedyną formą nacisku na dłużników były... listy z prośbą o zapłatę. Poczta wysyłała ich ok. 2 mln rocznie. Nie działały. Krajowa Rada aby ściągać pieniądze posuwa się do działań prawnie wątpliwych jak choćby próby wpisywania dłużników na czarne listy. A tymczasem? - Pomimo niedawno wprowadzonej nowelizacji ustawy z dnia 9 kwietnia 2010 r. o udostępnianiu informacji gospodarczych i wymianie danych finalnie nie dopuszczono w ustawie możliwości przekazywania informacji gospodarczych o wierzytelnościach publicznoprawnych - pisze nam w opinii prawnej Monika Drab-Grotowska, radca prawny, partner w Kancelarii Drab-Grotowska, Juszczyńska, Achler. A taką jest abonament. PO do niedawna ostro zapowiadała, że jest za likwidacją abonamentu. Teraz nie ma na to pieniędzy w budżecie. Oczywiście Związek Pracodawców Mediów Publicznych by chciał aby ściągać te pieniądze bezpośrednio z naszych podatków. Dlaczego mam płacić abonament RTV za telewizję, której nie oglądam? Nie widzę powodu dla którego państwo miałoby utrzymywać za pieniądze podatników aż dwa ogólnopolskie kanały telewizyjne i kilka radiowych. Zwłaszcza, że nie wierzę w żadną mityczną „misję” realizowaną przez kanały publiczne. Nieustający dopływ gotówki z publicznych pieniędzy (jak było jeszcze kilka lat temu) tylko rozleniwił te instytucje.  Niech telewizja publiczna utrzymuje się wyłącznie z reklam. Skoro prywatne potrafią to ona też będzie w stanie to robić. 