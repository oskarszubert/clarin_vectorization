”Budowanie klimatu intymności w małżeńskiej alkowie, nadawanie bardziej uroczystej oprawy tak szczególnej bliskości wynika z dbałości o jedno z ważniejszych ogniw więzi małżeńskiej. Sięgać też możemy po środki które wspomagają procesy naturalne, pomagają przezwyciężać trudności w sferze małżeńskiej relacji seksualnej, a które nie przekraczają naturalnych możliwości ciała przez sztuczną intensyfikację doznań i nie mają destrukcyjnego wpływu na obie istotne cechy współżycia - jedność i płodność.” Tak zaczyna się strona jedynego mi znanego w internecie seks shopu dla katolików http://alkowa.net.pl/ Co można tu dostać??  Sklep poleca w promocji książkę ojca Ksawerego Knotza „Seks jakiego nie znacie. Dla małżonków kochających Boga" przecena z 24 na 21 zł. Knotz jest przy tym przedstawiany jako kontrowersyjny duszpasterz małżeństw, specjalista od "aktu małżeńskiego" i "teologii orgazmu". Co to jest „teologia orgazmu”? Tego niestety nie dane jest mi wiedzieć. Chciałbym zażartować, że być może chodzi o to że kobieta w trakcie orgazmu krzyczy: „o mój Boże”, ale obawiam się, że dowcip ten zostanie źle odebrany. Do tego dorzucić można np. zestaw Jessica tj. koszulka ze stringami („koszulka w całości wykonana z tiulu, co w połączeniu z satynowymi wstawkami daje elegancki wygląd i kusi swą zmysłowością. Dodatkowego uroku dodaje satynowa wstązka wiązana pod biustem”) oraz Żel JG z myriceliną (na cellulit). Prezerwatyw w każdym bądź razie tu brak - sprawdzałem w wyszukiwarce. Małżeństwa którym ich brakuje mogą jednak skorzystać z oferty e -sklepu „Meta24” - który reklamuje się jako „najszybsza meta w mieście”, niestety tylko w Warszawie.  I tak zestaw we dwoje obejmuje: 1 gin lubuski 0,5 litra, jedno wino Carlo Rossi - 0,75 l, sok pomarańczowy - 1 litr, tonic - 2 l, paluszki, lód i wspomniane prezerwatywy. Cena: 87 zł plus koszt dostawy 15 zł. ”Meta” proponuje też zestawy: na mecz - 20 piw, paluszki, czipsy.  ”Lejdis night” to cztery wina plus soki. ”Studencki”: to dwa razy gorzka żołądkowa po 0,5 litra, dwa razy czysta po 0,5 litra , cola, lód, paluszki. Co ciekawe prezerwatyw nie zawiera zestaw: „niespodziewani goście”. Cały czas twierdzę, że handel internetowy to potęga. Bo, każdy tu znajdzie swoją lukę na rynku. I swojego klienta. 