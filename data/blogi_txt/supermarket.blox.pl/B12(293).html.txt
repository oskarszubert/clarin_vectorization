Pan Zbigniew Zieliński wypatrzył w Sosnowcu w sklepie RTV Euro Agd aparat Nikon'a D700 w zestawie z obiektywem Nikkor 24-70-mm, f:2,8. Zestaw był oznaczony jako WYPRZEDAŻ, z ceną 13900.00zł Jak to określił mój kolega fotoreporter, którego poprosiłem o opinię: „bardzo dobry profesjonalny aparat”.  Pan Zbigniew zaczął prowadzić negocjacje cenowe z kierownikiem sklepu. Na początek usłyszał, że w cenie 13,9 tys. zł może sobie dobrać do zestawu dodatkowy obiektyw (lub inne akcesoria foto) na kwotę do 2350.00zł. Sam zestaw (aparat plus obiektyw) miał kosztować 11 640 zł. Po krótkie dyskusji czytelnikowi udało się zbić cenę do 11 tys.  Poinformowano go, że sprzęt jest towarem po ekspozycji, ale sprawny i w idealnym stanie.  Owszem body miało pewne delikatne otarcia, ale stan nie budził zastrzeżeń. - Po dokonaniu zakupu naładowałem (całkowicie wyczerpany) akumulator, włożyłem kartę CF, i zrobiłem kilka próbnych zdjęć - relacjonuje pan Zbigniew. Następnie z ciekawości wrzucił zdjęcie do programu Opanda (dokładna analiza sprzętu, którym wykonano zdjęcie) i... Okazało się, że ktoś nim zrobił 23 tys. zdjęć. - Oczami wyobraźni zobaczyłem każdego klienta EURO-NET, który bierze do ręki rzeczonego Nikon'a i „odpala” serię kilkudziesięciu klatek, tak w cyklu przez jakieś 2 - 3 lata - relacjonuje czytelnik. 23 tys. zdjęć to dużo czy mało? Jak na sprzęt, który miał być nowy - przyznam sporo. Pan Zbigniew swoim poprzednim aparatem D300 zrobił  39 tys. zdjęć. I to w ponad cztery lata Fotografujący hobbystycznie amator robi rocznie koło 15 tys. zdjęć. Zawodowiec ok. 10 tys., ale miesięcznie. - Zdawałem sobie sprawę, że aparat z ekspozycji może mieć na koncie kilkaset zdjęć, ale nie kilkadziesiąt tysięcy! Na to potrzeba czasu, a skoro tak, to wniosek nasuwa się sam – ktoś prywatnie, na własny użytek (komercyjnie?) eksploatował sprzęt - zarzuca sieci RTV Euro Agd pan Zbigniew. Czuję się zawiedziony i w pewnym sensie oszukany. Za owe 11 tys. jak sprawdził mój kolega fotoreporter można kupić bez problemu taki model aparatu (z mniejszym przebiegiem) i z nowym obiektywem. Czytelnik pozwolił sobie na małe śledztwo. Z odczytanych w programie danych wynika, że z aparatu korzystał pan XYZ. Po wstukaniu w google - okazało się że jest on w sieci RTV Euro Agd doradcą klienta i ekspertem rtv. Jest również pasjonatem fotografii (pan Zbigniew podesłał mi linka do strony internetowej pewnego klubu dla którego robi zdjęcia), a swoje prace sygnuje właśnie... Nikon'em D700 - Czyżby oferta, którą zaproponowano mi w sosnowieckim salonie to sprzedaż komisowa? Jeśli tak, to dlaczego nie uprzedza się o tym klienta? - pyta rozżalony pan Zbigniew. Wczoraj odezwałem się z prośbą o komentarz do sieci. RTV Euro Agd nie przesłało mi jak na razie żadnego stanowiska. Ale odezwało się do pana Zbigniewa proponując mu ugodę. UPDATE!: "Sprawa jest nam znana. Rzeczywiście Klientowi został sprzedany aparat, który był używany przez naszego pracownika. Po otrzymaniu pisma ok. 21 października kontaktowaliśmy się telefonicznie z klientem i umożliwiając mu zwrot. Pan nie chce odstąpienia od umowy. Stanęło na tym, że ma się zastanowić nad satysfakcjonującym go rozwiązaniem, w tym  przeceną. Czekamy na jego odpowiedź, w dniu wczorajszym podtrzymał decyzję, że wolałby przecenę, ale wcześniej chce uzgodnić "ze znawcami fotografii" utratę wartości aparatu. Nie wątpię, że sprawa zostanie załatwiona w satysfakcjonujący dla Klienta sposób. Pracownik już nie jest u nas zatrudniony.Pozdrawiam,Tomek SiedleckiDyrektor ds. MarketinguEuro-net sp zoo" A niżej jedno z pierwszych zdjęć, które czytelnik zrobił swoim aparatem: 