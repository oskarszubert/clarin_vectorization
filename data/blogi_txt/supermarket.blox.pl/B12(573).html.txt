Otwieram ja ci dziś rano pocztę, paczę i oczom nie wierzę. Zbigiew Lew Starowicz do mnie napisał i jeszcze wylądował w spamie.  Z ciekawości co też zasłużony dla polskiej seksuologii profesor chcieć ode mnie może - kliknąłem i... już było wszystko jasne. Chodzi o reklamę jednej ze stron internetowych sprzedających podrabiane specyfiki na potencję Viagrę, Cialis czy Kamagrę.  Ktoś się posłużył Starowiczem aby przyciągnąć uwagę i trzeba przyznać mu się udało. Tyle, że "leki" kupowane na takich stronach internetowych to na 100 proc. fałszywki. Widać to choćby po cenach. 4 pastylki Viagry 100 mg w Polskiej aptece i to internetowej kosztują ok. 220 zł, czyli 55 zł za tabletkę). W sieci podróbkę, można kupić za 12 zł za sztukę. Takich cudów zwyczajnie nie ma. Kiedyś zresztą w ramach prowokacji dziennikarskiej zakupiliśmy razem z kolegą z działu podobne specyfiki. Pastylki przyszły już po trzech dniach. Mimo, że sprzedawca zarzekał się, że to będą oryginały dostaliśmy podróbki. Różniły się od prawdziwych kształtem, tabletka i opakowanie były w innym odcieniu niż oryginał, fałszywka była też bardziej kanciasta a na opakowaniu nie było numeru seryjnego. Podróbki powstają w Chinach, Indiach i na Bliskim Wschodzie (Egipt, Jordania). Takie specyfiki  są też robione w kraju. Nie tak dawno policja zlikwidowała na południu Polski fabryczkę fałszywej viagry. Prowadziło ją kilka osób, mieszali masę w betoniarce, formowali w tabletki, malowali farbką i sprzedawali, gdzie się dało. Pigułki nie miały żadnej substancji czynnej, na szczęście były nieszkodliwe dla zdrowia. Do niedawna skuteczność większości nielegalnych preparatów była po prostu zerowa. Dziś to się zmienia. Producenci podróbek zrozumieli, że rynek leków jest tzw. rynkiem powracającym. Jeśli klient kupi raz preparat, który uzna za skuteczny, będzie chciał kupić go ponownie. Przy czym - jako substancja czynna mogą być użyte różne rzeczy. Amfetamina. Kofeina. Grunt żeby klient poczuł, że coś się dzieje. A czasami jak z wyrobami z Chin bywa, ktoś umiera po spożyciu. Na rynku oferowane są - w wyższych cenach również leki sprowadzone zza granicy. Przedsiębiorczy polscy turyści latający w dużej liczbie czarterami na wakacje kupują wielkie butle np. viagry w Egipcie, które przemycają do kraju i sprzedają nielegalnie na sztuki. Przy czym wywożenie leków w dużej ilości z Egiptu jest nielegalne. A i polscy celnicy sa już mocno wyczuleni na tym punkcie. Jedna z turystek usiłowała niedawno przewieźć 1.4 tys. tabletek o wartości ok. 50 tys. zł - jak to określiła „dla kolegów”. Wpadła na lotnisku w Gdańsku. 