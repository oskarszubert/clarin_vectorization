Wykręcasz numer telefonu i usiłujesz coś załatwić ze swoim dostawcą, i jakbyś wpadł w Trójkąt Bermudzki? Znasz to uczucie? No właśnie. Tak się poczuł pan Maciej. Od kiedy przeniósł się do sieci Play z telefonem SAMSUNG GALAXY S PLUS miał problemy z wysyłaniem sms dłuższych niż 160 znaków. - Telefon pobierał opłatę za podwójne nie wysłane sms - próbowałem wysłać takiego sms z 30 razy i wtedy mi naliczyło za niego opłatę, a nie został on wysłany - relacjonuje. W sumie pobrało mu prawie 10 zł z konta. I co się robi w takiej sytuacji?  Odzywa do BOK-u, czyli Biura Obsługi Klienta z prośbą i interwencję. - Zasadniczo napisałem do sieci PLAY z zapytaniem dlaczego taka sytuacja ma miejsce i konsultant stwierdził, że sytuacja jest im znana (podkreślam) znana! i że wystarczy abym zaktualizował telefon do Androida ver 4.0 - relacjonuje (podesłał zresztą skan odpowiedzi).  Drobny problem: tego akurat telefonu nie da się do tej wersji oprogramowania zaaktualizować. - Zwróciłem na to uwagę i dostałem od innej osoby informację że będzie inna aktualizacja w ciągu dwóch tygodni - również czekałem i w tym czasie się nie pojawiła - denerwuje się czytelnik. I rzuca ciężkie oskarżenie: - Wychodzi na to że PLAY sprzedaje telefony które nie pozwalają świadczyć prawidłowo usług tj. nie ma możliwości wysyłki podwójnych sms. Nie może być tak, że przez niedziałający software operator nabija sobie kabzę kosztem klientów, a konsultant na konkretną wiadomość olewa temat wprowadza w błąd i nie informuje o takim stanie rzeczy.  Co na to rzecznik sieci czyli pan Marcin Gruszka? - Każdy model smartfona wprowadzany prze PLAY jest zawsze bardzo dokładnie testowany. Każda transza dostaw również podlega kontroli. Testujemy próbki wyrywkowo, nie każdy egzemplarz. Wada oprogramowania smartfona, o jakiej mowa w liście klienta, nie została wykryta podczas naszych testów. Po pierwszych zgłoszeniach podjęliśmy natychmiastowe działania wspólnie z Samsungiem. Usterka dotyczyła niewielkiej grupy użytkowników, niemniej jednak poprawka softu została przygotowana w trybie ekspresowym - pisze do mnie rzecznik. I dalej wyjaśnia, że konsultant udzielając informacji klientowi nie doczytał zapewne, że chodzi nie o kolejną wersję Androida, ale soft (2.3.6 PDA: I9001XXKQ6 PHONE: I9001XXKPK CSC: I9001PRTKP2). Tutaj Gruszka naświetla kwestię od innej strony: - Podczas kolejnego kontaktu klient dostał już właściwą informację z instrukcja jak szybko i wygodnie dokonać aktualizacji. Proszę mi wierzyć to naprawdę proste. Nie wiem dlaczego klient nie zrobił aktualizacji w czerwcu a szkoda. Proszę zwrócić uwagę, że w sierpniu ponownie to klientowi rekomendowaliśmy, tym razem dodatkowo zaproponowaliśmy, ze zrobimy to sami w salonie. Klient z uwagi na plany urlopowe nie mógł się tym zająć - pisze, I dodaje:  - Doskonale zdajemy sobie sprawę z niedogodności tej sytuacji, dlatego kilkukrotnie zaproponowaliśmy klientowi rekompensatę w postaci obniżek abonamentu. W sumie klient otrzymał 200 zł w rabatach na abonament, co wielokrotnie przekracza koszty poniesione podczas prób wysyłania długich smsów. Oczywiście klient ma tutaj rację, bo nie musi być omnibusem i rozróżniać od ręki wersji softu a tym bardziej jeśli konsultant wprowadza go w błąd. Rzecznik jednak też po części ma rację. Nie sposób rzecz jasna przewidzieć jest wszystkiego i czasami zwłaszcza w przypadku oprogramowania dzieją się różne rzeczy. Przyjmując, że faktycznie klient dostał w sumie 200 zł w rabatach na abonament - wydaje się to rozsądną rekompensatą.  Gryzie mnie jednak coś innego. Polska branża usługowa ma problemy z jakością obsługi klienta. Jakoś w pogoni za cięciem kosztów stawia się go na ostatnim miejscu. Efekt tego jest taki że co innego mówi konsultant, a co innego pracownik w biurze operatora. Nie tak dawno pisaliśmy o badaniach  na zlecenie firmy Verint Systems z których wynika, że tylko 49 proc. ankietowanych jest zadowolonych z obsługi na infoliniach. Aż 77 proc badanych w Polsce jest zmęczonych oczekiwaniem na konsultanta. Najdłużej czeka się w przypadku administracji publicznej i operatorów telekomunikacyjnych, dostawców usług telewizyjnych i internetu. Ponad jedna trzecia respondentów stwierdziła, że musiała czekać co najmniej 10 min.  Bardzo często też to co człowiek usłyszy na infolinii nie pokrywa się za bardzo z rzeczywistością a przede wszystkim podpisywaną umową. Rozmowy na infolinii są, rzecz jasna, nagrywane. Tyle że niewiele z tego wynika.  Operatorzy mają obowiązek nagrywania rozmów, w których dochodzi do przedłużenia umowy, do zmiany jej warunków. Niestety, abonent nie ma dostępu do nagrania. Nie ma tu regulacji. I spotykamy się ze stanowiskiem operatorów, którzy zasłaniając się tajemnicą telekomunikacyjną, odmawiają udostępniania nagrań.Wniosek chyba z tego jest tylko jeden: zamiast dzwonić lepiej komunikację z BOK uprawiać mailem.  Tak jak to zrobił pan Maciej. Przynajmniej wszystkie dowody ma się na piśmie. 