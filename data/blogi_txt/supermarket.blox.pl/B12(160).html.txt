Polski rynek ciągle czeka na urządzenie, które sprawi, że czytanie e-książek przestanie być niszą, a zacznie być zjawiskiem masowym. Na razie według szacunków dystrybutorów i detalistów Polacy kupili ok. 300 tys. czytników i tabletów. W tabletach rządzi ipad, w czytnikach Kindle. Empik ponieważ mocniej w ostatnim czasie postawił na e-książki cały czas chce wprowadzić urządzenie, które stworzy u nas rynek masowy i sprzeda się w wielu tysiącach egzemplarzy. Pierwszą próbą- pod koniec 2010 roku był Oyo zrobiony przez Medion. Oyo był drogawy, w promocji kosztował 595 zł, a normalnie 649 zł miał dotykowy ekran z e-papieru i działał z lekkością brodatego drwala tańczącego w balecie. Jak się go mocno paluchem nie walnęło, ekran nie reagował. Litery były blade, podobnie jak ekran, trzeba się było solidnie wpatrywać. Zamówioną partię Empik sprzedał i zaczął szukać kolejnego czytnika. W marcu tego roku wprowadził do sprzedaży tableto-czytnik TrekStor za 229 zł. Urządzenie było już przetestowane za granicą - ponad pół miliona sprzedanych egzemplarzy, głównie w Niemczech.  Ale szału też nie było. TrekStor ma 7-calowy wyświetlacz. To niby-tablet. Niby, bo z bardziej multimedialnych funkcji pokazuje tylko zdjęcia (jako tako) i odtwarza muzykę (także bez rewelacji). Nie ma bezprzewodowej łączności wi-fi, więc żeby załadować na niego książkę, trzeba go podłączyć do komputera przez kabel USB. Empik tłumaczył, że z wi-fi kosztowałby o kilkadziesiąt złotych więcej i o 30 proc. skróciłby się czas pracy bez ładowania baterii (obecnie do ośmiu godzin). LCD w TrekStorze świeci jak halogen, co przy długim czytaniu może przeszkadzać ale jak mi tłumaczono - urządzenie nie jest do tego aby na nim przez kilka godzin czytać jakieś wielkie dzieła tylko po to aby poczytać na nim w autobusie przez 15 minut w drodze do pracy. Teraz mamy próbę numer trzy - Empik sprowadził jak podkreśla - najtańszy czytnik z ekranem w technologii e-papieru TrekStor Pyrus za 299,99 zł! „Zależy nam na tym, aby coraz więcej osób w Polsce miało dostęp do książek elektronicznych. Wprowadzając do sprzedaży czytnik z ekranem e-papierowym w niezwykle atrakcyjnej cenie, udostępniamy nową formę czytania dla odbiorców, których nie stać na zakup urządzeń za 500 czy 600 złotych” – podkreśla w komunikacie prasowym Olaf Szymanowski – Prezes Zarządu Empiku. Co jest w TrekStor Pyrus? 6 calowy ekran e-papier i 4 GB wbudowanej pamięci wewnętrznej. Obsługuje e-booki w formatach: PDF, ePUB, FB2, TXT, RTF, HTM (także zabezpieczonych Adobe DRM). Wyświetla zdjęcia. I to właściwie tyle. Moim zdaniem jego największą konkurencją jest najtańszy Kindle, który dziś kosztuje 69 dolarów (jak go się legalnie ściąga do kraju ok. 440 zł). Różnice? Kindle jest lżejszy - waży 170 gramów, Pyrus - 216. Kindle ma tez lepszy wyświetlacz (na licznych forach konsumenci twierdzili, że Pyrus ma delikatne problemy z ostrością liter). Nie ma wyjścia audio - mp3 czyli książek audio na nim nie posłuchamy (ale na podstawowym Kindlu też nie). Pyrus nie ma również wifi - i to jest jego największa wada. Ja od czytnika wymagam dobrej integracji ze sklepem, który sprzedaje na niego książki. Bez wifi trudno to osiągnąć a Empik walcząc cały czas o jak najniższą cenę zdaje się o tym zapominać. Gdyby ten czytnik miał wifi i kosztował 299,99 zł byłby niezły. Tak - wybrałbym Kindla.   PS. Używam iPada. 