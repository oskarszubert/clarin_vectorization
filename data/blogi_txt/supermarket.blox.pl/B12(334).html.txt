Wydaj 3799 zł. Kup sobie tablet z podłączaną klawiaturą. Dowiedz się po kilku miesiącach, że jedno i drugie było bublem. - Pozwolę sobie zająć trochę Pańskiego czasu lekko przydługą historią, która chyba (niestety) będzie mieć swój finał w sądzie - pisze do mnie Tomasz Gałecki. Pan Tomasz kupił na początku lutego Asus Vivo Tab – TF810c, czyli połączenie tabletu z klawiaturą.  - Choć jestem olbrzymim pedantem jeśli chodzi o gadżety elektroniczne Vivo Tab okazał się być konstrukcja nie do końca dobrze zrobioną. Pierwszą usterką jaka się pojawiła była zdarta uszczelka na zawiasie stacji dokującej. Choć trochę zły, że takie coś dzieje się w zasadzie na samym początku życia mojego urządzenia nie zwróciłbym na to większej wagi gdyby nie fakt, że do kleju który został po uszczelce (taśmie -  w nomenklaturze serwisu) zaczął się przyklejać kurz i brud - relacjonuje. Szpara między stacją dokującą a samym zawiasem jest na tyle mała, że nie da się tego w sensowny sposób wyczyścić co doprowadzało pana Tomasza do absolutnej wścieklicy.  - Powodem zdzierania uszczelki jest źle wyprofilowana pokrywa klawiatury. Patrząc od tyłu widać lekki łuk, i to jej brzeg uszkadza przy każdym zamykaniu ekranu uszczelkę zawiasu - opowiada z ponurą miną czytelnik. To nie koniec. Na samym tablecie pojawiło się pęknięcie ramki okalającej ekran. - Być może ramka w tym miejscu była źle przyklejona przez fabrykę albo cała konstrukcja takie urządzenia jest nie do końca przemyślana, nie wiem. Niezaprzeczalnym jest fakt, że pęknięcie nastąpiło w miejscu łączenia kilku materiałów (plastikowa i aluminiowa obudowa tabletu oraz szklany ekran i feralna ramka) i  że powodem tego pęknięcia nie było uderzenie (nie jest to wyszczerbienie). 13 maja (może to był błąd, że się wybrał akurat tego dnia) zgłosił się do Komputronika powołując się na niezgodność towaru z umową. Sprzedawca bardzo niechętnie na to przystał - starał się go nakłonić do skorzystania z gwarancji i najlepiej poza sklepem. „Panie, niech Pan to zgłosi do serwisu. U nas Panu tego nie uznają” Przetłumaczmy to na język polski: my jesteśmy od sprzedawania a nie naprawiania. W końcu komputer został przez sklep przyjęty. - Choć z góry mi zapowiedziano, że na naprawę pęknięcia nie mam co liczyć. Wydaje się, że Komputronik ma świetnie wyszkolonych ludzi lub bardzo dobrze płaci i osoby pracujące na stanowisku doradcy klienta są jednocześnie serwisantami i rzeczoznawcami - ironizuje pan Tomasz. 23 maja Komputronik poinformował czytelnika, że oczywiście uszkodzenie ramki powstało z winy nieprawidłowego użytkowania urządzenia i że jest to wyszczerbienie.-  Mazać paluchem po ekranie mazałem, tablet trzymałem w dodatkowo kupionym ochraniaczu, który ochrania też ramkę gwoździ nim nie wbijałem, koło pęknięcia nie ma żadnych śladów uderzenia itp.. - wylicza pan Tomasz. Już 4 lipca (minęło jak z bicza strzelił) po prawie dwóch miesiącach bez Asusa katowicki salon Komputronika wreszcie do pana Tomasza zadzwonił, że sprzętu już jest naprawiony i gotowy do odebrania. Niestety “Happy Endu” nie było. Stacja dokująca jest naprawiona do połowy. Tzn. faktycznie wymieniono zawias, ale jej brzeg nadal zdziera nową uszczelkę przy zamykaniu. - Tu nasuwa się analogia z serwisem samochodowym. Gdyby źle wyprofilowany błotnik porysował drzwi w trakcie ich zamykania/otwierania to czy wymiana samych drzwi załatwiłaby problem i można by to uznać za naprawę usterki? - pyta czytelnik.  - Ale największy szok czekał mnie po wzięciu do ręki naprawionego tabletu (zdjęcie WP...003). Wydaje się, że jakikolwiek komentarz jest zbędny. Nie dość, że nic nie naprawiono to jest znacznie gorzej niż było - opowiada czytelnik. Proszę bardzo. Przed wysłaniem do naprawy: Przy odbiorze:  Pan Tomasz złożył teraz w salonie kolejna pismo. Na odpowiedź będzie czekał kolejne 14 dni. UPDATE Odpowiedź ASUS: Panie Redaktorze, w imieniu firmy ASUS, chciałabym rzucić nieco światła na sprawę Pana Tomasza i tabletu ASUS Vivo Tab TF810c, niejako z drugiej strony – z perspektywy serwisu ASUS. 6 czerwca sklep Komputronik zgłosił do naszego serwisu reklamację tabletu ASUS Vivo Tab TF810c (urządzenie fizycznie dotarło do serwisu 10 czerwca). Badanie diagnostyczne wykazało dwie usterki – mechanicznie uszkodzony zawias oraz uszkodzenie ekranu LCD. Mimo, iż serwisowanie uszkodzeń mechanicznych nie jest objęte umową gwarancyjną, serwis ASUS Polska zdecydował się na nieodpłatną naprawę zawiasu. W sprawie uszkodzonego ekranu, z uwagi na zakres prac i ich koszt, serwis zwrócił się do sklepu Komputronik, podmiotu zgłaszającego reklamację, z prośbą o zgodę na odpłatną naprawę uszkodzonego elementu. Uzyskawszy decyzję odmowną serwis ASUSPolska odesłał sprzęt do Komputronika. Tak jak już wcześniej zapewnialiśmy Pana Tomasza, serwis ASUS Polska dołożył wszelkich starań, aby naprawa tabletu przebiegła w zgodzie z zapisami umowy gwarancyjnej i najwyższymi standardami jakości. Wychodząc naprzeciw potrzebom naszego Klienta zdecydowaliśmy się na dokonanie bezpłatnej naprawy zawiasu – usługi nie objętej gwarancją. Jest nam bardzo przykro, że mimo podjętych przez nas starań, nadal pozostajemy celem niesprawiedliwej nagonki medialnej. - z wyrazami szacunku, Monika Grabowska, ASUS Polska﻿  Więcej na temat tego jak serwisy odmawiają napraw sprzetu na gwarancji czytaj tu. 