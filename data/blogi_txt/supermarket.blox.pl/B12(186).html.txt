Oto parówka, która zgodnie z deklaracjami producenta ma mieć wszystkie parówki pod sobą. To nowa marka na rynku: „Uśmiech dzieciaka” „Wszystko zaczęło się od… mojej córki. Odkąd pamiętam, zawsze przywiązywałam dużą wagę do zdrowego odżywiania. Jak każdy rodzic, troszczę się o swoje dziecko i chcę dostarczać mu wszystkich niezbędnych składników do prawidłowego rozwoju. Czytając etykiety dostępnych produktów, wątpiłam jednak, czy to jest w ogóle możliwe. Nie chciałam, by na nasz stół trafiały produkty pełne konserwantów. Doszłam do wniosku, że trzeba to zmienić i zapewnić maluchom, takim jak moja córka, pełnowartościowe i jednocześnie smaczne pożywienie. Tak zrodził się pomysł na Zdrowego Dzieciaka.” - piszą twórcy tego przedsięwzięcia na stronie firmy.  Podoba mi się, że na opakowaniu jest wyraźnie wybity skład. Plus też za brak glutaminianu sodu, dzięki czemu ta parówka ma szansę mieć naturalny smak. Cena?  57,11 zł za kilogram.  To nie jest pomyłka. Czyli drożej niż kilogram bardzo dobrej szynki. Bez konserwantów. Co dostajemy za te pieniądze? „Mięso cielęcina 51%, mięso wieprzowe 27%, woda, sól, tłuszcz wieprzowy, cukry (maltodekstryna, glukoza), aromaty (w tym aromat dymu wędzarniczego), sól, przyprawy naturalne i ekstrakty przypraw, E-250 (azotyn sodu, niezbędna substancja konserwująca zapobiegająca rozwojowi szkodliwych bakterii, wirusów i grzybów).” Spróbowałem. I? Jest ok. ale szału nie ma. Za 60 zł za kilo parówek to ja bym się jednak spodziewał dużo więcej. Skąd się biorą takie ceny? Niestety nasz rynek wędliniarski coraz bardziej idzie w dół. 1 ten mięsny syf pakowany MOM-em i polifosforanami wypiera ze sprzedaży lepsze jakościowo wyroby. Skoro robi się ich mało, to kosztują dużo. Choć z drugiej strony - myślę na gorąco - czy jest jakieś racjonalne uzasadnienie aby kilogram parówek w połowie składających się z cielęciny kosztował prawie 60 zł za kg? Nie. Kilogram cielęciny na targowisku to wydatek ok. 12 zł (jeśli chodzi o hurt). Czy w ogóle jakakolwiek parówka jest warta 60 zl za kilogram? Moim zdaniem nie. 