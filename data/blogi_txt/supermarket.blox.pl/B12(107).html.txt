Ach to wiejskie jedzenie! Te jaja od kur, które chodzą po podwórku, ta własnoręcznie wędzona wędlina, te warzywa i owoce rosnące pod chmurką i czasami nawet z dala od oprysków. Maja państwo ten obraz? Rozmarzyli się państwo? Ślinka do ust pociekła? Producenci też go mają przed oczami tylko w postaci - tabelek z excelem i ilości sprzedanych produktów. Skoro wyroby z odwołaniem do swojskości, wsi, babć, dziadunia i kuzynki ojca ze strony matki sprzedają się lepiej to je damy społeczeństwu. Oto i efekt: śmietana wiejska, nadesłana przez panią Dorotę (teraz zwracamy uwagę na skład):   - Czy wie Pan Panie Piotrze na jakiej wsi rośnie chleb świetojański? Albo skąd pochodzi guma guar? - pyta niewinne czytelniczka. - Pektyna rozumiem, że z jabłek bądź porzeczki, ale nie wiedziałam, że te owoce są składnikiem śmietany. Kiedyś chyba nie były...? - pyta rozżalona.  Odpowiadając pani Dorocie: mamy obecnie modę na wrzucanie do śmietany i jogurtów zagęszczaczy czyli  skrobii kukurydzianej modyfikowanej, mączki chleba świętojańskiego, żelatyny wieprzowej etc.). Dodają je właściwie wszyscy więksi producenci, np. Bakoma, Danone czy Jovi. Dr. Oetker jak widac też. Żelatyna powoduje, że jogurt się nie rozwarstwia i jest gładki. Podobnie jest ze śmietaną, która ma być bardzo gęsta i kremowa. Producenci twierdzą, że ją dodają, bo klienci strasznie nie lubią, jak widzą na wierzchu serwatkę, czyli taką mętną wodę. Mówią: to jest niedobre, stare, popsuło się. I, co gorsza, wylewają ją. Tymczasem w tej mętnej wodzie  są białka serwatkowe, minerały i jest wapń. Wystarczy wymieszać. Wszystkie te produkty są oczywiście bezpieczne dla zdrowia. Ba nawet groźnie brzmiąca „skrobia modyfikowana”. Modyfikowana nie oznacza bowiem, że jest ona modyfikowana genetycznie tylko zmieniona aby lepiej utrzymywać konsystencję produktu. Co nie zmienia faktu,że dla mnie ta śmietana Dr. Oetkera tak samo kojarzy się ze swojskością oraz dobrym smakiem jak ich PizzaBurger. 