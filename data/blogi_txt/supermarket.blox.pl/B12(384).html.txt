”Witam. Piszę do Waszej Redakcji, aby podzielić się moimi doświadczeniami związanymi z zakupem biletów przez internet w spółce PKP Intercity, bo sytuacja jest bulwersująca. Otóż 13 września 2009 kupiłem bilet dla żony wraz rezerwacją na trasie Rawicz - Kędzierzyn-Koźle na 14 września. Transakcję opłaciłem przez internet. Po chwili zorientowałem się, że w miejsce, gdzie należy wpisać nr dowodu osobistego wpisałem nr PESEL, więc wycofałem bilet, Według regulaminu po 30 dniach od dnia zakupu PKP powinna mi zwrócić należność. Kiedy minęło 30 dni i ze strony PKP nie było żadnej odpowiedzi napisałem maila. Otrzymałem odpowiedź, że sprawa zostanie niezwłocznie ponaglona (16.10.2009). Dopiero 28 października otrzymałem odpowiedź, iż PKP uznaje reklamację i przeleje należność za bilet pomniejszoną o 10%  na moje konto. Dzisiaj jest 6 listopada pieniądze nadal nie wpłynęły na moje konto. Od reklamacji biletu minęło blisko 8 tygodni, a PKP nic nie robi sobie z faktu, że łamie przepisy. Bardzo bym prosił o nagłośnienie tego procederu.” Zapytałem Pawła Ney rzecznika prasowego PKP Intercity co on na to i ile wynosi średni czas oczekiwania na wpłatę pieniędzy przez PKP Intercity , po uznanej reklamacji. I???? Oczywiście nie dostałem odpowiedzi. Rzecznik PKP jak widać uznaje, że jeśli dziennikarz zadaje mu pytanie to przeszkadza w pracy. To zresztą pokrywa się z polityką PKP Intercity, gdzie klienci również przeszkadzają PKP w pracy. To charakterystyczne dla kolei. PKP Intercity przeszkadzają PKP Przewozy Regionalne, które ośmieliły się zaproponować tańsze bilety na trasach obsługiwanych przez PKP Intercity. Komornik na wniosek PKP Intercity zajął konta PKP Przewozy Regionalne. PKP Przewozy Regionalne złożyły do Urzędu Ochrony Konkurencji i Konsumentów zawiadomienie o podejrzeniu stosowania praktyk ograniczających konkurencję przez PKP Intercity. PKP Przewozy Regionalne zmieniają nazwę na Przewozy Regionalne, bo za skrót PKP musiały by płacić Grupie PKP (do której należy PKP Intercity) 35 mln zł. PKP Przewozy Regionalne wyposażą za to swoje pociągi w nadajniki GPS dzięki którym pasażerowie będą wiedzieć dokładnie ile spóźniają się pociągi. PKP od początku grudnia zacznie serwować pasażerom pociągów opóźnionych o co najmniej 40 minut herbatę za darmo. Od 4 grudnia jeśli pociąg opóźni się więcej niż godzinę pasażer będzie mógł wystąpić o odszkodowanie - 25 proc. ceny biletu. Przy opóźnieniu powyżej dwóch godzin - 50 proc. ceny biletu. Ale na wypłatę odszkodowania kolej będzie miała 30 dni... *PS. Tytuł notki pozwoliłem sobie powtórzyć za dziennikiem Metro. 