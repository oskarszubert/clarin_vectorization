Byt kancelarii komorniczych jest zagrożony - alarmuje Krajowa Rada Komorników. Dziś złożyła skargę do Trybunału Konstytucyjnego na przepisy obniżające wysokość opłaty egzekucyjnej. Generalnie komornikom nie podoba się że mogą zarabiać mniej. Trudno się dziwić nikomu to by się nie spodobało. Od połowy czerwca weszły w życie przepisy ustawy, które pozwalają sądom na wniosek dłużnika obniżać wysokość wynagrodzenia komornika choćby do symbolicznego jednego grosza. Sąd może to zrobić jeśli uzna, że dłużnik jest tak spłukany że nie jest w stanie zapłacić tyle ile chciałby komornik. Albo jeśli uzna, że komornik nie napracował się przy tej sprawie (wysłał jedno pismo i tyle - takie sytuacje nie należą do rzadkości). Rada Komorników długo tłumaczy dlaczego ustawa jest do kitu. Osobiście nahjbardziej spodobał mi się argument, że zmniejszenie kosztów komorniczych „może wpłynąć na morale społeczeństwa - wystarczy bowiem wykazać dłużnikowi sytuację materialną, aby uniknąć płacenia określonej ustawowo opłaty egzekucyjnej”. Podobne rozwiązanie - z obniżaniem opłat na wniosek - funkcjonowało przez trzy lata do 2007 roku - do sądów wpłynęło wówczas 12 tys. takich próśb, Dużo? Moim zdaniem nie. Oczywiście w normalnym praworządnym państwie zasada, że powinno spłacać się zaciągnięte długi jest podstawą całego gospodarczego systemu. A ktoś - czyli komornicy musi te długi ściągać. Praca to niewdzięczna - ale z tego co się orientuję doskonale wynagradzana. I doskonale wynagradzana dalej będzie. Ustawodawca wprowadził w czerwcu w systemie wynagradzania komorników furtkę. Wyjątek. A wyjątki w prawie muszą być. Bo czasami ludzie zwyczajnie nie mają z czego płacić, albo są w tak koszmarnej sytuacji finansowej, że dodatkowe koszty komornicze mogą ich rozłożyć na całego. Decyzję czy obniżkę dać czy nie podjąć ma sąd. Niezawisły. Inną sprawą jest że cały nasz system gospodarczy powinien w końcu wyposażyć się w skutecznie działająca upadłość konsumencką. Dziś długi - jak wynika z listów do Gazety - potrafią ścigać ludzi przez lat kilkanaście. Nie ma od nich ucieczki. Nie ma od nich ulgi. Potrafią zrujnować życie. A Znam osobiście dwa przypadki osób, które popełniły samobójstwo przez długi. Wpierw pieniądze dały im banki, później firmy pożyczkowe, później lichwiarze. Udało się im pożyczyć po ćwierć miliona zł każdy. Później się powiesiły. Ludzi, którzy w ostatnich latach wpadły w pętlę zadłużenia jest mnóstwo. Ktoś powie okrutnie skoro ktoś był na tyle głupi żeby pożyczyć, to niech teraz spłaca. Niby racja. Ale znów - od tej zasady powinny być wyjątki. Musimy w pewnych okolicznościach zapewnić ludziom możliwość legalnego bankructwa. Musimy też uczyć ludzi od małego w szkołach - co to jest kredyt, płynność finansowa, odsetki, realna stopa oprocentowania itd. Bez tej wiedzy będą rosły nam pokolenia niewypłacalnych dłużników. 