W niedzielę widziałem jak stado dzieci w wieku od 3 do 10 lat biegało za żyrafą goniąc ją i szarpiąc za ogon. Dość surrealistyczne nieprawdaż? Przyglądało się temu ze smętną mina dwóch klaunów i pan z panią rozdając baloniki. To starcie - największej na świecie sieci sklepów z zabawkami Toys’R’Us ze Smykiem kontrolowanym przez międzynarodową spółkę Empik Media   Fashion. Toys’R’Us pierwszy swój sklep w Polsce - 1,7 tys. m kw. otworzył w miniony weekend w warszawskim centrum handlowym Blue City. Impreza była z przytupem. Oprócz pana/pani? (trudno określić cechy płciowe w takim przypadku) przebranej za żyrafę sieć rozdawała dzieciom czerwone i niebieskie piłki. Dawno nie widziałem takiej kolejki. Było też budowanie z klocków Lego (Amerykanie maja bardzo dobre kontakty z Duńczykami), malowanie twarzy dzieciom, co przerabiało je na koty i potwory, sesje z lalkami Barbie  itd. W sobotę Smyk patrzył na to bezradnie. W niedzielę odpalił własną akcję promocyjną: czyli wspomnianych klaunów, baloniki etc.  Efekt? Wyglądało to mniej więcej jakby w sam środek centrum strzelił piorun. Dzieci latały z wrzaskiem, ciągnąc  za sobą rozdawane w Toys’R’Us maskotki, wpadając do Smyka po baloniki i goniąc wściekle za żyrafą (wiem, że piszę o niej po raz trzeci, ale ten widok był naprawdę bezcenny). Smykowi - koło 80 placówek w kraju, 45 w Niemczech,  13 w Rosji 8 na Ukrainie itd. przybył pierwszy poważny rywal na naszym podwórku. Toys’R’Us w Europie ma ponad 300 sklepów (na świecie ponad 1.6 tys). Efekt konkurencji? Proszę bardzo, to reklama na szybie Smyka:  Można? Można. PS Ta żyrafa ma na imię Geoffrey i jest symbolem Toys’R’Us. 