Ten filmik podesłał mi jeden z czytelników, kilka dni temu. Powiem szczerze nie lubię oglądać video ale gdy w końcu się do tego zmusiłem szczęka mi opadła w okolice podłogi. Czytelnik postanowił zważyć torebkę z ryżem. Na opakowaniu jak byk napisane, że waży  100 gramów. Położył torebkę na wadze i? Ta pokazała liczbę 85. Wziął więc opakowanie kilogramowe ryżu. Ile waży? Tak, zgadli Państwo: 850 gramów. Wszystko więc się zgadza... Mój kolega redakcyjny Mariusz Piotrowski od kilku dni usiłuje wydobyć z tej  sieci deklarację o co chodzi. Czy to oznacza, że ryż należy ważyć z opakowaniem? Wodą? A może z garnkiem? Istnieje oczywiście teoria, że to autor filmu ma doszczętnie skopaną wagę. Ale chciałbym wiedzieć jakie stanowisko zajmuje tutaj Lidl.  A co na to Lidl? Jak widac po publikacji udało się bardzo szybko uzyskać stanowisko w tej sprawie. „Dostępne w sklepach Lidl produkty marki Tiradell, podobnie jak inne produkty paczkowane, poddawane są regularnym kontrolom pod względem metrologicznym. Dostawca ryżu Tiradell podlega ponadto kontroli Głównego Urzędu Miar. Co więcej, opakowania ryżu Tiradell, będącego przedmiotem sprawy (Tiradell ryż parboiled opakowanie 4x100 g oraz Tiradell ryż parboiled opakowanie 1 kg), producent znakuje także znakiem „e”, czyli deklaruje zgodność rzeczywistej masy ryżu z masą nominalną, przy uwzględnieniu możliwości wystąpienia błędu w masie rzeczywistej, w ściśle określonym zakresie. Żadne z dotychczasowych kontroli produktów zaprezentowanych w przesłanym materiale video nie wykazały, aby były one niezgodne z Ustawą o produktach paczkowanych. Jak dotąd nie mieliśmy też informacji ze strony klientów w sprawie ewentualnych niedowag przedmiotowych produktów.” Pracownicy biura prasowego poszli jednak do magazynu i zbadali kilkanaście opakowań ryżu z losowo wybranych partii. Wszystko się zgadzało. Lidl jednocześnie zaprasza czytelnika żeby przekazał im ryż. Z chęcią przeanalizują skąd te rozbieżności. Wystarczy zadzwonić na bezpłatną Infolinię 800 507 777. A jakie wnioski z tego płyną? Jeden podstawowy: w internecie sieć handlowa musi działać i reagować szybko.  To nie koniec tego tematu. 