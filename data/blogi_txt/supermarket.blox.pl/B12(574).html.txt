Kiedyś rzecznik sieci Play pan Marcin Gruszka zapytał mnie dlaczego tak nie lubię jego sieci, bo cały czas o niej źle piszę. Odpowiadam nic przeciw Play nie mam. Nie jestem klientem tego operatora. Tak się jakoś złożyło, że proporcjonalnie dostaje na nią najwięcej skarg. Może się to bierze z tego że wśród jej użytkowników jest najwięcej osób, które aktywnie korzystają z internetu a więc łatwo jest im coś do mnie napisać? A teraz napisał pan Paweł. Zły jak trzmiel. Od razu powiem, że jego sprawa jest dyskusyjna ale zdradza pewien trik na który można się nadziać wykupując internet w Play. Gotowi? No to pan Paweł: - W dniu 21 grudnia Play ogłosił promocję "Na koniec świata" - za 10 zł dostawało się 500 MB transferu, jak głosił regulamin, "Poszczególne Bonusy ważne są 30 DNI KALENDARZOWYCH od dnia ich przyznania." Zakupiłem ten pakiet na swoim koncie w Play Fresh, czyli prepaid. Pakiet uruchomili mi 21 grudnia 2012 r. około godz. 11:40. Regulamin promocji głosił, że "Stan Bonusu można każdorazowo sprawdzić na www.24.play.pl lub pod kodem: a. Bonus 500 MB - kod *108# ". Zaznaczam, LUB. Czyli obie opcje powinny dawać tak samo pewne informacje. Na stronie www.24.play.pl widać było, że mam tyle a tyle MB ważnych do dnia 20 stycznia 2013 r. - bez podawanej jakiejkolwiek godziny. Ponieważ miało być to ważnych 30 dni kalendarzowych, logiczne było wg mnie, że ważność pakietu kończy się o godz. 23:59 dnia 20 stycznia2013 r. - opisuje pan Paweł. Oczywiście jak pokaże przyszłość nie miał tu szczęścia, ale nie uprzedzajmy faktów. Czytelnik 20 stycznia rano zorientował się, że tych MB zostało mu od diabła i ciut ciut. Wziął się więc za szybką redukcję pakietu i z 480 MB zrobiło się 280.  Koło godziny 11 przestał używać internetu. Po godzinie 14 sprawdził na stornie 24.play.pl stan pakietu. I co? Jak byk było tam 280 MB. Pan Paweł docisnął więc klawisze do oporu aż koło godziny 16 dostał sms, że z 72 zł na koncie zostało mu 4,55. Szybko rozłączył internet, zalogował się na swoje konto w Play, a tam... nadal widać 280 MB w promocyjnym pakiecie. Pan Paweł zaczął wiec wkurzony grzebać w sieci i po wyszukaniu regulaminu promocji i sprawdzeniu kodem *108# okazało się, że pakiet danych był ważny owszem do 20.01.2013, ale do godz. 11:40 z sekundami. - Tych 280 MB było widoczne na koncie użytkownika na stronie 24.play.pl  i w aplikacji na smartfona do wieczora i pewnie znikło dopiero o północy. Rano w dniu 21 stycznia znalazłem w telefonie komunikat operatora (też pewnie wysłany po północy!), że stan pakietów promocyjnych wynosi 0 MB. Zaznaczam, nie dostałem go o 20 stycznia o godz. 11:41, lecz dobrych minimum kilka godzin później, jeśli nie ponad 11 godzin - denerwuje się czytelnik. Złożył reklamację ale Play nie widzi problemu. Sieć za to dała mu 30 zł na rozmowy ważne przez jeden miesiąc. Pana Pawła to nie satysfakcjonuje. Za całej historii za jego pieniądze dowiedzieliśmy się jednak dwóch rzeczy. Po pierwsze, że 30 dni według kalendarza Play startuje w momencie kiedy uruchamia się usługę i o tej samej godzinie kończy. A po drugie nie należy wierzyć stronie www.24.play.pl. 