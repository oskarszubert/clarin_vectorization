Średni nakład książki w Polsce to ok. 4 tys. egzemplarzy. „50 twarzy Greya” największy hit księgarski ostatniego czasu sprzedał się w nakładzie pół miliona egzemplarzy. Z kolei książka specjalistki od ćwiczeń Ewy Chodakowskiej „Zmień swoje życie z Ewą Chodakowską” sprzedała się w ponad 100 tys. kopii. Sieć dyskontów uderza jeszcze mocniej. Lidl ma zamiar rozdać.... milion książek kucharskich „Pascal kontra Okrasa”. Są tam 104 przepisy kulinarne. Opracowali je w ramach kampanii reklamowej toczonej od ponad roku kucharze: Pascal Brodnicki oraz Karol Okrasa.  Aby dostać książkę za darmo trzeba jednak wydać minimum trzy stówki albo sześć razy po 50 zł (zbiera się naklejki). To kolejna próba wykorzystania w kampanii reklamowej tej dwójki co tu kryć sympatycznych kucharzy. Lubią się oni na tyle, że kiedy żona Okrasy rodziła to właśnie Brodnicki odwoził ją do szpitala. Lidl w ten sposób ma zamiar skorzystać po raz kolejny na modzie na gotowanie. Według badań sieci ponad połowa Polaków deklaruje, że lubi gotować, a 2 na 3 zapytane osoby oglądają programy kulinarne w rodzaju „Kuchennych Rewolucji”, Top Chef czy MasterChef. Przepisów w sieci szuka ponad 9 mln internautów każdego miesiąca a aktywnych blogów kulinarnych jest już ponad tysiąc. Najbardziej popularne mają nawet kilkadziesiąt tysięcy użytkowników. Koszt druku podobnego rodzaju publikacji to pewnie ok. 7 - 8 zł od sztuki. To oznacza, że Lidl wydał  na ten projekt 7 - 8 mln. zł. Do tego dojdą jeszcze koszty kampanii reklamowej. Plus dla sieci? Wiele osób przyjdzie do sieci zrobić przedświąteczne zakupy tyko po to aby dostać książkę za darmo. Bez wątpienia wydanie miliona egzemplarzy książek jest akcją ciekawą. Ale z całym szacunkiem dla Lidla i doceniając jego gest - o wiele trudniej jest sprzedać pół miliona egzemplarzy „50 twarzy Greya” niż rozdać milion książek kucharskich. 