- Jakiś czas temu na stronie internetowej Empiku zobaczyłam obiecujące ogłoszenie o treści: ‘E-booki - 5000 elektronicznych książek, już do kupienia i czytania na komputerze, komórce lub dowolnym czytniku e-booków’. Z miejsca porzuciłam zamiar kupienia paru tradycyjnych, papierowych książek i założyłam konto internetowe z Empikem. Jestem entuzjastycznym użytkownikiem Kindle, jednak do tej pory czytałam na nim tylko książki obcojęzyczne, sprzedawane przez Amazon, tudzież te zapisane jako dokumenty Word i pdf. Ucieszyłam się, że oto nareszcie nadszedł czas, gdy mogę sięgnąć po rodzime lektury, zakupując je legalnie i ściągając w łatwy sposób prosto z księgarni - pisze mi pani Dagmara. Czytelniczka skusiła się na zakup nowej książki Michała Witkowskiego „Drwal” za 24.56 zł. (nawiasem mówiąc całkiem niezła jeśli chodzi o nastrój, ale jako kryminał to nie jest to szczytowe dzieło tej literatury). „Drwal” jest oznaczony skrótami EPUB i ADE. - Na stronie Empiku przeczytałam, że 'E-booki oznaczone ADE można używać na komputerach stacjonarnych, laptopach, netbookach oraz innych urządzeniach mobilnych w tym czytnikach elektronicznych (...). Obecnie jest to jedyne uniwersalne rozwiązanie zapewniające korzystanie z e-booków na e-czytnikach’. Gdzie indziej znalazłam też wytłumaczenie, że ‘e-book EPUB to najlepszy format na e-czytniki (...), e-booki w formacie EPUB można otworzyć na 95% e-czytników dostępnych na polskim rynku’ - relacjonuje czytelniczka. Jednak „Drwala” na Kindle nie przeczytała.  - Ściągnęłam odpowiedni program, jednak mój Kindle nie został przez niego rozpoznany. Biuro Obsługi Klienta Empiku powiadomiło mnie, że program ten nie jest kompatybilny z moim typem czytnika - żali się czytelniczka. - Napisałam więc zażalenie, domagając się zwrotu pieniędzy za książkę, oraz alarmując, że strona internetowa Empiku wprowadza w błąd jej użytkowników. Odpowiedziano mi, że moja książka nie podlega zwrotowi, moja uwaga natomiast o celowym wprowadzaniu w błąd klientów została kompletnie zignorowana, mimo uporczywego jej ponawiania w co najmniej czterech różnych mailach. Pani Dagmara pisze dalej, że nie rozumie,  dlaczego Empik sprzedaje e-booki, które nie nadają się do czytania na najbardziej popularnym w Polsce i na świecie czytniku Kindle? Niełatwo jest też jej pojąć, dlaczego podaje błędne informacje na swojej stronie internetowej, pisząc, że format, w jakim zapisane są ich książki jest ‘uniwersalny’ i ‘najlepszy na e-czytniki’, skoro po prostu tak nie jest. - Nie rozumiem też, dlaczego zakupiona przeze mnie książka nie podlega zwrotowi, skoro jest dla mnie zupełnie bezużyteczna. To przecież tak, jakbym kupiła zafoliowaną książkę z polską okładką, ale z chińskimi znakami w środku. I dlaczego zasada o niezwracalności e-booków nie została nawet słowem wspomniana w regulaminie reklamacji i zwrotów dostępnym na ich stronie internetowej? - pyta. Co na to wszystko Empik.com? Pani Monika Marianowicz odpisała mi tak: „Empik.com oferuje książki elektroniczne głównie w formacie ePUB (część jest dostępnych w formacie PDF). To uznany na całym świecie standard e-booków. Są one zabezpieczone systemem Adobe DRM, który chroni prawa autorskie twórców. Jest to też standard, który umożliwia czytanie zakupionego e-booka na urządzeniach niemal każdego producenta, który akceptuje międzynarodowe standardy, a nie tworzy jedynie produkt dedykowany dla swojego własnego sklepu.  Epub nie jest obsługiwany przez np. Kindle, który narzuca swój zamknięty format. Amazon Kindle jest czytnikiem obsługującym jedynie system DRM księgarni amazon.com, w związku z czym brak możliwości odczytania zakupionego ebooka na wymienionym czytniku nie wynika z wadliwego wykonania usługi, lecz ze specyfiki urządzenia (to tak jakby próbować odtworzyć plik mp 3 w odtwarzaczu CD albo płytę blu-ray w odtwarzaczu DVD).  Amazon – jako producent Kindle -  wyposażył go w takie technologie, aby klient najchętniej kupował książki... w serwisie Amazon. Posługuje się własnymi zabezpieczeniami i własnymi formatami plików. Mówiąc najprościej:  Kindle jest produktem dedykowanym do sklepu Amazon. Na Kindlu można zatem otworzyć tylko pliki zabezpieczone przez Amazon, lub te... niezabezpieczone wcale. Oczywiście druga opcja nie jest przez nas akceptowalna, ze względu na prawa autorów.”Musze się tu choćby w części zgodzić z panią rzecznik. Koncerny mają prawo ustalać jakie standardy chcą promować. Empik ma własny czytnik, Amazon to jego konkurent, który na dodatek niedługo wejdzie do Polski (choć na początku raczej nie będzie sprzedawał krajowej literatury). Inna sprawa, że Empik dla jasności sytuacji mógłby napisać u siebie wyraźnie: nie obsługujemy Kindle, Kindle nasz wróg. Wtedy klient (bo mało kto wyznaje się na tych formatach) wiedziałby wyraźnie na czym stoi. 