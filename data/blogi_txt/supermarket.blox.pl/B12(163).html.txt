Ech mało co wywołuje w Państwa przypadku taką pianę na ustach jak sieci sklepów z elektroniką. Niby wydawałoby się, że to takie przyjemne zakupy. Idziesz - wybierasz nowy telewizor, dajmy na to 4K czyli w super wysokiej rozdzielczości, płacisz te skromne 99 tys. zł i już masz 80 kilka cali na ścianie w salonie. Rozmarzył się człowiek. O 4K jednak w najbliższym czasie trochę napiszę, bo powiem szczerze fascynuje mnie ta technologia. Ale dziś będzie o opłatach na które tnie swoich klientów sieć sklepów z elektroniką RTV EURO AGD. Problem do mnie wracał kilkakrotnie w końcu udało mi się ogarnąć i na niego odpowiedzieć. A oto i czytelnik i jego problem: "Kupiłem TV w sklepie internetowym RTV EURO AGD. Trochę się wkurzyłem, gdy na rachunku zobaczyłem, że za płatność elektroniczną doliczono mi 31.16. Stwierdziłem, że to absurd, ale pewnie czegoś nie doczytałem.Po kilku godzinach zadzwoniła pani z RTV, żeby umówić termin dostawy. Umówiliśmy się na poniedziałek. Pani mówi, że kurier będzie między 11 a 21. Ja pytam, czy zadzwoni wcześniej żebym nie czekał cały dzień. Ona mówi, że nie… ale mają taką usługę, jak „zawężanie 5-godzinne”… Otóż za jedyne 29.95 kurier przyjedzie albo między 11 a 16 lub między 16 a 21, no i przed przyjazdem uprzedzi z godzinnym wyprzedzeniem. Żeby nie tracić całego dnia na oczekiwanie kuriera zamówiłem „zawężanie” ale wydaje mi się, że RTV Euro AGD nie gra fair i traktuje klientów jak idiotów…" Taką a nie inną praktykę sieci tłumaczy Tomasz Siedlecki z RTV Euro AGD: „Owszem, pobieramy opłatę za płatność elektroniczną w wysokości 1,5% od transakcji, która wynika z opłat narzucanych na nas przez providerów systemów opłat. Nie jest to opłata ukryta i nie pojawia doliczona się bez wiedzy Klienta - w trakcie ścieżki zakupowej w sklepie internetowym klient ma przedstawiane liczne opcje zapłaty w tym całkowicie bezpłatne, wraz z dokładną informacją ile wyniesie koszt oraz czas oczekiwania na zamówienie dla każdej z opcji zapłaty. Na potwierdzenia załączam wydruk etapu wyboru płatności. Podobna sytuacja jest przy wyborze transportu: klient ma do wyboru wiele opcji i każda z nich jest dokładnie opisana. W wypadku dostawy bezpłatnej termin dostawy nie jest znany gdyż termin ten wynika z optymalizacji przejazdów. Zawężenie terminu jest płatne gdyż związane jest z dodatkowymi kosztami i priorytetem staje się czas Klienta a nie koszt przejazdu. Zaznaczam jeszcze raz, że w obu wypadkach dodatkowe koszty są opcjonalne i dokładnie opisane podczas zakupu. Klient zawsze ma wybór pomiędzy rozwiązaniem jak najtańszym oraz droższym ale wygodniejszym czy szybszym. Wybór należy do niego.” Na dowód dołącza screena:  Kto ma tutaj rację? Obawiam się, że i sklep i czytelnik. Sklep wyraźnie informuje jakie opłaty będzie pobierał. Że, tak skonstruował swoją ofertę? To już inna para kaloszy. Zawsze podkreślam - mamy wybór. Nie pasuje nam ten sklep, można iść do innego. Cały czas czekam aż nadejdzie chwila gdy wyróżnikiem sklepu będzie jakość obsługi a nie cena. I chyba jeszcze sobie trochę poczekam. 