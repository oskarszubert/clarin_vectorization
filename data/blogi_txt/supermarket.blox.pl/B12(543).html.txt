I zamiast jogurtów koncernu poleca produkty konkurencji Ciekawe nieprawdaż? A zaczęło się od ogłoszenia w gazetce promocyjnej Kauflandu. „Drodzy klienci, ponieważ firma Danone nie dostarcza wszystkich swoich produktów po atrakcyjnych cenach proponujemy w zamian produkty innych firm (Bakoma, Zott i Müller)”.   Pozwolą Państwo, że to przetłumaczę: Danone jest tak potwornie drogi, że nie ma sensu go kupować. Weźcie ludzie się ogarnijcie i kupcie produkty konkurencji. Co na to Danone? - Zamieszczona reklama jest nieprawdziwa, nieetyczna i stanowi czyn  nieuczciwej konkurencji. Danone zwróciła się do Kaufland o wycofanie reklamy - pisze Przemysław Pohrybieniuk  z Danone. Znów zastosujmy translator, pan Przemysław pisze, że wcale nie są tacy drodzy jak zarzuca konkurencja.  Kaufland należący do niemieckiej grupy Schwarz (grupa jest właścicielem także Lidla) uchodzi na rynku za wyjątkowo trudnego negocjatora. Danone z kolei jest przyzwyczajony do całkiem innego traktowania. Jak na gigantyczny koncern przystało uważa, że należy mu się trochę szacunku. Co mi to przypomina? Mówiąc szczerze trochę praktyki tanich linii lotniczych np. Ryan Air, które w reklamach nabijają się ze swoich tradycyjnych konkurentów. To jednak także efekt zapędzenia się przez branżę handlową w kozi róg. Bo wiadomo: klienci chcą kupować tanio. A sklepy chcą im to zapewnić. Producenci jednak mając na karku gigantyczne podwyżki dosłownie wszystkiego nie mają już możliwości schodzenia ze swoich marż. Mogą zrobić jedno: zmniejszyć objętość opakowań albo zrobić produkt z gorszych składników. Część swoich jogurtów Danone już zmniejszył. Ale widać na dalsze kompromisy nie ma ochoty. Takich potyczek będziemy więc mieli coraz więcej. PS. W gazetce reklamowej są pokazane jogurty owocowe. Mój apel brzmi jak ktoś z państwa będzie chciał zjeść coś takiego to niech lepiej dosłodzi jogurt naturalny dżemem. Wyjdzie na to samo a przynajmniej będzie Państwo wiedzieć co jecie. 