2036 zł. Tyle pan Paweł zapłacił za pralkę marki Samsung. Z dodatkową gwarancją na pięć lat, wraz z dowozem do domu i wniesieniem, płatnym ekstra w kwocie 60 złotych. Zakup był 13 stycznia, pralka przyjechała cztery dni później w godzinach przedpołudniowych. - W domu była tylko moja żona w 8 miesiącu ciąży. Panowie z firmy przewozowo - transportowej, jak zwykle w tego typu przypadkach bardzo się spieszyli i wymusili wręcz na żonie potwierdzenie przyjęcia towaru bez uszkodzeń, rzucając teksty, jakby co to mamy dzwonić do sklepu. 19 stycznia postanowiłem rozpakować i podłączyć zakupiony sprzęt i tu niestety następuje początek właściwej historii. Po odpakowaniu folii oraz styropianów okazało się, że silnik w pralce jest wyłamany z mocowań a tył pralki jest wgięty jak po uderzeniu. Zaznaczam, że tego uszkodzenia absolutnie nie było widać gdy pralka była zapakowana - relacjonuje nam pan Paweł.   Pralkę rozpakowywał z kolegą, który był świadkiem tego jak sprzęt wygląda. Dalej? Był już klasyczny tor przeszkód pod tytułem: nikt nic nie wie, nikt nie poczuwa się do odpowiedzialności. Pan Paweł udał się do się do sklepu złożyć reklamację, pani ją przyjęła, w domu pojawił się faktycznie serwisant. Ten zdziwił się mocno rodzajem uszkodzenia, porobił zdjęcia i powiedział, że przyjedzie z kolegą po sprzęt i zabierze go do serwisu, co też uczynił następnego dnia. - Od tamtej pory Saturn szuka winnego powstałego uszkodzenia nie poczuwając się absolutnie do własnej winy. Kierownik serwisu sugerował kontakt z Samsungiem oraz rozwiązanie, w którym miałbym się podzielić ze sklepem kosztem naprawy po połowie. Od 12 stycznia jestem bez pralki z dwuletnim dzieckiem, a Saturn mimo wykupienia dodatkowej gwarancji chce ode mnie pieniędzy - relacjonuje czytelnik i prosi o pomoc. Chyżo więc wsiedliśmy na rumaka i na spytki wzięliśmy panią Wiolettę Batóg, rzeczniczkę prasową sieci Media Saturn Holding Polska. I co? Od razu sukces - bo Saturn zdecydował się uznać reklamację Jak wynika z maila, który pan Paweł dostał już ze sklepu: „mając na uwadze Pańskie zadowolenie z naszych usług sprzedawca podjął niezwykle korzystną dla Pana decyzję o wymianie urządzenia na dowolne z naszego asortymentu. Zapraszamy do marketu w celu dokonania formalności.” Ale żeby nie było zbyt różowo, pani rzeczniczka tłumaczy, skąd wątpliwości firmy. Po pierwsze, jak twierdzi, w takich przypadkach sklep wspiera się opinią autoryzowanego serwisu producenta na temat możliwego sposobu powstania takiego uszkodzenia. To zaś mocno wydłuża całą procedurę. Po drugie klientka odbierając sprzęt „prosiła o nie rozpakowywanie pralki i nie zgłosiła uwag, co do stanu fabrycznego opakowania”. Po trzecie „Wątpliwości wzbudził również fakt, iż pomimo widocznego gołym okiem uszkodzenia obudowy urządzenia, zostały usunięte blokady transportowe bębna, co z kolei oznacza przygotowywanie pralki do użycia.” A dlaczego nie zadziałała ekstra gwarancja? Banalnie proste - w wariancie wykupionym przez czytelnika „nie obejmuje ona uszkodzeń mechanicznych produktu”. Jakie z tego wszystkiego płyną wnioski? Jeśli ktoś odbiera sprzęt agd i rtv koniecznie trzeba go rozpakować przy dostawcach. Dobrze jest też w takich wypadkach uruchomić telefon komórkowy i wszystko nagrywać - pozwoli to uniknąć „trudności dowodowych” w przyszłości. I wreszcie trzeba dokładnie przeczytać warunki rozszerzonej gwarancji. Jeśli kupujemy coś za 2 tys. zł warto poświecić temu trochę więcej czasu. Jest takie przysłowie pigmejskie: antylopa kryje swoje młode, kiedy już jej lampart jedno zjadł. Nie czekajmy więc na lamparta, tylko zatroszczmy się o swoje interesy zawczasu. (W powstaniu tego tekstu kontrybuował mój kolega redakcyjny Leszek Kostrzewski) -------------- Polecam swoja książkę : Łowcy Milionów.      Z ilu podstawówek Pana wyrzucili? Ośmiu czy dziesięciu?- Chyba z ośmiu.Potem wywalono pana z czterech liceów i czterech uczelni.- A jak. Dzień Dobry TVN "Łowców Milionów" poleca Ania Dziewit "Łowcy Milionów" w TVP w "Kawa czy herbata" „Szczerze przyznaję, że to jedna z najciekawszych publikacji, z jakimi stykałam się od lat. Opowiada o ludziach takich jak my, nasi rodzice i dziadkowie. O ludziach, którzy osiągnęli sukces na gruncie polskim. Którzy mają wpływ na większość z nas, na społeczności, w których żyją, na ludzi, których obsługują.”kreatywa.net „Jakość czytanych książek często określam przez pryzmat tego, jak wiele razy cytowałam z nich coś mężowi. Ile razy przerywałam lekturę, by go dręczyć czytaniem całych stron lub omawianiem wniosków, jakie mi się nasunęły.Fragmenty tej książki cytowałam i opowiadałam wielokrotnie. Nawet wczoraj przy wstawianiu prania.” jutrofutro.blogspot.com﻿﻿ ﻿ 