Allegro ostatnio mocno zmieniło swoją politykę jeśli chodzi o klientów, których życzy sobie widzieć u siebie. Na początku serwis przytulał do siebie jako sprzedawców zarówno profesjonalistów jak zwykłych Kowalskich, którzy chcieli opróżnić swoje mieszkania z zalegających tam gratów w rodzaju gitary (kiedyś jeszcze na niej zagram, nie wyrzucam), płyt (oczywiście, że ich kiedyś posłucham), wędek (są mi potrzebne w przyszłym roku na pewno pojadę) czy kompletu uszu borsuczych (może się komuś przydadzą, są takie miękkie). Teraz jednak Allegro stawia przede wszystkim na mniejsze albo większe sklepy. Klienci indywidualni, którzy chcą coś tu wystawić, są zachęcani aby zrobić to na innym serwisie należącym do firmy tablica.pl. Skąd taka zmiana? Odpowiedź jest prosta:  to sklepy dają pieniądze i obrót. Zdecydowana większość aukcji rozstrzygana jest jako „kup teraz” a nawet jeśli ktoś upiera się sprzedawać w formie licytacji to automaty snajperskie logujące się w ostatnich sekundach aukcji szybko go z tego wyleczą. Klienci indywidualni są na Allegro teraz mile widziani, ale tylko jako kupcy. Ten przechył w stronę sklepów jest widoczny także jeśli chodzi o sposób obsługi. Ale do rzeczy. Zgłosił się do mnie czytelnik, który poskarżył się na to że konsultant Allegro… usunął jego negatywa. - Kupiłem krzesełko zielone, a otrzymałem popielate Zgodziłem się na to pod warunkiem zwrotu zapłaty za poszycie na krzesełko (zapłaciłem 20 PLN) Czekałem 8 dni, kiedy czas był 6 dni  W związku  z zaistniałą sytuacją  wystawiłem komentarz "negatywny" który się  nie pokazał na koncie kontrahentki ani sekundy – opisuje. Ponieważ go to deczko zbulwersowało odezwał się do Allegro z pytaniem skąd taka decyzja. Konsultant zaś odpowiedział, że nie sprawdzał kto ma rację sprzedawca czy nabywca– zweryfikował jedynie czy przesyłka została dostarczona terminowo. A ponieważ została dostarczona w odpowiednim czasie – usunął negatywny komentarz czytelnika. Ponieważ te tłumaczenia nie wystarczyły – (czytelnik dalej pluł jadem grożąc pojawieniem się osobiście w siedzibie spółki) konsultant zajął stanowisko w tej sprawie jeszcze raz. Teraz dogłębnie tłumacząc skąd się wzięła jego decyzja o usunięciu komentarza:   Jak dogadywał się przez telefon sprzedawca z kupującym nie wiemy i pewnie się nigdy nie dowiemy.  Sprawdziłem jednak w regulaminie Allegro w jakich okolicznościach konsultant może ingerować w treść komentarzy. I powiem szczerze – moim zdaniem w tym przypadku pracownik serwisu poszedł tam gdzie chodzić nie mógł i przekroczył swoje uprawnienia.  Oczywiście komentarze mogą być też usuwanie np. na wniosek sprzedawcy – ale wtedy musi się na to zgodzić kupujący. Tutaj tak nie było.  Z całej sytuacji płynie nauka: jeśli ktoś wystawia sklepowi negatywny komentarz na Allegro, musi teraz zwrócić uwagę jak go uzasadnia. 