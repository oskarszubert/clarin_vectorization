Jeśli ludzkie samopoczucie ma wpływ na finanse, to dziś na giełdzie powinny być spadki. Dziś wypada Blue Monday, najbardziej przygnębiający dzień w roku. Ale czy naprawdę? Autorem algorytmu pozwalającego wyliczyć tę datę jest dr Cliff Arnall z Cardiff University. Formułę opracował trzy lata temu. Uwzględnia w niej masę czynników - od meteorologicznych (zwykle pod koniec stycznia od dawna panuje pochmurna pogoda) przez psychologiczne (brak motywacji, porażka postanowień noworocznych) po ekonomiczne. Święta i sylwester już minął, nie ma na co czekać. Środek zimy, do wiosny daleko. Oj tak, to wszystko nie nastraja zbyt pozytywnie... - Jedyne, co pod koniec stycznia pozostaje po Bożym Narodzeniu i Nowym Roku, to zadłużenie na karcie kredytowej i przygnębiająca świadomość, że najbliższe święta są odległe o całe miesiące - pisał o odkryciu Arnalla brytyjski dziennik "The Guardian". Hasło Arnalla bardzo spodobało się mediom. O nadchodzącym Blue Monday informowały na Zachodzie w m.in. BBC czy MSNBC, nie licząc dziesiątków gazet i masy serwisów internetowych. Źródła różnią się w ocenie kompetencji pana Arnalla. W licznych opracowaniach jest nazywany naukowcem i ekspertem (wiadomo, że był półetatowym pracownikiem naukowym na Uniwersytecie Cardiff i że już odszedł z uczelni, która wg Wikipedii zdystansowała się wobec jego odkrycia). Zdaniem innych komentatorów znacznie bliżej mu do szarlatana lub żartownisia, którego dowcip zmienił się w nagłośniony przez media humbug. Później się okazało, że w rzeczywistości chodzi o reklamę już nieistniejącego kanału telewizyjnego o podróżach Sky Travel. Lekarze kiedy ich się zapyta czy możliwe jest precyzyjne ustalenie najbardziej przygnębiającego dnia roku są raczej sceptyczni. - Ale wiadomo, że ludzie czują się źle psychicznie, gdy mają mało światła słonecznego i gdy są mało aktywni fizycznie - twierdzą. - Oczywiście wszystko zależy od szerokości geograficznej. Ale znając długość dnia i nocy, średnią opadów śniegu i deszczu, rozkład temperatur i inne czynniki można próbować wyliczyć, kiedy taki okres nastąpi i mówić o blue week lub blue month (smętnym tygodniu bądź miesiącu) - dodają. Dziś giełda spada ale minimalnie. Śnieg pada ale jest pochmurno. Innymi słowy: paskudnie, ale da się wytrzymać. Byle do marca. 