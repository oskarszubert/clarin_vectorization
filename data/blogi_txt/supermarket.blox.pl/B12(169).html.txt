To błąd. Pirat będzie musiał zapłacić nawet pół miliona dolarów grzywny albo dwa lata więzienia. We Francji powstanie specjalna rządowa agencja Hadopi, która będzie mogła podjąć decyzję o odcięciu dostępu do sieci na okres do roku. Hadopi będzie mogła również prowadzić dochodzenia przeciwko osobom, których podejrzewa o nielegalne ściąganie muzyki, filmów i gier. - Wolność nie może być bezgraniczna a liberalizm nie oznacza że mogą panować prawa dżungli - stwierdził cytowany przez agencję Reuters francuski minister kultury Frederic Mitterrand. Kontrowersyjną ustawę francuski parlament przyjął we wtorek. Nowe prawo wejdzie w życie od pierwszego stycznia przyszłego roku. Czemu na przyjęcie tak ostrych rozwiązań zdecydowali się akurat mieszkańcy kraju nad Sekwaną? We Francji sektor kultury jest mocarstwem. I jest to sektor publiczny, a nie prywatny, jak Hollywood.  Francuski prezydent Nicolas Sarkozy ma wielu przyjaciół wśród artystów, m.in. Johnny'ego Hallydaya, legendę francuskiej muzyki lat 60. Jego żona Carla Bruni jest piosenkarką. Francuskie rozwiązania u sporej części internautów wywołają sprzeciw. Nie zmienia to jednak faktu, że wojna między piratami a organizacjami ochrony praw autorskich przenosi się w nowe rejony. Niedawno restrykcyjne prawo wobec piratów przyjęła choćby Szwecja. W kwietniu szwedzki sąd skazał na Rok więzienia i ponad 3  mln dol. odszkodowania  właścicieli serwisu The Pirate Bay. W wywiadzie dla „Gazety Wyborczej” Marcin de Kamiński wspózałożyciel The Pirate Bay tłumaczył mi i Tomaszowi Grynkiewiczowi (tigi.blox.pl) tak: - Nikt nie ma prawda decydować, co w internecie jest, a czego nie ma. Jeśli czegoś nie chcę, nie muszę zaglądać. Mieliśmy w Pirate Bay pliki z treściami rasistowskimi, ale nigdy nie cieszyły się popularnością. Sami usunęliśmy tylko kilka plików. Współpracowaliśmy z policją, by złapać ludzi, którzy wrzucili pornografię dziecięcą. Gazeta: Czyli usuwanie pornografii jest OK? - Blokady nie mają sensu. Zamkniesz stronę w internecie, pojawią się kolejne. Dziś wprowadzimy jeden zakaz, jutro następne. Tak tracimy sens internetu. Tamte pliki usunęliśmy, bo inaczej zamknięto by serwis. Wolność w wersji Kamińskiego oznacza anarchię. Dla mnie osobiście ściąganie filmów, muzyki czy gier z internetu jest złodziejstwem. Nie zmienia to jednak faktu, że przemysł muzyczny i filmowy musi nauczyć się zarabiania na sieci. Musi zacząć przyzwyczajać ludzi, że za muzykę i film się płaci. Prawdopodobnie dużo mniej niż do tej pory, jednak się płaci. Ale takiej edukacji nie da się przeprowadzić, wsadzając ludzi do więzień, nakładając wielotysięczne grzywny czy odcinając internet. 