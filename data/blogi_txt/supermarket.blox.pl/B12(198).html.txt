Otóż 23 lutego zobaczyłam na stronie internetowej Parfois całkiem ładną torebkę - zaczyna swój mail pani Agnieszka. Torebka wygląda tak (model po lewej stronie):  Zdjęcie ze strony internetowej sklepu. Czy ładna mi jest trudno ocenić. Ale pani Agnieszka podekscytowana jak żbik wybrała się do sklepu (stacjonarnego) w Galerii Krakowskiej, żeby ją obejrzeć (bo różnić się mogła w stosunku do zdjęć mocno) i ewentualnie kupić. - I tu, tak niewinnie, zaczął się ciąg przedziwnych zdarzeń, który aż do teraz nie osiągnął swojego finału - relacjonuje tajemniczo czytelniczka. W sklepie torebki nie było. Pani Ekspedientka obdzwoniła krakowskie Parfois, gdzie również jej nie mieli. W końcu poprosiła pani Agnieszkę o numer telefonu, żeby skontaktować się gdy uda jej się znaleźć tę torebkę gdzieś indziej. Nie zdążyła jeszcze dojść na parking a dostała telefon, że torebka jest w Łodzi i przyjdzie do sklepu w przyszłym tygodniu. Później było za dwa tygodnie. W końcu 7 marca sklep zadzwonił, że torebka już jest. - Świetny prezent na Dzień Kobiet – pomyślałam. - W skowronkach pojechałam do sklepu kolejnego dnia i ku mojemu zdziwieniu inna niż wcześniej Pani Ekspedientka wyjmuje mi z zaplecza torbę... ale nie tę o którą prosiłam. Dokładnie – jej siostrzany model, ale nieco mniejszy. W dodatku dość niechlujnie pognieciony i pobrudzony (torebka na zdjęciu po prawej stronie). Jak do tego doszło? Po sprawdzeniu w systemie komputerowym ekspedientka poinformowała. że pomyłka zaszła w Łodzi. Wysłali nie ten model. A w tym czasie torebkę z Łodzi już ktoś kupił. - A dlaczego TA torebka nie może być?” – zapytała pani Ekspedientka. No nie mogła. Raz, bo nie mieściła laptopa, dwa bo była pobrudzona - wyjaśnia czytelniczka. Pani Agnieszka się nie poddawała i skontaktowała się mailowo z biurem Parfois. Opisała dokładnie sytuację i poprosiła o pomoc. I? Dostała odpowiedź: “(...) Po długich poszukiwaniach opisanej przez Pani torby, postaramy się sprowadzić ją z magazynu głównego do Galerii Krakowskiej. W związku z tym chciałabym prosić o potwierdzenie czy nadal jest Pani zainteresowana jej kupnem?” - odpisało biuro. I co to koniec? A gdzie tam. 29 marca pani Agnieszka dostała wiadomość, że torebka PRZEZ POMYŁKĘ została wysłana do innej galerii (Bonarka). Jeśli czytelniczka chce, to może ją tam odebrać, jeśli nie, to w poniedziałek zrobią transfer do Galerii Krakowskiej. Czytelniczka stęskniona za torebką udała się do CH Bonarka, bo nie chciała czekać a tam....panie ekspedientki zrobiły tylko wielkie oczy. - Skontaktowałam się po raz kolejny z Panią Obsługującą E-mail, no bo co to ma znaczyć, że dostaję wiadomość, że torebka czeka, a nie czeka. No i dostałam bardzo dziwnego maila, informującego mnie, że zaszła NIEFORTUNNA POMYŁKA. “Niestety rzeczywiście zaistniała mała pomyłka. W Pani pierwszym mailu do nas podała Pani numer referencyjny torby, której Pani szukała. Numer ten jest jedyny i niepowtarzalny dla każdego artykułu i właśnie tak poszukiwany był dla Pani. Toba zarezerwowana w Bonarce posiadała właśnie taką referencję, dlatego napisałam do Pani informując, że zamówiona torba już czeka. Musiało zajść bardzo niefortunne nieporozumienie, za które oczywiście bardzo Panią przepraszam w imieniu Parfois. W tej chwili już wiem, że szuka Pani torby, która okazała się bestsellerem i już została wyprzedana. Jeśli osoby decyzyjne postanowią, że wznowimy produkcję i torba pojawi się w sklepach, na pewno skontaktujemy się z Panią. W tym momencie, możliwe jest jeszcze, że torba pojawi się w sklepie online w kilku egzemplarzach. Raz jeszcze przepraszam za Pani długi okres oczekiwania na wyjaśnienie sytuacji. Mam nadzieję, że mimo to, będziemy mieli przyjemność często gościć Panią w naszych sklepach.” - Tego maila nie do końca zrozumiałam - pisze pani Agnieszka. Mówiąc szczerze, ja też. PS. Pani Agnieszka poprosiła o ponowne wytłumaczenie, dlaczego została wprowadzona w błąd, skoro ta torebka po prostu była niedostępna. Ale odpowiedzi nie dostała do dziś. 