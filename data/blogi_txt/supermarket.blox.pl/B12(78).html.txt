Odezwała się do mnie Babcia Kazia, która ma szczęście i nieszczęście w jednym. Nieszczęście polega na tym, że jest abonentką NC+. Powiem szczerze będąc w UPC - wydawało mi się, że obsługa klienta w tej sieci kablowej jest wyjątkowo słaba (tutaj można wstawić moją tęsknotę za nieistniejącą już siecią Aster, którą przejęło UPC). Słuchając jednak państwa opowieści - opracowałem sobie całą listę dostawców sieci z których na pewno nie skorzystam. Szczęście Babci Kazi polega na tym, że kobietą jest myślącą i nie da sobie wcisnąć byle czego. - Ponieważ niebawem kończy mi się umowa to zaczęły się telefony od operatora w sprawie przedłużenia umowy na super, hiper - co oczywiste - warunkach. Wygląda to tak, że dzwoni konsultant, opowiada o tych cudach-wiankach prze telefon, przedstawia ofertę i regulamin - cały czas przez telefon - i natychmiast oczekuje ode mnie odpowiedzi. Na prośbę o wysłanie oferty mailem - mówi NIE! NIE i koniec! - relacjonuje Babcia Kazia. I dodaje: czy zechciałby Pan może zapytać w nc+ dlaczego stosują taką politykę? Dlaczego nie ma możliwości wnikliwego i spokojnego zapoznania się z ofertą i regulaminem? Dodatkowo jestem straszona, że jeżeli nie skorzystam z nowej oferty, to moje dotychczasowe opłaty wzrosną o kilkadziesiąt złotych, bo kończy się jakaś promocja, o której nie mam pojęcia, ponieważ poprzednią ofertę również przedstawiono mi przez telefon? Strach mnie ogarnia na samą myśl... Rację ma Babcia Kazia, że taki brak transparentności w relacjach z klientem na pewno nie służy temu ostatniemu. I faktycznie ,można nawet zacząć podejrzewać, że NC+ zechce coś ukryć, no bo dlaczego nie mogę dostać oferty i regulaminu mailem???  W NC+ usłyszałem, że to „zupełnie naturalna i standardowa procedura stosowana przez wszystkie telekomy, operatorów telewizyjnych etc. Na tym polega oferta z call center ze jest tu i teraz, do decyzji klienta.” Mają mi podesłać to stanowisko w wersji bardziej subtelnej i z większą ilością słów, ale sens pozostanie ten sam. Czyli: a dlaczego mamy tak robić, skoro inni tak nie robią, a nam to tylko utrudni pracę? Klient mógłby przecież przeczytać dokładnie - co mu tam proponują. I gorzej miałby dowód, na piśmie co konkretnie wynegocjował. A powieedzmy sobie szczerze zakup abonamentu telewizyjnego na rok czy dwa zazwyczaj razem z internetem nie jest impulsowym zakupem gum czy batonika. Jesli ktoś chce wydać na ten cel tysiąc czy dwa tysiące złotych ma prawo się nad tym trochę zastanowić. Ech, a pamiętam jak będąc we wspominanym na początku Asterze wszelkie przedłużenia umowy załatwiałem mailem. I mailem mi również odsyłano aneks do umowy. 