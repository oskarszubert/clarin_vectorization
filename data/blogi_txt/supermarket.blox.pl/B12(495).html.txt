Miały usuwać plamy z rąk? Nie usuwają. Za to całkiem nieźle nawilżają skórę. Jak pisze czasopismo Pro- Test: "w ramach testu zleconego specjalistycznemu laboratorium badaniom poddano siedem kremów do rąk dostępnych w polskich sklepach, których producenci deklarują redukcję przebarwień skóry – tzw. plam pigmentacyjnych pojawiających się wraz z wiekiem głównie na dłoniach. Przetestowano takie marki kremów jak: Biotherm, Clinique, Dove, Eubos, Lancôme, La Roche-Posay i Nivea." I dalej: "Pomiary przy użyciu chromametru (urządzenia do mierzenia barw) wykazały brak jakichkolwiek zmian w kolorze skóry, w którą przez trzy miesiące wcierano kremy. W tym czasie ochotniczki dwa razy dziennie wcierały testowane kosmetyki w skórę  dłoni. Okazało się, że żaden z badanych produktów nie był w stanie, nawet w niewielkim stopniu, rozjaśnić plam pigmentacyjnych. Stąd ocena niedostateczna przyznana wszystkim kremom w teście. W ramach testu przeprowadzono też inne badania: m.in. sprawdzono właściwości kosmetyczne kremów oraz nawilżanie skóry. Pod tym względem testowane kosmetyki okazały się w większości dobre. A zatem zamiast specjalnego kremu na przebarwienia lepiej kupić zwykły krem do rąk – kosztuje znacznie mniej, a skórę będzie pielęgnował równie dobrze." Badania kremów do rąk zostały zlecone przez niemiecką Fundację Warentest. W Polsce wyniki testu opublikował styczniowy numer magazynu „Pro-Test. Pamiętam jak kilka lat temu "Świat Konsumenta" czyli poprzednik "Pro - Testu" wydał opinię, że   woda Żywiec Zdrój zawiera więcej bakterii niż woda z kranu. Ach co to był za flame!! Mimo że od wspomnianego testu Żywiec Zdrój w badaniach magazynu regularnie otrzymywał ocenę bardzo dobrą, producent wody i kilka lat po feralnym teście wysyłał obszerne materiały prasowe do mediów tłumacząc, że "naturalne wody źródlane, takie jak nasza, mają naturalną, właściwą tym wodom mikroflorę środowiskową. Mikroflora ta jest całkowicie nieszkodliwa" . Ze strony producentów kosmetyków nie spodziewam się jednak podobnych reakcji. W przypadku tych produktów bardzo czesto sama wiara czyni cuda... 