Pamiętają Państwo historię Pana Łyjaka? Pan Łyjak to ofiara infolinii. Przez rok walczył z Netią z internet dzwoniąc na infolinię i pisząc reklamacje. Miła pani przez telefon obiecała mu kwietniu ubiegłego roku  łączę 8 MB bezterminowo za 35 zł brutto miesięcznie. - Wyślemy umowę - zakończyła. Wpierw Netia przez trzy miesiące nie była w stanie mu tego internetu zainstalować.  Wzywała go do zapłaty za nieuiszczone faktury, później kilkakrotnie po reklamacjach Łyjaka korygowała kwoty na nich widniejące, nie wysłała mu umowy świadczenia usług, w końcu wysłała do niego pismo że go wpisze na listę dłużników itp. itd. Dostałem właśnie od Netii pismo zatytułowane „sprostowanie”. Zaczyna się nieźle. „Pragniemy poinformować, że reklamacja pana Stanisława Łyjaka została uznana przez Netię jeszcze przed publikacją artykułu. Nie zgodzono się jedynie na zaspokojenie dodatkowego roszczenia, które wysunął klient.   Ponadto w piątek pan Stanisław Łyjak otrzymał oficjalne pismo z przeprosinami za wszelkie problemy powstałe w trakcie współpracy oraz potwierdzeniem, że nie ma żadnych zaległości finansowych wobec Netii.   Jednocześnie zdecydowaliśmy po przeanalizowaniu sytuacji, że niezwłocznie wdrożymy dodatkowe procedury weryfikacyjne. Mają one w przyszłości zapobiec irytacji i rozczarowaniu klientów na tle porównania teoretycznych i faktycznych możliwości świadczenia usług o konkretnych parametrach, w konkretnej lokalizacji.   Dodatkowo uczulimy wszystkich naszych konsultantów, aby rozpatrywali sprawy klientów jeszcze bardziej indywidualnie, zwracając szczególną uwagę na ich okoliczności, uwagi i życzenia. ” Super prawda? Później rzecznik Netii pisze jednak coś takiego: Jednocześnie chcielibyśmy wyraźnie sprostować pewne informacje lub sugestie, które pojawiły się w artykule, a są niezgodne ze stanem faktycznym. Mają one znaczący wpływ na wydźwięk i odbiór artykułu. W tym momencie się żywo zainteresowałem. Pisze Pani rzecznik: „W kwietniu i maju 2010 roku Netia SA rzeczywiście nie świadczyła panu Stanisławowi Łyjakowi usługi dostępu do Internetu, ale dlatego (jak wynika z zapisów w systemie), że Klient wyraźnie zażyczył sobie usługi internetu dopiero od 1 czerwca 2010 r. Ponadto pan Stanisław Łyjak już 12 maja 2010 r. został poinformowany o konieczności zmiany przepływności.” Stoi to w wyraźnej sprzeczności z pismem które wysłano do Pana Łyjaka 29 września 2010 „Dokładnie zapoznałem się z przedstawioną przez Pana sprawą i ustaliłem, że usługa dostępu do internetu powinna być aktywowana dnia 12 maja 2010. W wyniku niedopatrzenia, usługa nie została aktywowana w terminie. Aktywacja usługi nastąpiła 9 sierpnia 2010 r. Jednocześnie informuję, że zgodnie z par. 16 pkt 6 regulaminu Netii, przyznałem Panu odszkodowanie w wysokości 213,72 netto (260,74 brutto) za 88 dni opóźnienia w aktywacji usługi. Powstałą nadpłatę może Pan odliczyć od należności, które na dzień 29 wrzesnia 2010r., wynoszą 298.89 zł. Łukasz Słodkowski Specjalista ds. Reklamacji Netia SA” Fakt że powstało koszmarne opóźnienie w przygotowaniu usługi internetowej Netia potwierdza również w piśmie do UKE, które na prośbę pana Łyjaka mediowalo w tej sprawie. Pisze Pani rzecznik dalej: „W maju 2010 r. wysłaliśmy do Klienta potwierdzenie dosprzedaży usługi internetowej do usługi telefonicznej (pan Stanisław Łyjak korzystał wtedy wyłącznie z usługi telefonicznej). Usługa internetowa została dodana w formie telefonicznego aneksu do umowy na telefon (zgodnie z regulaminem Netii). Z tego powodu nie było możliwe przesłanie Klientowi kopii umowy, a jedynie potwierdzenie zawarcia umowy.” Pani rzecznik zapomina jednak poinformować że umowę się jednak wysyła jeśli klient tego sobie życzy (również zgodnie z regulaminem). Zgodnie z deklaracją pana Łyjaka konsultantka SAMA obiecała że prześle mu umowę. Pan Łyjak wnioskował zresztą o odsłuchanie tej rozmowy. Co Netia na to? W piśmie do UKE napisała że odsłuchanie rozmowy jest niemożliwe bo: „W związku z brakiem zarejestrowania rozmowy przez urządzenie nagrywające obecnie nie mam możliwości zweryfikowania przebiegu wspomnianej rozmowy. Podpisano Dział Reklamacji i Rozliczeń Abonenckich”. A tak w ogóle pisze Netia - pan Łyjak nie płacił za usługi. Owszem raz płacił, raz nie płacił. Powód? Sama Netia nie była w stanie się zorientować ile właściwie ma płacić. Wpierw chciała pieniędzy za internet którego jeszcze nie było. Później naliczała trzy razy wyższe opłaty na fakturach niż to ustalono. Co chwilę po reklamacjach Łyjaka wysyłała faktury korygujące. Przez kilka miesięcy  nie była w stanie określić jaką właściwie usługę internetową świadczy Łyjakowi. Ciekaw jestem czy w takiej sytuacji sama pani rzecznik by płaciła rachunki??? Nawet w najlepszej firmie zdarzają się czasami katastrofalne pomyłki. O jej klasie świadczy jednak to jak z tych przypadków wychodzi. U pana Łyjaka procedury wewnętrzne Netii okazały się po prostu zawodne. Jeden błąd rodził następny. Bo jak to możliwe że firma ma 88 dni opóźnienia w instalacji usługi? Jak to możliwe że przez prawie rok nie jest w stanie przesłać mu umowy świadczenia usług? Jak to możliwe że dopiero po ośmiu miesiącach Netia poinformowała Łyjaków jaki mają rodzaj abonamentu? Jeden plus: cała sytuacja pokazuje również jaką siłę rażenia ma wnerwiony klient. 