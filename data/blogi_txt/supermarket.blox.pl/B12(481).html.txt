- Dzień dobry, jestem abonentem TV N od października 2008r. W dniu 01.02.2011r. musiałem wymienić dekoder na nowy gdyż odmówił posłuszeństwa. Punkt serwisowy w Dąbrowie Górniczej na ul. 3 Maja bez żadnych problemów wymienił sprzęt który funkcjonował... do dnia następnego. Udałem się ponownie do tego samego punktu celem reklamacji wadliwego sprzętu - pisze do mnie pan Paweł. Tutaj skrót z przyczyn technicznych - w każdym bądź razie nowy dekoder faktycznie był do kitu. Pracownik punktu serwisowego tymczasem umiejętnie budował suspens. Nowy dekoder a właściwie kolejny nowy dekoder już leżał przed Panem Pawłem ale .... .... go nie dostał. Powód? - Poprzedni dekoder nie został przypisany do mojej umowy - tłumaczy czytelnik. Infolinia rzecz jasna uspokoiła, że za dzień albo dwa będzie można ponownie wymienić dekoder. A teraz już z górki. 07.02.2011r. jakiś chyba normalny konsultant mój telefon do N-ki potraktował jako reklamację co zostało zarejestrowane w systemie pod nazwa reklamacja, zapewniając mnie że w ciągu 48 godzin wszystko się wyjaśni. 10.02.2011r. ponownie skontaktowałem się z infolinią gdzie uprzejmym i ironicznym głosem powiedziano mi abym poczekał sobie jeszcze tydzień. W międzyczasie wyszło że mój dekoder jest powiązany z inna umową i są problemy. ktoś z działu technicznego się tym zajmuje lecz nie wiadomo ile jeszcze czasu to potrwa. 23.02. 2011 r.  nie uzyskałem żadnych nowych wiadomości oprócz tej że konsultanta dołożyła wszelkich starań aby się ta sprawa wyjaśniła jak najszybciej i być może będę miał sygnał i będę mógł odbierać TV N. Dopiero jak powiedziałem o co chodzi zmieniła zdanie i oświadczyła abym cierpliwie czekał na rozwiązanie tej sprawy. Pan Paweł czeka na powiązanie dekodera z umową trochę ponad 20 dni. Pociesza się jednym - niektórzy czekają dłużej bo ponad 40 dni. W końcu N to telewizja nowej generacji. Nie trzeba jej oglądać. Wystarczy płacić abonament. 