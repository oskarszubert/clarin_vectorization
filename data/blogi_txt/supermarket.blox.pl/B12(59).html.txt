To rusz się na siłownię i wrzuć jakąś dietę. Cudów nie ma. Ale cały czas istnieją firmy, które usiłują na naszej głupocie zarobić. Szukając natchnienia w codziennym redakcyjnym trudzie absolutnie przez przypadek wszedłem na witrynę Pudelek.pl (to musiał być przypadek bo kto widział robić takie rzeczy w pracy) i zobaczyłem reklamę: „Jagody Acai. Cudowne owoce czy kit marketingowy?” Zobaczyłem i z łoskotem opadła mi szczeka. Jest to potworny pic i kit jednocześnie.  Trik jest prosty: pod pozorem obiektywnej informacji - podobnego typu witryny silą się aby wyglądać jak niezalezne serwisy informacyjne sprzedaje się suplementy diety.  Dwa lata temu chcieliśmy nawet na ten temat stworzyć większy tekst. Redakcyjny kolega Mariusz Piotrowski za namową innego ówczesnego członka naszej redakcji Tomka Grynkiewicza zażywał przez 30 dni jagody akai zakupione za ciężką forsę. Teraz opakowanie kosztuje 145 zł ale wówczas finansujący zakup kontrolowany konlega TiGi zapłacił za to - o wiele więcej. Efekt? Mimo solidnej determinacji - Mariusz szykował się wówczas do ślubu - schudnąć mu się nie udało. To nie jedyny kit w tym przypadku. Na wspomnianej witrynie redaktor, Lidia Szafrańska przekonuje: Polki to niewątpliwie jedne z najpiękniejszych kobiet na świecie. Niestety plaga otyłości dotknęła również i Nasze rodaczki. Czy amazońskie jagody Acai o których głośno od miesięcy to naprawdę rozwiązanie wszystkich kłopotów ? A może tylko puste słowa marketingowców? Zapraszam na wywiad z dr Xawerym Jefferson'em, wybitnym brytyjskim dietetykiem polskiego pochodzenia. Czy dietetycy kłamią? Czego nam nie mówią?" - pyta pani Lidia.  Owszem sympatyczna blondynka jest dziennikarką ale bardzo mi przykro - nie ma nic wspólnego z Polską. W rzeczywistości pani na fotce nazywa się Hannah Buehler. Pracuje dla oficjalnej strony internetowej drużyny futbolu amerykańskiego - Buffalo Bills - grał tam m.in. O. J. Simpson  gdzie robi video wywiady z zawodnikami. I na 100 proc. nie ma pojęcia, że ktoś wykorzystał jej zdjęcie. Zabawne? Przedstawiam Państwu Elżbietę Kocińską wiek 42 lata, która schudła z 80 do 68 kilogramów. Prawda, że nieźle?  Wszystko dzięki cudownym tabletkom zwierającym Euterpe Oleracea. Proszę się wyluzować - cały czas chodzi o owoce Akai. Dziwnym trafem już na tej stronie Elżbieta zamienia się w Nadine i reklamuje konkurencję czyli dietę Dukana. Ot, figlara. Jeszcze lepiej - nie tak dawno owoce Akai zachwalał 37 letni doradca finansowy Marek Szkoda. "Nie mogę mówić o długoterminowych wynikach, bo stosuję to dopiero od tygodnia, ale w ciągu pierwszych 6 dni straciłem 2,5 kg i zostało mi jeszcze 17 żeby zrzucić! Jestem naprawdę bardzo zadowolony, aż chyba zapiszę się na siłownię, żeby być jeszcze przystojniejszy:)" Pan Marek kogoś nam w redakcji przypominał, kombinowaliśmy, kombinowaliśmy i w końcu nam się udało. To Elon Musk - majatek skromne 4,.5 mld dolarów współtwórca PayPal Tesla Motors oraz SpaceX. Fantastyczną skutecznośc tego typu specyfiku miały zachwalać i tu można wstawić długą listę różne media - : ABC, Fox News, CBS, CNN czy gazety jak USA Today albo Consumer Reports. To też ściema - te produkty co najwyżej tam reklamowano. Podobnie jak na portalu gazeta.pl. Kto stoi za tym projektem? Właścicielem interesu jest – Esprit Commercial. Ltd. z siedzibą przy Suite 1230 BP 303, Mutsamudu, Anjouan, Union of Comoros. Związek Komorów to niewielkie państwo niedaleko Seszeli i Madagaskaru. Oczywiście zawsze można zwrócić wykorzystane opakowania jeśli klient poczuje że nic nie schudł. To tzw. gwarancja 101 proc. W tym celu wystarczy tylko żądnie refundacji wysłać mailem - (wiadomość musi zawierać takie dane jak: unikalny numer zamówienia, datę rozpoczęcia i zakończenia kuracji, masę ciała podczas rozpoczęcia kuracji oraz masę ciała podczas zakończenia kuracji wyrażoną w kilogramach, dokładny opis przebiegu kuracji) poczekać 10 dni aż firma sprawdzi czy opis według jego „subiektywnej” oceny jest prawidłowy. A później jest już z górki - trzeba tylko opakowania w ciągu 10 dni zwrócić na wyspę Anjouan. Koszty przesyłki ponosi rzecz jasna nadawca. A jeśli coś się komuś nie podoba może rzecz jasna iść do sądu. Gdzie? To chyba jasne  „Wszelkie spory będą rozstrzygane na drodze sądowej. Sądem właściwym dla rozpatrywania sporów wynikających z użytkowania Strony, opisanych produktów, zakupu produktów u Oferenta lub interpretacją niniejszego regulaminu jest Sąd właściwy dla siedziby pozwanego.” Na pocieszenie dodam, że z tego co widzę są tam bardzo atrakcyjne plaże... 