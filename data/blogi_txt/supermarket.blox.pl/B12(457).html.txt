Dziś krótko i jeszcze świątecznie proszę państwa. Pan Jacek z Warszawy upolował coś co wygląda jak sok owocowy, jest w rzeczywistości napojem, odwołuje się do granatu a ma z nim tyle wspólnego co „rybacy” nad Bałtykiem sprzedający z łodzi rozmrożoną rybę z Tesco z normalnymi rybakami. - Zainspirowany tym blogiem sprawdziłem skład napoju "Tymbark: owoce świata, Granat" - pisze pan Jacek. To cudo wygląda tak:  Co to jest zapytasz się czytelniku? Na pierwszy, drugi i trzeci rzut oka sok. No nektar przynajmniej. W rzeczywistości to zwykły napój. Woda z cukrem z niewielkim dodatkiem owoców. Ale nie uprzedzajmy faktów. Skład? - Woda, soki z zagęszczonych soków i przeciery z: jabłek (10%), grejpfrutów (10%) - wylicza pan Jacek - czerwonych winogron (4%) i granatów (1%). 1 proc!!!! granatów. - Ale oczywiście na opakowaniu wybita jest nazwa tylko tego owocu i to jego zdjęcia zajmują większość ilustracji (widać jeszcze trochę winogron)... - pisze czytelnik.  A teraz w celu podniesienia walorów intelektualnych bloga (co bardziej złośliwi stwierdzą, że i tak mi nic nie pomoże) przypomnę że sok musi się składać ze 100 proc. owoców (warzyw). Można dodawać do niego cukru ale jeśli jest go więcej niż dwie łyżeczki to trzeba go oznaczyć jako słodzony. Z kolei żeby coś zostało nazwane nektarem musi mieć określoną zawartość soku z owoców: - 50% dla jabłek, gruszek, pomarańczy, brzoskwiń oraz ananasów, - 40% dla jeżyn, malin, truskawek, czereśni, moreli, - 35% dla wiśni, - 30% dla śliwek, agrestu oraz żurawin, - 25% dla porzeczki (czarna, czerwona, biała), cytryny, bananów, granatów, mango, papai, guawy. 