Nigdy nie narażaj się matce. Pani Ola ma sześcioletnie dziecko z którym wybrała się do kina na film "Mambo Lula i Piraci". Dzieło to na filwebie ma 2,6 na 10 czyli oceniane jest wyjątkowo podle. O tym jednak idąc do kina nie wiedziała.  Ogląda, ogląda a z każdą chwilą mina jej się wydłużała na podobieństwo rasowego jamnika aż w końcu wstała, zgarnęła małą Zosię i poszła do domu. Co robi zazwyczaj rodzic w takiej sytuacji? Co najwyżej wystawi ponurą recenzję tego dzieła na Facebooku.  Pani Ola jednak była naprawdę zła. Na początek napisała do wydawnictwa Edipresse: „Witam! Objęliście Państwo jako "Mamo to ja" i "Twoje Dziecko" patronatem medialnym film "Mambo Lula i Piraci". Ciekawa jestem czy ktokolwiek z Państwa widział ten film. Uważam, że jest to skandal, że pokazuje się go dzieciom! Film zawiera sceny ordynarnej strzelaniny z karabinów maszynowych. Po obejrzeniu fragmentu tego filmu (ponieważ po w/w scenie wyszłyśmy z kina) moje dziecko bało się zasnąć! Doprawdy, jako pisma, które podobno mają na uwadze dobro dzieci powinniście się spalić ze wstydu, że polecacie i reklamujecie coś takiego!”  Wydawnictwo się pokajało i wyjaśniło, że filmu zanim objęło go patronatem nie oglądało. A nie oglądało bo „Kino Świat, dystrybutor tego filmu na Polskę, ma z  reguły ciekawe filmy.” - Pani opinia a propos tego filmu nie jest odosobniona. Z pewnością w przyszłości będziemy się jeszcze baczniej przyglądać kolejnym propozycjom filmowym –przyznała przedstawicielka wydawnictwa. Dzieło wygląda tak:  To nie koniec. Pani Ola była na tyle zła, że odezwała się do Rzecznika Praw Dziecka. I co się okazało? Mamy totalny bajzel w tym zakresie. - W aktualnym stanie prawnym brakuje norm nakładających obowiązek nadawania filmom oznaczenia kategorii wiekowej i ustalających procedurę tej kategoryzacji (w tym powołujących odpowiednią instytucję upoważnioną do dokonywania tejże kategoryzacji). Decyzję o określeniu, do której kategorii wiekowej zalicza się film, podejmuje dystrybutor filmu na podstawie swobodnego uznania – pisze Barbara Sochal Dyrektor Zespołu Spraw Społecznych i Prawa Administracyjnego RPD.  Rzecznik Praw Dziecka dostrzegł tę lukę w prawie… pięć lat temu apelując do Ministra Kultury o podjęcie prac nad ustawę w tym zakresie. I oczywiście nic nie usłyszał. W listopadzie 2011 wystąpił znów z takim apelem przy czym usłyszał, że minister „rozważy” zainicjowanie prac w tym zakresie „mając na uwadze konieczność wyważenia poszczególnych wartości konstytucyjnych oraz ewentualne ograniczenia budżetowe”. Jakie ograniczenia budżetowe ma tu resort na myśli to nie mam zielonego pojęcia. 29 kwietnia już bieżącego roku – odezwał się jeszcze raz: czy są “prowadzone prace nad uregulowaniem prawnym procedury nadawania filmom oznaczenia kategorii wiekowej, a także postulując, by obowiązek oznaczania kategorią wiekową został rozciągnięty także na filmy rozpowszechniane na nośnikach danych np. na DVD”.   I czeka na odpowiedź. Pewnie sobie jeszcze trochę poczeka. Nie podoba mi się sytuacja kiedy dystrybutor, w którego interesie jest aby film obejrzało jak najwięcej osób decydował czy jego film może oglądać dajmy na to sześcioletnie dziecko czy nie. Zwłaszcza, że w przypadku telewizji te sprawy są dość dokładnie opisane i wiadomo np. że „obraz świata budzący silne emocje negatywne (lęk, strach, złość, obrzydzenie); negatywne nastawienie do otoczenia (niszczenie, znęcanie się, przemoc, poniżanie, ignorowanie cierpienia, usprawiedliwianie zła)” to od lat siedmiu a “nagromadzenie przemocy, wulgarności, wizja świata wrogiego, kontakty międzyludzkie przedstawione jako walka i rywalizacja; sceny przemocy i seksu obrazujące niezrozumiałą dla dziecka” od lat 12. 