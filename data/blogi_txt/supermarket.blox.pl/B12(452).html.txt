Bardzo ciekawa kwestia: czy sklep może zmieniać cenę i warunki dostawy towaru w zależności od tego, którymi drzwiami klient do niego wejdzie? Ale po kolei.  Pan Paweł szukał pamięci, bo składa sobie komputer. - Sprawdzałem opublikowaną przez producenta płyty głównej listę kompatybilnych elementów punkt po punkcie, w końcu udało mi się znaleźć jedną z pozycji w sklepie Komputronika. Przy składaniu zamówienia okazało się, że nie mogę wybrać (bezpłatnego) odbioru osobistego w sklepie, jedynie (płatną) wysyłkę kurierem. Zadzwoniłem na infolinię Komputronika, gdzie sympatyczna pani poinformowała mnie, że jest to wynik wejścia na stronę przez porównywarkę cen, np. Ceneo, i że po usunięciu ciasteczek lub użyciu innej przeglądarki problem ustąpi. Uruchomiłem obok drugą przeglądarkę i... okazało się, że poszukiwana przeze mnie pamięć podrożała o 20 PLN (ponad 14% 159 zamiast 139 zł). Okazuje się, że wchodząc do sklepu przez porównywarkę dostanę lepszą cenę, niż wchodząc bezpośrednio na stronę sklepu. Wnioski nasuwają się same pisze pan Paweł: 1) Sklep nie dba o mnie jako o stałego klienta. Zostawiłem w nim już trochę pieniędzy i do tej pory miałem dobre zdanie (szczególnie o serwisie). Tymczasem za skierowanie się bezpośrednio na ich stronę, bez sprawdzania oferty konkurencji, zostałem ukarany zwiększeniem ceny o kilkanaście procent. 2) Niższa cena prezentowana w wyszukiwarce jest, przynajmniej częściowo, rekompensowana przez sklep odebraniem klientowi opcji bezpłatnego odbioru towaru. 3) Istnienie porównywarek cenowych wywiera rzeczywistą i zauważalną presję na sklepy internetowe. Szkoda, że tworzy również pokusę do zachowań co najmniej nieeleganckich. - Zdobyte doświadczenie zachęciło mnie do napisania tego e-maila i postawienia pytania: czy to jest legalne i jak się ma do dobrych obyczajów kupieckich? – pyta pan Paweł. Co na te zarzuty Komputronik? Po pierwsze przyznaje, że różne ceny tego samego produktu w porównywarkach i e-sklepach to rynkowy standard, który stosuje wiele sklepów, bo porównywarki czy serwisy zakupów grupowych pozwalają dotrzeć do szerszej grupy osób.  - Ze względu na niższe koszty obsługi sprzedaży wysyłkowej, bo tylko taka opcja dostawy jest możliwa dla klientów przekierowanych z tego typu portali, oferujemy obniżoną, promocyjną cenę pisze mi Rafał Pawlak e-commerce Manager Komputronik - Odwołując się bezpośrednio do wniosków przedstawionych przez Państwa czytelnika, nasi stali klienci mogą liczyć na atrakcyjne rabaty i nierzadko z tego przywileju korzystają w kontaktach z handlowcami sklepu internetowego. Działamy w wielu modelach sprzedaży, np. kilka razy w miesiącu proponujemy wszystkim naszym klientom korzystanie z promocji polegającej na darmowej dostawie produktów, również tych zakupionych poprzez porównywarki cenowe – przekonuje przedstawiciel Komputronika. I kto Państwa zdaniem ma tutaj rację?? B co do legalności takich poczynań Komputronika to nie mam większych wątpliwości – sklep może sobie ustalać ceny jak mu się żywnie podoba. Czy to jednak etyczne? Zgodne z dobrym obyczajem kupieckim? 