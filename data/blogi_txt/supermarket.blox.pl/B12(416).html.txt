Donald Tusk w wywiadzie dla Wprost przyznaje, że nie będzie robił wielkich reform bo jest politykiem, który chce zagwarantować obywatelom ciepłą wodę w kranie. Myślałem, że jak w kranie nie ma ciepłej wody to wzywam hydraulika pana Krzysztofa. Ewentualnie administratora domu bądź warszawskie wodociągi. Teraz jednak wiem - w takim przypadku należy dzwonić do kancelarii premiera. Można powiedzieć: polityka się zmienia. Dawniej politycy byli od kreślenia wizji i ich wprowadzania w życie. Chcieli zmieniać. Donald Tusk woli... pożyczać  (deficyt w tym roku przekroczy 100 mld. zł co dla ekonomistów było jasne od miesięcy a minister finansów informację przekazał tą informację dopiero dzisiaj). Na kredyt owszem możemy pożyć jeszcze kilka lat. Obawiam się jednak że jedyne reformy, jakie jest w stanie przeprowadzić ten gabinet to podwyżka VAT, likwidacja ulgi rodzinnej, podwyżka składki rentowej, likwidacja becikowego itp.  A oto fragment wystąpienia premiera z 2007 roku kiedy Donald Tusk obejmował władzę: Państwo, które żyje na kredyt, nie będzie dla obywateli godne zaufania. Deficytu budżetu oznacza stały wzrost długu publicznego i wysokie koszty spłaty odsetek od tego długu. W projekcie budżetu na przyszły rok poprzedni rząd przewidywał, że koszty te przekroczą 27 mld zł. Te pieniądze można by przeznaczyć na budowę nowych dróg, na oświatę czy na poprawą bezpieczeństwa. (Głos z sali: ) Niestety, tak się nie stanie, bo państwo wydawało, nie tylko w tych ostatnich dwóch latach, więcej niż zarabiało. Żeby zbudować w tej dziedzinie zaufanie, zaufanie społeczne, także zaufanie ludzi do własnego państwa, potrzebne jest ograniczenie wzrostu długu publicznego. Dług publiczny nie może narastać w takim tempie jak do tej pory. W ciągu kilku lat budżet należy doprowadzić do stanu bliskiego równowagi. 