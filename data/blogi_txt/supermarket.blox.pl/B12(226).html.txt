Czy tylko ja mam wrażenie, że przepływ informacji na infoliniach jest równie efektywny jak szukanie w stawie puszki po piwie za pomocą odkurzacza? Z całą pewnością nie. Jakoś bardzo mocno nie lubimy infolinii. A jak bardzo to można było się przekonać choćby wczoraj, po entuzjazmie z jakim społeczeństwo klikało na gazeta.pl na tekst o przedsiębiorczym Brytyjczyku, który postanowił zarabiać na telemarketerach i założył w tym celu w swoim domu linię premium Teraz nawet dopytuje o szczegóły ofert. Nie przedłużymy umowy, bo tato odszedł Ale do rzeczy. Napisał do mnie pan Marcin: „Z końcem września kończy mi się umowa z nc+ (byłą cyfrą+). Wydzwaniają więc regularnie do mnie z prośbą o przedłużenie. Problem jest w tym że umowa nie jest na mnie tylko na mojego teścia. Teść w 2001 chyba założył ją na siebie, a jak przeniósł się do nowego domu to pozostawił wszystko swojej córce i mi - jej mężowi. I ja od kilku lat przejąłem temat, opłacałem regularnie i zajmowałem się kwestiami technicznymi. Niestety teść po długiej chorobie odszedł w maju tego roku. Wiedząc że taki będzie nieunikniony koniec choroby chciałem nawet przenieść umowę z niego na mnie, sciągnąłem w kwietniu z internetu cesję umowy i nawet udało nam się ją wypełnić. Niestety jak poszedłem do punktu (już nc+) w kilku słowach dano mi do zrozumienia, że oni tego nie przyjmą bo są nc+, a nie cyfra+. Zresztą wtedy byli tuż po rebrandingu i nie byli skorzy do pomocy w niczym. Machnąłem na to ręką stwierdzając, że umowa wygaśnie wkrótce i już - nie przedłużymy jej. Po odejściu teścia stwierdziłem że nie będę robił zamieszania z rozwiązywaniem umowy z powodu śmierci abonenta i poczekam na jej wygaśniecie, opłacając wszystko do tego czasu. Nadszedł więc czas ostatnich miesięcy kontraktu i zaczęli do mnie wydzwaniać konsultanci (do mnie, bo mój numer komórkowy jest podany jako kontaktowy) aby przedłużyć. Już w pierwszej rozmowie wyjaśniłem kontekst i że nie będziemy w związku z tym przedłużać umowy. Zadzwoniono do mnie kilka dni później i znowu musiałem tłumaczyć to samo. Zadzwoniono po raz trzeci i już z irytacją w głosie powiedziałem aby sprawdzili w swoim CRMie co im powiedziałem wcześniej i dlaczego umowy nie przedłużę. Myśli pan że to koniec? Nie. Zadzwonili i czwarty i piąty i szósty... Za szóstym razem już nie wytrzymałem i powiedziałem co myślę o ich zarządzaniu informacjami o kliencie. Więc dali mi spokój. I... zaczęli dzwonić na drugi telefon który mieli w bazie - czyli na nasz domowy. I moja żona musiała im dwa kolejne razy tłumaczyć że nie przedłużymy umowy bo tato odszedł - co jak się Pan domyśla nie było dla niej miłe i łatwe. Ciekawy jestem kiedy znowu zadzwonią - bo mam wrażenie że nie odpuszczą. Zastanawiam się tylko w tym wszystkim - po co firmy wydają dziesiątki tysięcy złotych na systemy CRM skoro w ogóle z nich nie korzystają...? - pyta czytelnik”.  Jak z tego wybrnąć? Zdradzę państwu bardzo dobry sposób, który może nie załatwi wszystkich problemów ale powinien to ułatwić. Opowiedział mi go niedawno kolega, który miał spore nieprzyjemności związane z instalacją internetu przez firmę zaczynającą się na literę N (wszystkie jego uwagi ginęły w ich systemie komputerowym a dzwonił tam naprawdę często). Pewnego dnia, po szczególnie nieowocnej rozmowie zagryzł zęby na klawiaturze a następnie zadzwonił na infolinię jeszcze raz. Tym razem powiedział do konsultanta tak: - Dzień dobry, nie chce mi się po raz kolejny tłumaczyć o co chodzi bo i tak nie sa państwo w stanie tego załatwić. Chce żeby pan mnie połączył ze swoim szefem. Tak, wiem nie może pan tego zrobić. Ale nie może się pan też rozłączyć. Ja mam bardzo dobrą taryfę w swojej sieci komórkowej i będę panu tak długo blokował linię aż mnie pan jednak przełączy do przełożonego . Tak więc zaczynamy. Włączył telefon na głośnomówiący i czekał, czekał, czekał. I? Po 45 minutach ciszy przerywanej od czasu zapytaniem konsultanta: ale jest pan tam jeszcze? połączenie w końcu uzyskał! Dobry sposób? Moim zdaniem niezły. Aczkolwiek jedna drobna uwaga: szef konsultantów powiedział koledze tak: nie musi pan mi tłumaczyć o co chodzi, nasz system komputerowy nie jest w stanie tego po prostu zrobić. I zapytał na koniec: czy mogę się już rozłączyć?  Bo, nasze regulacje nie pozwalają mi zakończyć pierwszemu rozmowy. 