- Pomyślałem, że może zainteresować Pana najnowsza kampania Nestlé, w której producent reklamuje swoje płatki jako zawierające tylko 9g cukru na porcję - pisze mi pan Karol.  Ile wynosi porcja ktoś zapyta? Proszę czytać drobnym drukiem:  30 gramów. Czyli takie płatki w prawie jednej trzeciej zawierają cukier. - Gdyby zachować proporcję, to należałoby kubek herbaty słodzić piętnastoma łyżeczkami cukru - denerwuje się pan Karol. - Cóż, wypada pochwalić Nestlé za redukcję ilości cukru w płatkach (o ile nie będzie zastępowany inną substancją słodzącą), ale mówienie w tak lakoniczny sposób tylko(?) o 9g cukru wraz z pokazywaniem całego opakowania, wydaje się być lekkim nadużyciem - narzeka czytelnik. Ja się zastanawiam jednak nad czymś innym. Nestlé zmniejszyło zawartośc cukru w swoich płatkach dla dzieci o 23 proc.!!!! Ile wobec tego wynosi średnia rynkowa dla takich produktów???? Składają się w połowie z cukru?? I druga rzecz - oczywiście można denerwować się na firmy,  ale z drugiej strony... sami takie produkty wybieramy. Sami takich chcemy. Sami nie czytamy etykiet. Ile cukru jest w słoiku niskosłodzonego dżemu truskawkowego? 40 proc. A w słoiku zwykłego dżemu? 60 proc. Półlitrowa butelka coca-coli ma w sobie ok. 14 łyżeczek cukru. Jogurt owocowy? Kilka łyżek. Dlaczego? Bo tego chcą konsumenci. Jogurt naturalny niesłodzony jest w Polsce ciągle mało popularny - zaledwie co piąty jogurt, który bierzemy ze sklepowych półek, to jogurt naturalny. Bo słowo "kwaśny" (a jogurty naturalne są, co tu kryć, kwaśne) kojarzy się ludziom - jak wynika z badań koncernów spożywczych - z czymś niesmacznym. Podobnie zresztą jak słowo "naturalny"... Polacy zwyczajnie lubią jeść na słodko. Tak się przyzwyczajamy od dzieciństwa. Firma Danone poprosiła kilka lat temu dwie żywieniowe instytucje badawcze, żeby odpowiedziały na pytanie, jak się żywią dzieci w wieku przedszkolnym. I w jakiej postaci spożywają cukier. Okazało się, że aż jedna trzecia cukru, który zjadają, jest najzwyczajniej w świecie z cukierniczki - słodzona herbata, słodzone naleśniki, słodzone pierogi. A dzieci jedzą tych potraw bardzo dużo. Powiedzmy sobie szczerze: faszerujemy dzieci cukrem. Sami. Nikt nam niczego przemocą do koszyka nie wciska. 