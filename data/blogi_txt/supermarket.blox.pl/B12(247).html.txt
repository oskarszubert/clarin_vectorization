Jeśli ktoś chce samochód który dobrze jeździ tylko do przodu, pali niczym zgromadzenie polskich opozycjonistów z czasów PRL, przy przekroczeniu 100 km na godzinę zagłusza kompletnie głośno nastawione radio i właściwie nie posiada hamulców to polecam skorzystanie z wypożyczalni samochodów Express. Ja skorzystałem. Jest największa w Polsce  (gdyby była mała byłbym bardziej wyrozumiały). Wypożyczyłem auto prywatnie i za własne pieniądze - dodam na wszelki wypadek. Plus - w Express można to zrobić przez internet. Taka opcję owszem ma wiele tego typu firm ale zazwyczaj wypełnienie formularza na stronie internetowej zatytułowanej rezerwacja samochodu kończy się telefonem: „samochodu nie ma, zanim pan wypełnił formularz trzeba było zadzwonić żeby się upewnić czy coś mamy na stanie”. Plus drugi - płacisz przez internet, formalności  zajmują ok. 5 minut. Minusy? Cena za dobę w promocji jeśli chodzi o klasę C (Skoda Octavia i pokrewne): 99 zł. (ja potrzebowałem auta na dwie doby). Da się wytrzymać? Jasne. Do tej kwoty trzeba jednak dodać 50 zł tzw. opłaty przygotowawczej. Chcesz samochód doprowadzony pod dom? 50 zł za dostarczenie i 85 zł za odbiór. Chcesz samochód na dworcu, lotnisku etc? 50 zł za dostarczenie i 50 zł. Za darmo? Za darmo w Warszawie to tylko odbiór i zwrot przy Bokserskiej. Piątek godzina 21. Telefon. - Ma Pan Fokę na jutro do odbioru. Na 9. Czy moglibyśmy się umówić godzinę wcześniej albo godzinę później? - W sumie to tak.  Osobom które nie wiedzą co to Foka odpowiadam ja też w pierwszej chwili nie wiedziałem. Kiedy odłożyłem słuchawkę dotarło do mnie że pan miał na myśli Forda Focusa. Samochód odebrałem. Punktualnie. Wóz na pierwszy rzut oka - ok. Trochę brudny z zewnątrz ale nie bawmy się w detale. Pan obszedł go dookoła wskazał mi rysy które dla mnie były do dostrzeżenia ale po długim wpatrywaniu się a następnie ulotnił niczym sen złoty. Auto dwuletnie, przebieg 47 tys. w środku czysto. Pojemność 1.6. 100 koni. Zong? Samochód miał być z pełnym bakiem. Otóż nie był. Do pełnego brakowało jakieś 8 - 10 litrów. W sumie powiedzmy drobiazg szacowany na jakieś 40 - 50 zł. Autem albo Foką (jak kto woli) pojechałem w dłuższą trasę (500 km w jedną stronę). Jadę i się dziwię z dwóch powodów. 1. Średnie spalania 10 litrów na 100. Dużo? Jak dla mnie dużo. 2. Po przekroczeniu 80 km na godzinę auto delikatnie zaczynało ściągać w prawą stronę. Po przekroczeniu 100 km na godzinę było to na tyle nieprzyjemne że zacząłem się bać wyprzedzać. Dojechałem na miejsce. Przyglądam się temu ustrojstwu i widzę: samochód niby jest czarny ale w kilku miejscach ma czarny lakier odprysnięty. A pod czarnym - lakier biały. Tłumacząc to jeszcze dogłębniej: wóz prawdopodobnie zaliczył mocnego dzwona po którym go przemalowano.   Wróciłem do Warszawy bardzo bezpiecznie bo 80 tką. Oddanie samochodu o 9 rano. 8.50 jestem na miejscu. I czekam. Czekam. CZEKAM. Kwadrans po 9. Telefon. Spóźnię się 15 minut. Pan pojawił się coś w okolicach 9.40. Dalej nie mówię było miło. Wóz odebrany szybko. Pan mnie nawet kawałek podwiózł. A gdzie puenta? - Jak samochód - pyta się pan odbierający auto. - Tak sobie - odpowiadam dypolomatycznie. - Dużo pali. Nie? -No dużo. To się da przeżyć. Ale moim zdaniem to on był ostro walnięty z przodu. - Pewnie i był. Pan wie ile osób tym jeździ? 