Wielkie koncerny stanęły nagle przed wyzwaniem - jak w kryzysie przekonać klienta, by zapłacił więcej za markę? Sprzedaż rzeczy markowych spada, a marki własne, czyli towary robione na zamówienie dużych sieci handlowych, rosną o 18-19 proc. I już niemal połowa klientów uważa, że ich jakość jest tak dobra jak produktów markowych! Do niedawna myślała tak tylko jedna trzecia. A więc koniec żartów o "prezerwatywach z Biedronki"? A jak to wygląda w praktyce? Dziś wyniki badań marek własnych podał UOKiK. - W 2011 roku zdecydowana większość tych sklepów posiadała w ofercie co najmniej jeden rodzaj produktu oznaczony marką własną (napis na opakowaniu wyprodukowano dla...). Ponadto produkty marek własnych miały 12,8 proc. udział w koszyku spożywczym* - pisze Urząd. Najgorzej wypadł E.Leclerc - problemy jakościowe były w przypadku 23,3% zbadanych próbek*. A dalej: 2. Kaufland 20,3% 3. Polomarket 18,2% 4. Lewiatan 13,3% 5. Intermarché 10,4% 6. Tesco 9,4% 7. Lidl 8,6% 8. Biedronka 8,4% 9. Real 7,4% 10. Carrefour 5,0% * Odsetek partii zakwestionowanych do zbadanych w zakresie jakości: Pozytywnie na tym tle wyróżnił się Auchan - O proc!!!!!! Na co należy szczególnie uważać? Przetwory mleczne Najczęściej kwestionowanym pod względem jakości handlowej przetworem mlecznym było masło, a także sery twarogowe. Ale ciekawe kwiatki były również w innych produktach tego typu: - w jogurcie truskawkowym stwierdzono niższą zawartość truskawek w stosunku do deklaracji na opakowaniu: wynik badania 2,5 proc., deklaracja na opakowaniu – 10 proc - w serze topionym kremowym stwierdzono obecność niedopuszczalnego tłuszczu obcego w tłuszczu mlecznym w ilości 10,09 proc., Mięso Kiełbasę coraz częściej fałszuje się... kurczakiem. I tak Inspekcja Handlowa, która podlega UOKiK stwierdziła np. w kabanosach z papryką (kiełbasa wędzona) wykryto obecność DNA mięsa z kurczaka i indyka, podczas gdy w składzie deklarowano mięso wieprzowe. W kiełbasie myśliwskiej tradycyjnie wędzonej (kiełbasa wieprzowa, średnio rozdrobniona wędzona, pieczona) ujawniono obecność białek mięsa drobiowego oraz obecność DNA pochodzącego z mięsa kurczaka. To faktycznie kiełbasa myśliwska skoro udało się do niej upolować kurczaka... Zawyżano też w stosunku do opisów na opakowaniach zawartość tłuszczu. I tak w przysmaku śniadaniowym o deklarowanej zawartości tłuszczu 13,7 proc.,w wyniku badań laboratoryjnych stwierdzono: 26,3 proc.; w boczku – wędzonce surowej dojrzewającej deklarowano zawartość tłuszczu 34,0 proc., a w wyniku analiz stwierdzono 44,3 proc., I teraz mój ulubiony kawałek:   „pasztet z gęsi”, w składzie którego zadeklarowano między innymi: skórki z gęsi (20,8 proc.), mięso oddzielone mechanicznie15 z gęsi (19,5 proc.), wątrobę z gęsi (10 proc.), wątrobę z kurczaka, mięso oddzielone mechanicznie z kurczaka. To efekt bratniej przyjaźni gęsio - kurzej... Wyroby w słoikach Koncentrat pomidorowy miał mieć 30 proc. ekstraktu a miał. 26 proc. Tutaj podstawowym trikiem było też zaniżanie masy netto fasolki czy kukurydzy po oddzieleniu zalewy. Na opakowaniu było że kukurydzy jest 220 g a było... 196,9 g. I na koniec napoje. Tu Inspekcji Handlowej nie spodobał się np. „napój jabłkowy z miętą” ze względu na intensywnie miętowy smak i zapach z delikatną nutą jabłkową, co było niezgodne z deklarowaną nazwą a także w przypadku nektarów w jednej sieci podanie nazw zastosowanych do produkcji substancji słodzących wyłącznie w języku niemieckim oraz brak obowiązkowej informacji „zawiera substancje słodzące”, Pytanie kupować czy nie kupować marki własne oczywiście pozostaje otwarte, ale widać, że ich jakość z roku na rok się podnosi. 