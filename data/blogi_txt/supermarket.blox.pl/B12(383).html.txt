I to nie jakiś kompletny sikacz pod marką własną tylko markowa Warka, która normalnie kosztuje w Tesco 2,69 zł. To się nazywa promocja nieprawdaż? I na dodatek jest... całkowicie niezaplanowana przez sieć. Na jej trop wpadł przedsiębiorczy internauta z serwisu wykop. W skrócie: 1. Drukujesz bon zniżkowy (zniżka 5 zł) ze strony Tesco, przysługujący jeśli ktoś kupi produkt Garniera.  2. Kupujesz maseczkę Garnier za 2,37 zł. 3. Dokładasz do tego piwo Warka za 2,69 zł (bądź dowolne inne). 4. Przy kasie płacisz... sześć groszy.   (Zdjęcie a konkretnie zrzut ekranu za wykopem) Proste? Owszem. Błyskotliwe? A jak! Ale nie dla każdego, bo owa maseczka jest równie rzadkim dobrem co dobra ustawa w polskim parlamencie. Dlaczego? O tym za chwilę. Zadzwoniłem do biura prasowego Tesco. Kiedy wyjaśniłem o co chodzi wywołałem nie lada opad szczęki. Oto odpowiedź: - Wspomniana maseczka była przeceniona o 75 proc. i było ich tylko kilkaset w całej Polsce. W tym momencie mamy prawie 400 sklepów (w czwartek 17.11 otworzymy czterechsetny), dlatego nawet nie wypadało po jednej maseczce na sklep - mówi Jakub Jaremko z Tesco. (według tzw. źródeł zbliżonych do prawdy maseczek jest ponad setka) A inne produkty Garnier? Kosztują powyżej 5 zł, co zakup piwa za sześć groszy czyni niemożliwym. Coś mnie tknęło i pisząc notkę zacząłem szukać tego bonu zniżkowego na stronach Tesco. I co? NIE MA. Ma ponoć powrócić dopiero dziś rano z nową notą prawną. Bony dostali jednak wcześniej abonenci newsletera sieci. A swoja drogą zastanawiam się jak u licha ludzie wpadają na takie pomysły jak piwo za 6 groszy. Kiedy jest ten moment olśnienia? Ktoś na to poluje czy jak? ---- UPDATE Kupon już jest. Teraz pięć złotych jest odliczane tylko od ceny produktu Garnier. 