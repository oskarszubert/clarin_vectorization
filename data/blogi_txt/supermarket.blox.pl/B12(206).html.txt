(Czyli czego nie powie ci twój dostawca telewizji cyfrowej, któremu płacisz solidne pieniądze za abonament.) Kupiłeś drogi czytelniku wypasiony drogi telewizor? Chcesz oglądać kanały telewizyjne „full HD” czyli najwyższej telewizyjnej jakości?Odpowiedź brzmi - przepraszam za mój język: ”błąd HDCP - telewizor nie zapewnia ochrony przed kopiowaniem HDCP, podłącz tv za pomocą kabla komponent". Innymi słowy nie zdziw się, jeśli będziesz musiał sprzedać swój TV na Allegro i kupić inny, który w pełni będzie współpracował z dekoderem cyfrowym. Pisze niejaki dagier na forum Gazeta.pl  „W związku z przejęciem Spray'a przez Vectrę dałem się skusic na przepisanie umowy i na nowy - bogatszy pakiet abonencki, który był jedynie 20 zł droższy od tego, który miałem w Spray (jest 140 kanałów cyfrowych, w tym kilkanaście HD, szybki internet). Po instalacji nowego dekodera nie mogłem długo rozstrzygnąć, czy mój wzrok się pogorszył znacząco, czy po prostu zamieniłem siekierkę na kijek. Skłaniam się jednak ku temu drugiemu ... W Spray (na dekoderze Humax) zwykłe kanały cyfrowe miały klarowny i ostry wygląd - na prawdę z pewnej odległości niewiele różniły się wręcz od HD (nie wszystkie rzecz jasna). Kanały HD natomiast były tak śliczne, że nie można było oderwać od nich wzroku. Teraz na zwykłych kanałach cyfrowych (na Vectra 5800 C) mam obraz jak na Youtube! Kanały HD sprawiają wrażenie nędznej jakości dixix'a. Nawet logo kanałów mają rozmyte czcionki, co w Spray'u było nie do pomyślenia. ” ”W poniedziałek zamówiłem serwis techniczny z Vectry. Twierdzą, że problemem jest brak w tv systemu zabezpieczeń przed kopiowaniem (Copy Protection), dlatego dekoder przesyła sygnał o zubożonej jakości. panowie nie owijając w bawełnę stwierdzili, że - cytuję... "Takich przypadków jak u Pana jest całe mnóstwo. Na szkoleniu mówią nam, że albo klient łyknie tą jakość, albo najwyżej rozwiąże umowę ...". O co chodzi? Chodzi o to aby sprytny Zbysio nie zgrał z TV obrazu wysokiej rozdzielczości i nie wrzucił go do sieci. W tym celu każdy telewizor wypuszczany obecnie na rynek powinien obsługiwać tzw. HDCP High-bandwidth Digital Content Protection. To takie zabezpieczenie, które powoduje, że Zbysio obraz z telewizora zgra ale ”tylko” w jakości dvd. Teoretycznie wszystkie wypuszczane na rynek telewizory mające plakietkę HD Ready mają HDCP. Starsze tego systemu często jednak nie mają. Czyli dekoder cyfrowy +telewizor bez HDCP = słaba jakość obrazu Zdarza się też, że telewizory z HDCP nie dogadują się z nowymi dekoderami cyfrowymi. Bądź nowe telewizory nie dogadują się ze starymi dekoderami. Problem słabszego obrazu mają również właściciele telewizorów bez HDCP, którzy chcą pod nie podłączyć PS3 czy xbox. Żeby nie było, że podobne przypadki zdarzają się tylko w Vectrze. Występują wszędzie - np. często ma z nimi problem platforma N, co można łatwo sprawdzić przeglądając fora internetowe. Co robić? Można sobie kupić HDCP stripper’a - cena na allegro ok. 600 zł (to taka przejściówka, która np. zamienia obraz z cyfrowego na analogowy ponoć bez straty jakości). Ewentualnie... siadać daleko od telewizora. Wtedy niedoskonałości obrazu zwyczajnie nie widać. 