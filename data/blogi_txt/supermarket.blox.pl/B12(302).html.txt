Naszych specjalistów od handlu dziwi, że jemy tak mało lodów. A jeśli już to robimy to głównie latem. A teraz co? Zimno jest. Wiosna jest niedostępna w naszym kraju. - Ale w Skandynawii jest znacznie zimniej, a per capita konsumuje się więcej lodów niż w Polsce. W Polsce sprzedaje się ok. 3,5 litra lodów na głowę, a w Norwegii i Szwecji powyżej 11 litrów. Jakie są tego racjonalne przesłanki? Trudno sobie wyobrazić, że producenci w innych krajach potrafią wykształcić w konsumentach zachowania skłaniające do konsumpcji lodów poza sezonem letnim, a w Polsce zrobić tego nie umieją – tłumaczył mi niedawno Krzysztof Badowski jest partnerem zarządzającym Roland Berger Strategy Consultants. Na rynku mamy generalnie dwa rodzaje lodów. Robione z mleka – w ideale jedna gałka powinna odpowiadać szklance mleka i robione z... wody. Tak, tak lody kupowane w sklepie mogą nazywać się lodami, mimo, że tak naprawdę składają się z wody, cukru i chemii. Oto prawdziwy rekordzista którego znalazł w sieci Lidl pan Marek (D Z I Ę K U JE MY !)    Te lody "de luxe" są oznaczone owszem zgodnie z prawem ale w życiu bym tego nie kupił. Skład tego badziewia jest długi niczym instrukcja pilotowania Boeinga 787 Dreamliner 29 składników!!!! I to też zależy jak kto liczy, bo można się doliczyć i ponad 30 a większość osób po przekroczeniu połowy tej listy zaczyna się gubić. A ile jest potrzebnych aby wyprodukować dobre lody? Pięć. Jaja, śmietana, cukier, mleko, owoce. Koniec. Ok – jeśli lody mają być dekorowane czekoladą to sześć.   Dobrze, że po zjedzeniu tego czegoś człowiek nie zaczyna świecić w ciemnościach. Choć wcale bym się nie zdziwił.  Albo tanio, albo dobre. Żaden dyskont nawet z całą moja sympatia dla Lidla tego nie przeskoczy. --- UPDATE Na temat tego produktu porozmawiałem sobie długo z przemiłą panią Anną Biskup z Lidla. Ona nie przekonała mnie, ja nie przekonałem jej ale wymieniliśmy swoje argumenty. Pani Biskup podkreślała na przykład, że oni do zrobienia swojego produktu używają mleka w proszku a nie jak inne firmy tłuszczu roślinnego.   "chcielibyśmy zwrócić Pańską uwagę na następującą kwestię. Ponieważ Lody waniliowo- truskawkowo-śmietankowe z sosem truskawkowym, udekorowane z czekoladą deserową składają się faktycznie z trzech produktów: lodów, sosu oraz czekolady, jesteśmy zobowiązani zgodnie z Rozporządzeniem Ministra i Rozwoju Wsi z dnia 10 lipca 2007r. w sprawie znakowania środków spożywczych podać pełen skład wyżej wymienionych produktów, a nie tylko samych lodów, ale również sosu truskawkowego i czekolady. Sprawia to, że lista składników podana na etykiecie opakowania jest znacznie dłuższa niż miałoby to miejsce w opisie składu samych lodów." Jak słusznie Pan zauważył, dobrej jakości lody produkowane są na bazie tłuszczu zwierzęcego, czego dowodem jest obecność w składzie lodów Deluxe masła, śmietany oraz mleka odtłuszczonego w proszku." Tyle Pani Biskup, mam nadzieję że kupując lody teraz dokładnie Państwo obejrzą etykietę. 