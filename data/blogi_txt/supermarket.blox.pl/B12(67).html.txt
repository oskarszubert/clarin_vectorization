„Coffeeheaven to marka tworzona z pasją przez zespół ludzi, których wiedza i oddanie gwarantują, że każda wizyta w kawiarni jest niezwykłym doświadczeniem.” Muszę po raz pierwszy zgodzić się z marketingowym bełkotem umieszczanym na stronach internetowych. Bo kupno soku w CH jest niezwykłym doświadczeniem.  Oto „pomarańcza i mango”.  Etykieta jest naprawdę zachęcająca. Owoce, woda i zero cukru. Mniam, mniam. Trochę drogo bo 9,99 zł za niewielką butelkę ale czego się nie robi dla zdrowia. Zwłaszcza, że piąta kawa tego dnia nie byłaby najlepszym pomysłem a na pociąg gdzieś czekać trzeba. A co jest w składzie tego specyfiku?   To, że soku jest tylko 64 proc. to mnie nie zdziwiło. To, że jest on z koncentratu też nie. Ale fakt że na produkcie jest ja wół wybite "pomarańcza z mango" a pomarańczy jest tu 11 proc. a mango 1 proc. !!! już tak. Przypadek pomyślałem. No chyba tak znana sieć „tworzona z pasją” nie robi mnie w wała. Ale oto nasz nowy pretendent do tytułu: och nazwaliśmy ten sok właśnie tak, bo taki ma smak. Sok numer dwa: na etykiecie jak byk: żurawina z granatem.  Ile jest tu żurawiny? 2 proc. A granatu? 1 proc.   Ręce opadają. Aż korci mnie aby przyjrzeć się pozostałym tam oferowanym produktom. Sieć kawiarni sprzedaje lifestyle. Klient z butelką albo kubkiem ma czuć jak spływa na niego część blasku marki. Jak widać w tym przypadku spłynie słabizna za ciężkie pieniądze. --- Dochodzi stanowisko firmy: "Chcielibyśmy wyjaśnić Pana wątpliwości co do produktów CHI Polska sprzedawanych w kawiarniach coffeeheaven. Dwa produkty, o których Pan wspomniał na blogu  o smaku pomarańczy z mango oraz żurawiny z granatem są oznakowane i sprzedawane zgodnie z polskim prawem, a CHI Polska dostarcza Konsumentowi wszelkich niezbędnych i wymaganych prawem informacji na ich temat. Ze względu na skład, między innymi zawartość wody, wspomniane produkty zostały oznakowane jako napoje owocowe/ drinks, a nie sok owocowy. Zgodnie z definicją Polskiej Normy PN-A-75958, w napojach owocowych zawartość ekstraktu z owoców jest niższa niż w soku owocowym, który definiowany jest jako: produkt płynny, niesfermentowany, ale zdolny do fermentacji lub poddany fermentacji mlekowej, otrzymany z soków owocowych surowych lub soków owocowych zagęszczonych (przez odtworzenie proporcji wody i aromatu odzyskanego z soku surowego podczas zagęszczania), ewentualnie z dodatkiem przecieru owocowego (puree) i/lub kremowego owocowego, cukru lub w przypadku soku ananasowego i soku z jego udziałem kwasu cytrynowego, oraz kwasu L-askorbinowego (jako przeciwutleniacza) i innych dozwolonych substancji dodatkowych dopuszczonych przez ustawodawstwo krajowe, utrwalony termicznie. Dodatkowo, zgodnie z prawem, CHI Polska jest zobowiązana do podania składu produktu, co wypełniamy podając procentowe zestawienie wszystkich składników, z których wyprodukowano wspomniane napoje. Pragniemy także podkreślić, że w składzie wspomnianych napojów znajdują się soki owocowe, ale nie ma w nich cukru, co zostało szczegółowo opisane na etykiecie. Obowiązujące w Polsce normy prawne dotyczące nazewnictwa pozwalają CHI Polska użyć w nazwie wspomnianych napojów owocowych dwóch najbardziej wyczuwalnych w ocenach sensorycznych składników. W tym przypadku jest to pomarańcza i mango oraz żurawina i granat. Z poważaniem, Dorota SzczerbickaDyrektor Marketingu CHI Polska SA" 