„Nasze ceny są niższe na dobre” reklamuje się Tesco Ta akcja to próba nie tyle rzucenia rękawicy „Biedronce” co wzięcia tej rękawicy, zapakowania w nią kilograma drobniaków i gonienia dookoła boiska Tomasza Suchańskiego, dyrektora generalnego sieci Biedronka.  „Liczba towarów w obniżonych cenach sięga pięciu tysięcy. Każdy produkt o obniżonej cenie został odpowiednio oznaczony przy półce, by klienci mogli porównać poprzednią i aktualną, obniżoną cenę” - twierdzi sieć Tesco. I jakkolwiek bardzo lubię prezesa Tomaszewskiego tak powiem szczerze nie wierze na dłuższą metę w taktykę pod tytułem: walczymy ceną. Z kilku powodów: - raz - zarobek na takim kliencie jest niewielki a grupa osób, która jest maksymalnie wrażliwa na ceny nie wcale tak duża jak się wydaje; - dwa - jest on bardzo nielojalny (jeśli ktoś da mu pięć groszy mniej na produkcie, pójdzie na zakupy gdzie indziej); - trzy - przy nieustannej presji cenowej na dostawców zaczynasz sprzedawać coraz gorsze produkty. Które po pewnym czasie zaczynają bić w twoją markę; - cztery - Biedronka jest bliżej klienta niż Tesco, bo ma zwyczajnie więcej sklepów a moim zdaniem ważniejsza dla klienta jest wygoda zakupów niż ultra/hiper/super niskie ceny; - pięć - nie ma co się kopac z koniem, bo tylko można podkową po głowie dostac i zrobić sobie krzywdę. Biedronka ma na półkach jakieś tysiąc produktów w atrakcyjnych cenach i w ich sprzedawaniu jest dobra. Lepiej szukać słabych punktów w jej strategii np. tego że oferta Biedronki w sporej części jest mało powtarzalna (nigdy nie wiesz czy ser czy wino, które ci zasmakowało znajdziesz tu następnym razem), sklepy są mało atrakcyjne wizualnie, często są tam kolejki, na półkach potrafi panować bałagan, owoce i warzywa ciągle takie sobie, mimo że lepiej eksponowane niż do niedawna, nie można płacić kartami etc. Biedronka sama zresztą zdaje sobie z tego sprawę z niedociągnięć i wprowadza nowe rzeczy - choćby odpiekanie pieczywa w sklepach (nie wiem jak to wygląda jeśli chodzi o cyfry, ale sklep pachnący świeżym pieczywem zawsze lepiej się kojarzy). Prawdziwy test dla Biedronki i jej strategii nastąpi moim zdaniem w momencie gdy zacznie nas opuszczać spowolnienie gospodarcze. Ze strategii Tesco podoba mi się zaś ich program lojalnościowy Tesco Clubcard. I na miejscu prezesa Tomaszewskiego szedłbym bardziej w tym kierunku. Zostawmy jednak na chwilę strategie handlową i oddajmy głos pani Agnieszce. - Tesco robi 'Ciach' po cenach, czym się chętnie chwali w reklamach, ale z ciachaniem widocznie nie doszli jeszcze do kas, gdyż na paragonie cena 'po staremu' - pisze czytelniczka. Ot, ziemniaki. Cena na półce:  Cena przy kasie: Czyli klasyka.  - Nawet nie mam o to wielkich pretensji, w końcu pomyłki każdemu się zdarzają, gdyby nie moja rozmowa z Panią w kasie, która wydała mi się dość absurdalna - relacjonuje pani Agnieszka.  „Na moją uwagę, że cena jest inna, niż ta przy produkcie, pani powiedziała, że ona za to nie odpowiada i nie może tego zmienić. Poprosiłam, by zatem wezwała kogoś, kto może to zmienić. Pani nie mogła się najpierw dodzwonić, potem dodzwoniła się do działu warzyw, gdzie również podano jej cenę obowiązującą przy kasie. Na moje uwagi, że w sklepie z założenia obowiązuje cena przy produkcie, a nie ta przy kasie, bo przecież klient wybierając produkt nie biegnie do kasy tylko sprawdza cenę na miejscu, pani po raz kolejny powtórzyła, że to nie jej wina, (przez chwilę miałam wręcz wrażenie, że moja, bo śmiałam zwrócić uwagę) nie jej odpowiedzialność i ona nie będzie rozmawiać ze mną na ten temat. Ostatecznie stanęło na tym, że ceny obowiązujące w sklepie to te przy kasach, a te przy produktach nie mają wielkiego znaczenia i że jeżeli chcę być ich pewna to powinnam na każde zakupy prosić kogoś z punktu obsługi klienta, kto będzie dla mnie sprawdzał, czy cena pod produktem faktycznie jest tą właściwą, bo właściwie nie musi taką być.” - Może zlikwidujmy zatem ceny przy produktach, skoro i tak nie są miarodajne? Tylko "Ciach" Tesco nie będzie już wtedy tak spektakularne.... - denerwuje się czytelniczka. 