Lidl i Biedronka ostro grają na rynku win. Już co piąta złotówka wydawana na wina idzie do kieszeni dyskontów. We Francji, Hiszpanii czy Niemczech za 4 – 5 euro da się kupić bez żadnego problemu przyzwoite wino stołowe. U nas jeszcze do niedawna było to  zwyczajnie trudne. Rynek był za płytki? Marże handlowców za wysokie? Nieistotne. To się zmienia.  Dyskonty w ciągu ostatnich 12 miesięcy zmieniły oblicze rynku wina w kraju. Piszemy o tym w dzisiejszej Gazecie. Lidl i Biedronka mają ochotę przejąć cały segment  tego trunku do 30 zł. I z tego co zapowiadają mają to zamiar zrobić ceną i jakością. W Biedronce można ostatnio kupić np. za 29,99 zł Morando Barolo 2005 (marka Barolo dla winiarzy to symbol najwyższej jakości; butelka Barolo, i to tańszego, kosztuje w specjalistycznym sklepie z winami ok. 130 zł). Chilijskie Casillero del Diablo z Biedronki to wydatek 29,99 zł, czyli o przynajmniej 10 zł mniej niż w innych sklepach. W tekście nie zmieściła się cała – a szkoda - wypowiedź Wojciecha Bońkowskiego eksperta rynku win I  jednocześnie wicenaczelnego magazynu Wino.  - Nie ma wątpliwości że udział dyskontów w rynku wina w Polsce będzie dynamicznie rósł. W tych krajach gdzie dyskonty mają silną pozycję na rynku sprzedaży detalicznej (Niemcy, Austria) są jednym z większych sprzedawców wina, w Niemczech jest to bodaj 40% rynku (a z supermarketami blisko 80%).   - Tego samego można niestety spodziewać się w Polsce. Piszę niestety, gdyż w żadnym kraju dyskonty nie oferują win wysokiej jakości. Skupiają się najczęściej na najtańszych winach, stołowych lub regionalnych (niedawne zmiany w prawie UE pozwalające na oznaczanie win stołowych nazwą szczepu winorośli i rocznika będą wzmacniały ten trend), często etykietowanych pod marką własną i pozyskiwanych z rynku hurtowego (rozlewanych przez hurtowników na potrzeby dyskontów, a nie w miejscu produkcji). - Oznacza to co prawda poszerzenie dostępu do wina dla szerszych grup konsumentów poprzez obniżenie ceny, zarazem jednak stanowi barierę w rozwoju najbardziej żywotnego segmentu rynku czyli średniej półki. Badania w różnych krajach pokazują bowiem, że konsument win dyskontowych (i w mniejszym stopniu supermarketowych) nie jest skłonny do zmiany przyzwyczajeń i z dużym trudem zdobywa się na zakup wina wyższej jakości np. w sklepie specjalistycznym. Z obserwacji rynku wina w Polsce można wysnuć ten sam wniosek - konsumpcja wina odbywa się tak naprawdę w dwóch nieprzenikających się grupach: dyskonty/supermarkety oraz wina wysokiej jakości. Wzrost w pierwszej grupie jest stały i znaczący, ale nie pobudza wzrostu w grupie drugiej, a ważny parametr - średnia cena wina na rynku - rośnie wolniej od konsumpcji lub w ogóle nie rośnie. - Na razie z działalności Biedronki można mieć nadzieję, że przynajmniej ta sieć nie pójdzie drogą win stołowych sprzedawanych pod marką własną, gdyż oferowane są tu niekiedy wina (tanie) od uznanych winiarzy z Portugalii i Hiszpanii. Jednakże wina z innych krajów - Włochy, Francja, Nowy Świat - w pełni już odpowiadają zdefiniowanej wcześniej kategorii. W Lidlu jest jeszcze gorzej, gdyż większość win rozlewana jest w Niemczech. - Sądzić można że walka dyskontów o klienta odbędzie się w przedziale 9 (a może nawet 7) - 15 zł. Za 15-19 zł można bowiem nabyć wino dobrej jakości w innych źródłach, niektórych sklepach specjalistycznych, program 6win.pl oferuje obecnie czerwone wino Pasico w cenie 99 zł za 6 but. Pokazuje to że na dłuższą metę dyskonty nie będą raczej mogły konkurować jakością w tym segmencie. Z kolei rynek wina gronowego importowanego w segmencie 9-15 zł jest jeszcze daleki od nasycenia (czego nie można powiedzieć o segmencie typowym dla supermarketów czyli 15-29 zł gdzie jest już duża konkurencja i kilka bardzo mocno osadzonych na rynku marek takich jak Carlo Rossi , Frontera czy Casillero del Diablo). Z tym ostatnim punktem pana Bońkowskiego pozwolę się nie zgodzić . Raz - Biedronka sprzedaje Carlo Rossi i Casillero i to w cenach dużo niższych niż w supermarketach. Dwa - dyskonty w rodzaju Biedronki są w stanie podpisać zupełnie inny kontrakt  (na zupełnie innych warunkach) niż jakikolwiek importer wina w Polsce. Kupują kilka, kilkanaście gatunków win ale za to w potężnej ilości, czyli z dużą zniżką. A sprzedawać go mogą na minimalnej marży. Mówimy w końcu o sieci 1,6 tys. sklepów… 