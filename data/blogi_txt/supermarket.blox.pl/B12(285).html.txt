Zrzuciłem koszykiem paczkę z jajkami albo butelkę z piwem albo jeszcze lepiej całą skrzynkę. Kto płaci? Ja czy sklep? Spadł na podłogę żyrandol wart 3 tys. bo zawadziłem go głową? Znów pytanie kto za to płaci? I odpowiedź brzmi zazwyczaj klient.  - Dzisiaj zdarzył mi się w sklepie przykry incydent. Stojąc w kolejce do kasy pomiędzy wystawionymi towarami niechcący trąciłam torebką znicz który  spadł na ziemię i się rozbił - pisze czytelniczka.  - Znicze poustawiane były jeden na drugim w postaci niezwykle chwiejnej konstrukcji, przy alejce tak wąskiej, że nie sposób było się nawet tam obrócić. Zaatakowana przez personel i ochroniarza zostałam zmuszona do zapłaty za szkodę. Niestety nikt z atakujących nie był w stanie podać mi żadnej dokumentacji czy tez regulaminu w którym byłoby napisane ze mam płacić za szkody praktycznie nie wyrządzone z mojej winy. Oczywiście mogłabym zawsze lewitować nad polkami z towarem celem uniknięcia kontaktu z łatwotłukącymi się przedmiotami... Postraszono mnie za to policją i prokuraturą za stłuczenie znicza wartego 5 PLN. Z uwagi na cenę dla świętego spokoju po prostu zapłaciłam za towar. W sklepie jednakże wybuchła ogromna dyskusja pomiędzy klientami, gdyż pewnie nie jeden z nich znalazł się lub znajdzie w podobnej sytuacji. Natrafiłam w sieci na ciekawe przypadki innych klientów. Pan brał z piramidy dżemów ustawionej na środku sklepu jeden ze słoiczków. Niestety wzięcie do ręki owego słoiczka zaowocowało naruszeniem konstrukcji i efektem domina została stłuczona większość asortymentu. Klient został zmuszony do zapłaty za cały towar. Czy to jego wina ze ktoś łatwo tłukący się towar ustawia niezabezpieczony? Co na to sklepy? To zależy od sieci. Michał Kubajek rzecznik prasowy Tesco zaklina się, że owszem  czasem zdarzają się sytuacje, w których klient przypadkowo stłucze lub uszkodzi jakiś produkt. - Wtedy koszty takiego zniszczonego produktu ponosi sklep - twierdzi Kubajek. Czy mówi prawdę - o tym mogą powiedzieć klienci tej sieci.  A co na to wszystko prawo? Czy sklepy mają prawo zmuszać nas do płacenia za stłuczone przez przypadek przez nas towary? Spojrzałem sobie do Lexa. Moim zdaniem decydujące jest tu kryterium winy. (art. 415 kodeksu cywilnego: „kto z winy swej wyrządził drugiemu szkodę, obowiązany jest do jej naprawienia”). Sklep jest zobowiązany poustawiać wszystko tak aby można było to bez problemu obejrzeć (art. 3 par.3 ustawy o szczególnych warunkach sprzedaży konsumenckiej sprzedawca jest obowiązany zapewnić w miejscu sprzedaży odpowiednie warunki techniczno-organizacyjne umożliwiające dokonanie wyboru towaru konsumpcyjnego i sprawdzenie jego jakości, kompletności oraz funkcjonowania głównych mechanizmów i podstawowych podzespołów). Nie można obciążyć więc klienta odpowiedzialnością za szkodę jeśli alejki były pozastawiane promocjami albo towary były poustawiane w dziwaczne piramidki. Niestety ostateczną decyzję w tej sprawie jest w stanie podjąć tylko sąd. Ma koniec jeszcze raz czytelniczka: W krajach zachodnich zaobserwowałam dzieci biegające pomiędzy regałami, gdzie nie raz dochodziło do niszczycielskich incydentów i nikt za dzieci płacić nie musiał. Przy okazji personel nie stal nad klientem z siekiera wyzywając się na nim za swoje życiowe niepowodzenia. Może wiec dochodzi tu kolejny problem podlegający dyskusji na temat dbałości i szacunku do klienta a minimalnymi stratami w odniesieniu do tysięcznych czy milionowych obrotów sklepu. Niestety już nie raz w polskich sklepach widziałam zakaz wjeżdżania do sklepu matkom z wózkami uznając je za potencjalne złodziejki. 