Mój dobry kumpel kupił sobie rok temu samochód - Nissana Primerę. To cudo współczesnej motoryzacji klasy średniej (m.in. kamera ułatwiająca cofanie) żłopie litr oleju na tysiąc kilometrów. Po wielokrotnych wizytach w autoryzowanym serwisie kolega usłyszał, że to normalne i że akurat ten model firmie nie wyszedł.  I co?  I nic.  Jeżeli chce to niech się kłóci z centralą, albo idzie do sądu, albo robi co mu się żywnie podoba. Ponieważ kolegę obowiązek dolewania oleju przy okazji każdej wizyty na stacji benzynowej doprowadzał do... różnych rzeczy - postanowił firmie nie odpuścić. Jak na razie koresponduje z węgierską(!!!) odnogą spółki w sprawie wymiany silnika.  Jak twierdzi - nie odpuści. Wierzę mu, bo pamiętam jego zacięcie w sprawie barwiącej marynarki. Marynarka jak marynarka - cena 500 zł. Kolega siedzi na tzw. biznesowych negocjacjach i dziwi się - czemu ja mam takie czarne ręce? Co za fleja nie posprzątała tego stołu??? (kolegi proszę nie mylić z Kamilem Durczokiem). Kolega dotarł z powrotem do biura - zdjął marynarkę i zdębiał - koszula cała czarna. Poszedł do sklepu i kulturalnie zażądał  - nie zwrotu pieniędzy, ale wymiany marynarki na dowolny, sklepowy produkt,  w porównywalnej cenie.  Właściciel roześmiał się mu w twarz.  - Ok. - odpowiedział kolega. - Nie jestem zbyt bogaty, ale jestem cierpliwy. Pan mi wcześniej czy później odda te pieniądze.  Zrobił ekspertyzę marynarki. Odwiedził PIH. Pieniądze za marynarkę i koszulę w końcu odzyskał, choć zajęło to kilka miesięcy.  Wnioski? W Polsce często się słyszy: mamy złe prawo, mamy fatalne sądy, nawet jeśli mamy rację nie ma sensu się szarpać.  Owszem nasze sądy i nasz procedury nie sa doskonałe. Ale -  proszę mi uwierzyć -  im więcej osób będzie dochodzić swoich praw - tym łatwiej będą miały kolejne jednostki. 