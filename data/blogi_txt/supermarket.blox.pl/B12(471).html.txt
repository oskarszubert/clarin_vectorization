Mylę o nowym cyklu, który chcę wprowadzić na blogu. Tak aby za jednym razem brać rzecznika danej firmy i zadawać mu pytania odnośnie najbardziej wkurzających praktyk stosowanych przez jego spółkę na klientach. Jeśli mają Państwo jakieś propozycje (firm i pytań) proszę je zostawiać w komentarzach albo umieszczać na profilu supermarketu na Facebooku.  Dziś odcinek pierwszy: UPC. Odpowiada: Lidia Stępińska-Ustasiak Kierownik ds. Komunikacji Korporacyjnej Rzecznik Prasowy UPC Polska.  1. Czy klient może zażądać odsłuchania nagranej rozmowy z konsultantem?  - Jeżeli rozmowa została nagrana (nie nagrywamy wszystkich rozmów), to jak najbardziej istnieje możliwość odsłuchania rozmowy w Lokalnym Biurze Obsługi Klienta, jednak konieczne jest wcześniejsze umówienie się z Biurem na taki odsłuch.   2. Skąd bierze się błąd VD 103? Chodzi o sytuację gdy ktoś ma uprawnienia do oglądania programu VOD (usługa jest świadczona na jego terenie), a tu nagle pewnego dnia wyskakuje mu kod błędu bodaj 103 i informacja, żeby zrestartowac dekoder a jak to nie pomoże zadzwonić na infolinię. - Błąd VD 103 jest błędem komunikacji pomiędzy dekoderem a naszą siecią. Przyczyn występowania tego błędu może być wiele, np. dłuższe odłączenie dekodera w czasie urlopu i aby określić je jednoznacznie konieczna jest weryfikacja indywidualnych zgłoszeń klientów. 3. Czy umowy są wystarczająco czytelne? Czytelnik narzekał, że na „umowie nie ma nigdzie wyszczególnionej kwoty abonamentu miesięcznego (tylko nazwa promocji, przez której warunki trzeba się przekopać, co wcale nie jest łatwiejsze z racji stopnia skomplikowania regulaminu i cennika - okazuje się, że nie da się napisać po prostu ile klient ma płacić miesięcznie).” - W Umowie o Świadczenie Usług Telekomunikacyjnych zawarte są informacje o zamawianych przez klienta usługach oraz nazwach promocji jeśli takie zostały przez klienta wybrane. Szczegółowe informacje dotyczące warunków promocji, okresu zobowiązania, wysokości przyznanych upustów oraz opłat instalacyjnych zamieszczone są w Regulaminie Promocji, który każdorazowo zostaje dołączony do Umowy oraz Cenniku. Obecnie, po sygnałach ze strony klientów, pracujemy nad tym aby dokumenty, które klient otrzymuje były bardziej przejrzyste i czytelne.  Jeśli natomiast wydruk dokumentów jest nieczytelny klient ma prawo otrzymać je ponownie satysfakcjonującej jakości. 4. Do jakich funkcji nie mają dostępu klienci przejętego Astera? - Z przyczyn technicznych na części lokalizacji nie są w chwili obecnej dostępne takie usługi jak UPC na Żądanie, czy usługi interaktywne dostępne w Telewizji Cyfrowej, jak na przykład Gry, czy Prognoza Pogody. Jednak w ramach integracji sieci pracujemy nad rozwiązaniem, dzięki któremu biblioteki UPC Na Żądanie będą dostępne również dla byłych klientów Aster. 5. Co jest potrzebne (technicznie) aby świadczyć usługę multiroom dla abonentów sieci Aster? - Usługa multiroom od niedawna jest również dla byłych klientów Aster. 6. Dlaczego technik się nie zjawił? “Od miesiąca jako użytkownik Astera moja żona otrzymywała telefony z UPC zachęcające do przedłużenia umowy już z UPC. Żona odmawiała, jednak UPC postanowiło dzwonić co 2-3 dni z uporem maniaka. Ostatecznie żona złamała się. Powiedziała: przyjdźcie, przynieście umowę, jak będzie wszystko OK to bierzemy. To było w ubiegły czwartek. Monter miał pojawić się już w poniedziałek między 17 a 19. Godziny płynęły a o 20 nie wytrzymaliśmy i postanowiliśmy zadzwonić do BOK-u. Pół godziny oczekiwania na rozmowę zakończyło się jednak fiaskiem. Szybkie wejście na Facebooka UPC i wiadomość prywatna. Zaskakująco w ciągu pół godziny otrzymałem informację iż monter nie pojawił się ze względu na zadłużenie na koncie. Czy marketerzy telefoniczni nie wiedzą o zadłużeniach? - pomyślałem. Wysłałem jednak wiadomość, że nigdy nie korzystaliśmy z usług UPC, natomiast jeśli chodzi o Astera to załączam wydruki zgodnie z którymi od dwóch lat jak posiadamy Aster, nigdy nie spóźniliśmy się choćby o dzień z płatnością. Dzisiaj mija czwarty dzień od kiedy nie otrzymaliśmy odpowiedzi na tę informację.” – skarży się czytelnik. Dlaczego klienci Aster przy robieniu zamówienia przez internet nie są powiadamiani że instalacja u nich UPC do momentu kiedy uregulują zaległości jest niemożliwa? - Konsultant przedstawiający ofertę powinien poinformować Klienta, iż nie ma możliwości umówienia wizyty technika jeżeli na koncie abonenckim widnieje zaległość i umówić się na kontakt zwrotny i ustalenie terminu już po zaksięgowaniu wpłaty. Jeśli klient ma wątpliwości dotyczące naliczeń, może złożyć reklamację.  7. Miało być szybciej jest wolniej Kolejna skarga czytelnika: “Przy przejściu z Aster na UPC zostałem dumnie poinformowany w specjalnym mailu,że UPC starając sie podnosić jakość usług i dbając o takiego super klienta podwyższ mi szybkość netu i od owego maila będzie on zasuwał 20mb/s permanentnie...od czasu tego maila internet przy dobrych wiatrach i z górki rozpędza się do ok 7mb/s,podczas gdy za czasów rządów Aster hulał 20 mb/s niemal przy każdym sprawdzeniu. Po przepychankach mailowych przyszli w końcu instalatorzy,rozpieprzyli gniazdko w ścianie zostawiając dyndający kabel z jakimś filtrem i stwierdzili,że teraz to juz dobrze będzie,a jak nie,to widać szybciej się nie da,bo karta w komputerze nie taka...a wcześniej jakoś dawała rady szybciej...ehhh” Co w sytuacji gdy internet przy pomiarze na stronie UPC działa wolniej niż do tej pory w Asterze? - We wskazanej sytuacji konieczny jest kontakt Klienta z Działem Wsparcia Technicznego w Ogólnopolskim Biurze Obsługi Klienta oraz indywidualna weryfikacja problemu lub też umówienie serwisu sprawdzającego. Samo przejście z usług Aster na usługi UPC nie powinno mieć wpływu na jakość świadczonej Usługi. 8. Ile trwa standardowo czas oczekiwania na infolinii? Czytelnicy piszą że potrafi on trwać nawet pół godziny? - Czas oczekiwania na połączenie z konsultantem jest uzależniony od natężenia ruchu telefonicznego. Jeżeli w danym momencie kontaktuje się z nami wielu Klientów automatycznie czas oczekiwania wydłuża się.  W celu skrócenia czasu oczekiwania na połączenie telefoniczne z konsultantem codziennie prowadzone są analizy ruchu telefonicznego. Cały czas pracujemy nad poprawą wskaźników. Z uwagi jednak na fakt, że ruch telefoniczny nie rozkłada się równomiernie w czasie, mogą zdarzyć się sytuacje, kiedy czas oczekiwania jest wydłużony. Mając świadomość specyfiki ruchu telefonicznego Ogólnopolskiego Biura Obsługi Klientów nasza firma podejmuje działania mające na celu wyeliminowanie trudności związanych z połączeniem. Np. pracujemy nad tym, aby umów, która podpisują klienci była bardziej przejrzysta i klienci nie potrzebowali dodatkowych informacji z nią związanych. Cały czas rozwijana jest usługa informacji głosowej (IVR), umożliwiająca Klientom uzyskanie wielu informacji bez konieczności łączenia się z konsultantem. Do takich informacji należą – wysokość rachunku, ewentualna awaria na terenie zamieszkania Klienta i inne. Dodatkowo do dyspozycji Abonentów pozostawiamy EBOK – Elektroniczne Biuro Obsługi, gdzie każdy może obejrzeć obrazy faktur, sprawdzić historię wpłat a także zapoznać się z najnowszymi informacjami przesyłanymi przez UPC. Szczegółowe informacje można także uzyskać kierując zapytanie za pośrednictwem formularza kontaktowego ze strony www.upc.pl/kontakt. 