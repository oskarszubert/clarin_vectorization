Dziś tygodnik „Do Rzeczy” publikuje materiał Cezarego Gmyza w którym autor zarzuca prezesowi Poczty Polskiej, ze współpracował z „Zarządem II Sztabu Generalnego, czyli wojskową bezpieką. Tymczasem po podpisaniu zobowiązania uzyskał pseudonim Komersant. Oświadczenia lustracyjne muszą składać członkowie zarządów spółek z większościowym udziałem Skarbu Państwa. Za zatajenie współpracy grożą mu: utrata stanowiska, zakaz pełnienia funkcji publicznych od trzech do 13 lat i utrata biernego prawa wyborczego.” W swoim oświadczeniu Jóźkowiak broni się, że nigdy nie podjął współpracy a prawidłowość jego oświadczenia nigdy nie była zakwestionowana przez organy państwowe. Na temat podpisywania albo nie oświadczeń lustracyjnych wiem niewiele - nie będę się więc mądrzył bez sensu. Z tego co jednak pamiętam jeszcze ze studiów o winie i jej braku decyduje sąd a nie dziennikarze. Toteż z radykalnymi opiniami na temat prezesa Poczty bym się nie spieszył. Sporo za to mogę powiedzieć na temat tego jakim Jóźkowiak jest prezesem Poczty. I jest... skuteczny, co nie oznacza, że każda jego decyzja jest ok. dla konsumentów. Pracownicy też by mieli tutaj sporo do powiedzenia bo za jego rządów sporo osób zwolniono ze spółki. Jóźkowiak prezesem Poczty został w marcu 2011. Ten pięćdziesięciokilkulatek o kamiennej twarzy do tej pory pracował głównie w bankowości, m.in. BRE Banku i Banku Pekao. Zna biegle pięć języków. Na jednej z pierwszych konferencji prasowych pokazywał dziennikarzom smycz z hasłem jego strategii: "Zmiana, rozwój, rentowność". Taką smycz dostał każdy menedżer PP. A oto krótki przegląd osiągnięć Jóźkowiaka za czasów jego prezesury. 1. Poczta doręcza szybciej przesyłki. I to jest fakt.  Będąc złośliwym przypomnę jednak, że od  2007 roku zmieniono jednak zasady rozliczania tych statystyk. I tak priorytet do odbiorcy powinien iść jeden dzień. Dużo jednak zależy od godziny nadania. Jeśli zaniesiesz list na Pocztę drogi czytelniku po godzinie 15 tej to traktowany on jest jako nadany następnego dnia. Przed 2007 jako nadany następnego dnia traktowano list zaniesiony po godzinie 17 w mieście wojewódzkim bądź po 16 w powiatowym. Poprzedni prezesi nie potrafili jednak mimo tak sprzyjających zasad poprawić terminowości. Jóźkowiakowi się udało. 2. Wyniki finansowe są dobre. Poczta jest na plusie i to mocnym. To duży plus bo jeszcze kilka lat temu narodowy operator był na poważnym minusie - tracił po 200 mln zł rocznie. 3. Udało mu się przyblokować liberalizację rynku pocztowego, bo ta która weszła w życie chroni mocno interesy Poczty Polskiej. Ministerstwo Cyfryzacji i Administracji miało do wyboru uwolnić całkowicie rynek i wpuścić na niego zachodnie poczty co oznaczałoby spadek cen dla konsumentów albo chronić samą spółkę i jej blisko 100 tys. pracowników. Wybrało tę drugą opcję. W rezultacie mamy owszem uwolnienie usług pocztowych ale na pół gwizdka. Najbardziej lukratywne usługi jak np. obsługa korespondencji urzędowej czy dostarczanie rent i emerytur ma ciągle Poczta Polska mimo że jej konkurencja twierdzi, że jest w stanie takie usługi świadczyć sporo taniej. 4. Z urzędów zniknęły mydełka, majtki i inne tego rodzaju przedmioty zdobiące do niedawno szyby odgradzające urzędniczki od klienta. Teraz pośrodku urzędu stoi np. regał z kopertami, długopisami, gazetami, paczkami etc. Poczta zaczęła też wprowadzać swój nowy model placówki. Klientom, którzy wchodzą do takiego przybytku brwi lądują pod linią włosów. Przy wejściu witają ich dwa automaty czynne 24 godziny na dobę. Jeden do odbierania paczek i listów, a drugi do ich wysyłania. Obok są dwa bankomaty Euronetu. Rowary są wyłożone jak w samoobsługowym sklepie, tak by można było wziąć widokówkę albo magazyn i podejść do okienka. Wróć. Nie ma okienek, nie ma szklanych szyb odgradzających klientów od pocztowych urzędników. Oddzielnie sprzedawane są kredyty i ubezpieczenia.  5. Jóźkowiak narzucił trudne warunki prywatnej konkurencji, odbijając im wielu klientów korporacyjnych. Nie jest przypadkiem, że od pewnego czasu InPost za bardziej perspektywiczny rynek rozwoju uważa paczkomaty a nie klasyczne usługi pocztowe. Z drugiej strony w ożywieniu mastodonta - jakim była Poczta Polska (i po części nadal jest)- konkurencja odegrała wiodącą rolę, 6. Na pocztach nadal są kolejki. W niektórych placówkach nawet się zwiększyły. Ot oddajmy głos pani Patrycji: „Chciałam opisać Panu 'wspaniałe' zmiany Poczty Polskiej. Otóż jestem mieszkanką Stabłowic, do tej pory wszystkie przesyłki odbierałam na poczcie w Leśnicy przy ul. Skoczylasa. Co prawda bardzo często były tam kolejki, ale jednak poczta jest czynna od 10-20 a w soboty od 9-15. w tej chwili w ramach 'nie wiem czego' , ale chyba utrudniania życia mieszkańcom otworzono agencje pocztową przy ul. Stabłowickiej gdzie możemy odbierac przesyłki ale tylko listowne i tu uwaga w godzinach Pon - Pt.: 09:00 - 14:30, 15:00 - 18:00. Sob.: 09:00 - 13:00. Czyli osoba pracująca w godz. 9-17 ma szanse na odebranie przesyłki tylko w soboty i oczywiście idąc najlepiej na piechotę, ponieważ przy agencji pocztowej nie ma parkingu (otworzono ją w garażu domu razem z warzywniakiem). Ale mało tego, jeśli np. spodziewamy się i listu poleconego i paczki, to stoimy w dwóch kolejkach jednej na poczcie , gdzie odbieramy paczki pocztowe i w drugiej w agencji gdzie odbieramy listy...!” A Państwa zdaniem Poczta ostatnio się zmieniła czy nadal jest po staremu? 