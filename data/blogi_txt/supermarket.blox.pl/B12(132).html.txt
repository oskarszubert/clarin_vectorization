Jedni i drudzy jęczą potwornie w jak przykrych czasach przyszło nam żyć. Wredni piraci od razu po premierze wrzucają filmy i seriale do internetu. Prowadząc do upadku branżę, narażając jej przychody i grożąc plajtą. Innymi słowy producenci, wytwórnie i telewizje niedługo udadzą się z kijem i żebraczą torbą, na poobijany bruk w Beverly Hills, wystawiając do przechodniów kubek ze Starbucksa. Czasy gdy ludzie nagminnie ściągali różne rzeczy z sieci powoli zaczyna odchodzić jednak w przeszłość.  Po pierwsze ludziom coraz mniej chce się ściągać (to trochę niewygodne) -  wolą oglądać (i słuchać) różne rzeczy w streamingu. Po drugie coraz więcej jest na rynku legalnych rozwiązań, które za umiarkowane pieniądze pozwalają mieć dostęp do szeroko pojmowanych „dóbr kultury”. W Polsce pojawił się choćby Spotify, który za 19,90 zł miesięcznie (czyli mniej niż kosztuje jedna płyta) daje dostęp właściwie do większości rzeczy, których przeciętny fan muzyki chce słuchać. Aplikacja hula u mnie bez żadnego problemu zarówno na komputerze, tablecie, jak i telefonie komórkowym. Można? Można. Z serwisami oferującymi filmy i seriale jest w Polsce dużo gorzej.  Te, które istnieją mają ofertę bardzo ubogą. W Polsce nie ma Hulu, Netflixa ani ich odpowiedników. Z wielkich jest właściwie tylko HBO, które uwielbiam za fenomenalne seriale jak np. „Rzym”, czy „Gra o Tron”. Oferta płatnego dostępu do tych treści jest jednak tak łatwa w obsłudze jak zjazd na obitej drutem kolczastym desce klozetowej ze skoczni narciarskiej w Planicy. Trzeba płacić za HBO. To nawet naturalne. I oczywiście mógłbym oglądać seriale z tej stacji dostosowując się do telewizyjnej ramówki. Te czasy też jednak - powoli odchodzą. Serial czy film ma być dostępny, kiedy ja chcę a nie kiedy ktoś chce mi go puścić. Poza tym, polskie HBO stosuje w przypadku seriali nadawanych w TV bardzo przykrą praktykę. Puszcza je z polskim lektorem albo po angielsku. Lektora nienawidzę (bardziej nienawidzę tylko dubbingu). A chciałbym oglądać serial np. z polskimi albo angielskimi napisami. To zaś jest niemożliwe. Zabezpieczenie antypirackie? Bez sensu. Wszystko stracone? Ależ nie!  HBO ma też swoją internetową platformę HBO GO (streaming seriali na żądanie). Tam mogę oglądać kiedy chcę. I z napisami polskimi - choć jakość obrazu odpowiada DVD a nie HD. Aby skorzystać z HBO GO trzeba mieć wykupione normalne HBO. A na dodatek żeby komuś nie było za dobrze. być w kablówce która oferuje usługę „HBO GO” (przez długi czas moje UPC nie było się w stanie w tej sprawie dogadać). Znaczy się żeby skorzystać z usługi stricte internetowej trzeba być uwiązanym w jakieś konkretnej sieci kablowej. HBO GO teoretycznie można oglądać na komputerze (komputerze podłączonym do telewizora) oraz urządzeniach mobilnych, czyli tabletach i telefonach. O przepraszam na urządzeniach mobilnych to już nie bardzo. HBO wypuściło bowiem w połowie grudnia tak paździerzową aktualizację swojej aplikacji, że jest to zwyczajnie niemożliwe. Wcześniej też działała ze skutecznością przeciętnego gracza w Lotto. Oto przykład jak wyglądają komentarze klientów stacji, którzy chcą to zrobić na urządzeniach Apple:  Dla równowagi. reakcje klientów Google Play:  Nie wiem kto zaakceptował ten badziew, który od miesięcy nie działa jak powinien. Wiem za to jak wygląda model obsługi klienta przez pirackie serwisy streamingowe. Wszystkie seriale i filmy są z polskimi napisami, wiele z polskim lektorem. Są też właściwie wszystkie najpopularniejsze filmy i seriale w tym superprodukcje płatnych kanałów kablowych i satelitarnych AMC, Showtime i HBO. Wiele z nich w HD i 3D. Dostęp do takiej usługi jest również płatny: wynosi np. 30,75 zł miesięcznie. I część użytkowników płaci - myśląc nawet czasami, że korzysta z legalnego źródła. Akceptuję, że za treści trzeba płacić. I płacę co miesiąc za pakiet HBO HD, oraz dodatkowo 5 zł miesięcznie za HBO GO. Co dostaję w zamian? Niedziałający serwis na urządzenia mobilne. To mit, że ludzie nie chcą płacić. Nie chcą płacić za coś co tego nie jest warte. 