Noszę okulary od wielu lat. Mój wzrok nigdy nie należał do zbyt bystrych na duże odległości, ale na niewielkie widzę całkiem nieźle. A zobaczyłem to:  Bez gwiazdek, bez dodatkowych odnośników, bez gołębi pocztowych, bez mrugania okiem. Po prostu jasny komunikat: 3 pary okularów w cenie jednej. Cudownie proste marketingowe hasło. Jak je należy rozumieć? A to już wytłumaczą nam osoby, które chciały z tej oferty skorzystać. Pani Kasia: „Witam Panie Piotrze. Dzisiaj skuszona kilkoma ślicznymi oprawkami zapytałam sprzedawcę o zasady tej promocji. I okazuje się, że: kupując np. okulary za 299zł (szkła w cenie) i dokupując pakiet dodatkowy, np. antyrefleks za 99zł, otrzymuję bon na 100zł do wykorzystania przy zakupie drugiej pary okularów, a przy zakupie tej drugiej pary ze zniżką znowu otrzymuję 100zł bon na trzecią parę. Czyli tak naprawdę płacę 398zł za pierwszą parę i po 298zł za dwie kolejne.Czy to czasem nie jest oszukiwanie klienta?”  A teraz pan Tomasz: „Na stronie głównej https://www.visionexpress.pl/promocja/3-w-1 jest wyraźnie napisane „3 pary okularów w cenie 1”.Natomiast w regulaminie jest już mowa o „Akcji promocyjnej 3w1”. Ponadto z regulaminu wynika, iż jest to: „Zniżka na drugą kompletną parę” oraz „Kupon o wartości 100 zł na trzecią kompletną parę”. No więc 3 pary w cenie 1 czy dwie zniżki po zakupie jednej pary? Albo nie rozumiem co czytam, albo Vision Express świadomie manipuluje.” Poczytałem sobie ten regulamin. Aby załapać się na promocję trzeba wydać na okulary minimum 149 zł. Na drugą i trzecią parę zawsze jest zniżka. Nie ma tutaj niczego gratis. Przy czym na trzecią parę wynosi ona zawsze 100 zł. Zniżka na drugą parę - zależy od tego ile wydaliśmy na pierwszą. Najtańsze okulary w sieci kosztują 50 zł. Czy możliwe jest wobec tego otrzymanie trzech par w cenie jednej. Teoretycznie tak. 95 proc. klientów jednak kupując parę numer dwa będzie musiało do niej dopłacić i to słono. Nazwa tej promocji jest więc co najmniej nieprecyzyjna.   Halo, HALO CZY UOKIK MNIE SŁYSZY??? 