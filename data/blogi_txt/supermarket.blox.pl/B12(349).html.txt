- Play którego klientką (jako firma) jestem od ponad roku, w czerwcu, telefonicznie zaproponował mi przedłużenie umowy - opowiada pani Olga.  - Kilka tygodni później otrzymałam od kuriera przesyłkę z aneksem do umowy. Przesyłka zawierała jeden egzemplarz aneksu z adnotacją „dokumenty dla klienta”. Zdziwiło mnie, że nie ma drugiego egzemplarza, który należałoby odesłać z podpisem do Play. Odłożyłam dokumenty sądząc, że popełniono błąd i ktoś się do mnie zgłosi. Kilka miesięcy później otrzymałam bardzo wysoką fakturę za usługi oferowane przez Play. Dotychczasowe faktury opiewały na ok. 50-80 zł, natomiast nagle zażądano zapłaty kwoty 273 zł.  - Okazało się, że Play, bez mojej zgody wyłączył usługę pakietów internetowych powołując się na treść niepodpisanego przeze mnie aneksu. Dysponując stosownym upoważnieniem, Play pobrał kwotę z mojego konta. W następnym miesiącu sytuacja się powtórzyła. Tym razem pobrano 248 zl. - Pakiet został wyłączony bez mojej zgody i wiedzy, a Play uparcie twierdzi, że podpisałam aneks do umowy i, tym samym, wyraziłam zgodę na wyłączenie pakietów. - Miesiąc temu otrzymałam pismo od Play, w którym poproszono mnie o napisanie oświadczenia, że nie podpisywałam aneksu. Z miła chęcią oświadczenie napisałam i przesłałam faksem na podany numer. Przez kolejne dwa tygodnie nie było odzewu, zatem zadzwoniłam do Play, gdzie poinformowano mnie, że nie otrzymano faksu. - Zaniosłam zatem pismo osobiście do salonu, gdzie pracownik podpisał potwierdzenie jego odbioru. To było tydzień temu. Dzisiaj w Play nikt nie może się doszukać ani faksu, ani pisma i poproszono mnie o kolejne dostarczenie oświadczenia, gdyż „widocznie pracownik popełnił błąd”. Tutaj pani Olga rzuca potężne oskarżenie: - Zostałam bezpodstawnie pozbawiona kwoty ok. 400 zł, możliwe, że nawet ktoś sfałszował mój podpis. Na wielokrotne prośby przedstawienia mi rzekomo podpisanego przeze mnie dokumentu Play nie odpowiada. Nie widzę już innej możliwości niż pozew oraz powiadomienie mediów. - Na forach internetowych znalazłam podobne przypadki – także przypadki fałszowania podpisów przez Play. Pracownik Urzędu Komunikacji Elektronicznej poinformował mnie natomiast, że praktyka ta jest nagminna u wszystkich operatorów. Tego dnia, kiedy zgłaszałam w UKE mój problem, urząd miał identyczne zgłoszenie od kolejnej osoby – także dotyczące Play. - Jest tak, jak Play głosi w reklamie – nawet nie wiemy kiedy i jak, a już mamy „zawartą” umowę - ironizuje czytelniczka. Co Państwo o tym sądzą? Ja czekam na stanowisko Play. 