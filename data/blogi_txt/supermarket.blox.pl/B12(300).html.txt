I nie można jej z tego powodu zareklamować jako niezgodnej z umową. Dziw nad dziwy. Kiedy ktoś dajmy na to kupuje telewizor wie mniej więcej czego się spodziewać. Mniej więcej, bo z oglądaniem telewizora w sklepie jest jak z wiarą w testy aut robione przez dziennikarzy motoryzacyjnych. Wierzyć można, nikt za to nie karze. Telewizor w sklepie ma obraz jak żyleta, bo leci on z płyt blu ray albo wyjątkowo świetnie wypada na tle konkurencji ponieważ jest dobrze dostrojony a konkurencja rozstrojona (sprzedawcy dostają prowizję od konkretnych producentów). Ale telewizor przynajmniej można zobaczyć w akcji. WŁĄCZONY. A z lodówką? Z lodówką jest inaczej. Oddajmy głos pani Joannie. „Lodówkę Beko zakupiliśmy w środę. We czwartek rano (po odstaniu 12h przed włączeniem, jak nakazuje instrukcja obsługi) włączyliśmy ją.” Oto oskarżona:  I akt oskarżenia: „Lodówka zaczęła wydawać przeróżne dźwięki (syczenie, trzaski, bulgotanie, ssanie). Zaniepokojona po ok 6h zadzwoniłam do serwisu firmy Beko, gdzie otrzymałam informację, że te odgłosy są uwzględnione w instrukcji obsługi i nie są podstawą do reklamacji ani wymiany sprzętu na nowy. Są to odgłosy tak uciążliwe, że słychać je 3 pomieszczenia dalej (w całym mieszkaniu). Dodatkowo denerwujące jest to, że system chłodzenia się nie wyłącza (jak w każdej innej lodówce po kilkunastu minutach), w związku z czym te odgłosy nie ustają (chyba, że ustawimy chłodzenie na stopień 1, gdzie temp. wynosi 10st., a jedzenie się psuje). A oto instrukcja obsługi:  Sklep, jak to sklep  (Neonet - Bytom Szombierki) odesłał czytelniczkę do producenta.  producent wysłał zaś do niej serwisanta, który nagrywał dźwięki wydawane przed lodówkę i mierzył ich głośność. „Odpowiedź otrzymaliśmy taką, że lodówka jest sprawna i nie można jej naprawić, ani wymienić na nową, a te dźwięki są zgodne z zasadami jej działania.” „W opisie widnieje, że głośność lodówki to 39db. Podczas pomiaru wykres cały czas się wahał pomiędzy 38 a 42. Zostało to wyjaśnione w ten sposób, że ich pomiary są robione w warunkach laboratoryjnych, a nasz był zrobiony w domu, dlatego przekroczenie 39db nie świadczy o zepsuciu lodówki, ani jej niezgodności z opisem” - pisze mi pani Joanna. I dodaje, że nawet jej nie chodzi o te 42 db tylko o to, że bulgotanie i gwizdy docierają z jednego końca mieszkania na drugi koniec, a na dodatek raz są wysokie jak Violetta Villas a raz niskie jak Tom Waits. Co za tym wszystkim idzie nie sposób się do nich przyzwyczaić. Pani Joanna jeszcze raz„Kupując tę lodówkę, bardzo zwracałam uwagę na głośność jej pracy, z tego względu, że kuchnia jest połączona z salonem, w którym czasem też się śpi, a poza tym kuchnia jest otwarta na całe mieszkanie. Lodówka będzie stała niedaleko stołu, przy którym pracuję. Jedyną informacją, jaką podaje producent na temat głośności, jest ilość decybeli. Nie ma informacji, że nie należy się tym sugerować, gdyż pomiary są dokonywane w warunkach laboratoryjnych, a w rzeczywistości będzie dużo głośniej. Nie ma też przy zakupie jakiejkolwiek informacji, że oprócz działania agregatu, lodówka wydaje te różne dokuczliwe dźwięki. W sklepie nie można lodówki włączyć i sprawdzić, jak działa. Dowiadujemy się tym dopiero w domu.” Zamieszczam ku przestrodze. A może ktoś ma sposób jak z tego wybrnąć? UPDATE ZAŁATWIONE!  Druga reklamacja została uznana. 