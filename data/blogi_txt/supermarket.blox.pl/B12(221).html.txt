Zamówienie w poniedziałek? Zazwyczaj już we wtorek przesyłka jest dostarczona - maksymalnie trwa to pięć dni. Gratis. Klient nie jest przekonany, czy chce białe, czy czerwone buty? Zamawia obie pary. I po przymierzeniu jedną odsyła. Również za darmo. Ma na to 365 dni. Pytania? Infolinia działa siedem dni w tygodniu, 24 godziny na dobę. Kto tak działa? Amerykański serwis Zappos.com. Sprzedaje buty, torebki i odzież ponad tysiąca marek. Jest drogi, ale klientów traktuje bardzo profesjonalnie. A jak jest w Polsce? Firmy konkurują głównie cenami. A jak się konkuruje cenami to co się robi? Tnie koszty. Czyli eliminuje szkolenia, a pracownicy w Biurach Obsługi Klienta rotują niczym karuzela.  Efekt tego jest taki, że nikt nic nie wie. A jak się dzwoni na infolinię to trzeba sprawę wyjaśniać od początku. I tak z sześć razy. Ale do rzeczy. Głos ma pani Aleksandra z Ochoty: - Mama poprosiła mnie, żebym jej zamówiła buty w internetowym sklepie Ryłko. Zwykłe, klasyczne, czarne pantofle skórzane na niewielkim obcasie. Złożyłam zamówienie, opłaciłam przesyłkę.  Był 15 kwietnia. Wszystko szło zdawałoby się zgodnie z planem, pani Aleksandra dostała potwierdzenie, że pieniądze doszły a zamówienie zostało przyjęte. 16 kwietnia dostała nawet maila "zamówienie zrealizowane". To był pierwszy błąd Ryłko. Dlaczego? A to już wyjaśnię za chwilę. Skoro „zamówienie zostało zrealizowane” to pani Aleksandra zaczęła czekać na przesyłkę. „Zgodnie ze standardami określonymi przez przewoźnika, dostarczenie zamówienia pod wskazany adres powinno nastąpić w ciągu około 3 dni roboczych, licząc od dnia nadania paczki.” – stwierdziło Ryłko w mailu.  22 kwietnia pani Aleksandra sprawdziła status przesyłki na stronie UPS. Nie wysłana. Zadzwoniła do UPS. Towar nigdy nie wyszedł od nadawcy – usłyszała. Czyli Ryłko zapewnił że wysłał przesyłkę mimo, że tego nie zrobił. Ała. Błąd numer jeden.  Pani Aleksandra zapragnęła krwi. „Subject: dotyczy zamowienia 1029 Witam Wbrew informacji, jaka od Panstwa otrzymalam - moja przesylka nie zostala przekazana kurierowi UPS. Chwilę temu otrzymalam od UPS informacje, ze przesylce nadano etykiete, natomiast nigdy jej nie wyslano. Prosze o kontakt w tej sprawie.” Co powinien odpisać sklep? Bardzo przepraszamy, sprawdzimy  sprawę, zaraz się do Pani odezwiemy. Co odpisał? “Nie rozumiem  Pani widomości. Jaka informacja? Maile są generowane automatycznie więc możliwe, że wystąpił jakiś błąd na stronie i stąd ta mylna informacja. Pozdrawiam serdecznie Zespół www.rylko.com” To był błąd numer dwa: zamiast załatwić problem jak najszybciej to możliwe, obsługa go zignorowała. Pani Aleksandra nie odpuściła: „W dniu 16 kwietnia otrzymalam od Panstwa maila, w ktorym napisano: "Witamy ze sklepu internetowego rylko.com, Informujemy, że Twoje zamówienie nr 1029 zostało zrealizowane." Niezaleznie od "wystąpił jakiś błąd na stronie" - chciałabym się dowiedziec, dlaczego moje zamowienie przez tyle dni nie zostało przekazane kurierowi - wygenerowano tylko etykiete przesyłki. pozdrawiam.” I teraz Ryłko robi błąd numer trzy: pracownik sklepu chce udowodnić, że jest mądrzejszy od klienta. Co odpisał? „Witam ponownie, Po pierwsze wysyłka towaru następuje bezpośrednio ze sklepów. Po założeniu przez Panią zamówienia, program sam wysyła zamówienie do danego sklepu. Sklep za zadanie ma potwierdzić bądź odrzucić zamówienie. W momencie gdy sklep potwierdza zamówienie sprawdza towar czy nie posiada wad i pakuje. Następnie generowana jest etykieta wysyłkowa. Sklep wysyła jednak obuwie dopiero w momencie gdy buty zejdą im ze stanu magazynowego. Skoro sklep nie wysłał towaru od razu to znaczy, że miał problem z wystawieniem odpowiednich dokumentów.” Pozwolą Państwo, że przetłumaczę to na język polski. To tak jakby poszli Państwo do mięsnego i poprosili o pół kilograma wołowiny.  A sprzedawczyni powiedziałaby, że: aby ona mogła sprzedać mięso to sklep musi zawrzeć kontrakt z dostawcą mięsa, a ten dostawca z rolnikiem a rolnik musi wcześniej wyhodować krowę… Klienta nie interesują wewnętrzne problemy sklepu. Chce dostać swoją przesyłkę. Co zrobił Ryłko? Błąd numer cztery: przestał odpowiadać na maile pani Aleksandry. A telefonu podanego na stronie nikt nie odbierał. Czytelniczka opisała więc całą sytuację na fanpage marki. Na co uzyskała obietnicę, że sprawa została przekazana do osób odpowiedzialnych za sprzedaż online". Ponieważ ciągle nikt się nie zgłaszał, pani Aleksandra jeszcze raz zapytała na fanpagu o co chodzi i kiedy będą jej buty. Ryłko? „Pani Aleksandro, czego dotyczy Pani wpis, reklamacji obuwia czy zakupu/zwrotu w sklepie on line? ” Buty w końcu przyszły. Co wypadałoby zrobić w takiej sytuacji? Może przeprosić klienta? I to był błąd numer pięć Ryłko. Nikt za nic nie przeprosił. Jak widać uznali, że sprawa została załatwiona. 