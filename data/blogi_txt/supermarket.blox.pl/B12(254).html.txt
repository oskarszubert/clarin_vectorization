- Piszę do Pana, ponieważ po przeczytaniu ostatniego wpisu na Pana blogu chciałbym poinformować Pana, iż w Vectrze, na porządku dziennym są jeszcze lepsze "jaja", niż np. w opisywanej ostatnio Zarze - to pan Mariusz z Wrocławia. Brzmi zachęcająco prawda? - Otóż w maju br. podpisałem z siecią kablową Vectra nową umowę, ponieważ poprzednia musiała zostać rozwiązana z powodu śmierci członka mojej rodziny, na którego to dotychczas były zarejestrowane wszystkie usługi w Vectra S.A. (konkretnie: telewizja cyfrowa) - wspomina. Nadpłata? 100 zł. Pani w Biurze Obsługi Klienta rozwiązując umowę z powodu śmierci abonenta przyjęła również od czytelnika pismo z prośbą o przeksięgowanie nadpłaty. - Po dwóch miesiącach zaniepokojony brakiem reakcji ze strony Vectra S.A. udałem się ponownie do tego samego BOK-u, gdzie okazało się, że... pismo w sprawie przeksięgowania nadpłaty zostało zgubione! Złożył więc kolejne i czekał, czekał, czekał. W końcu otrzymał pismo i... zdębiał. - Dowiedziałem się, iż nie mogą mi zwrócić nadpłaty (lub jej przeksięgować), ponieważ prośba w tej sprawie powinna być skierowana do Vectry przez - uwaga! - głównego Abonenta (czyli zmarłego członka mojej rodziny, na którego wcześniej były zarejestrowane usługi). "Specjalistka ds. Korespondencji" (słowo Specjalistka jest tu zupełnie nie na miejscu) - niejaka Justyna XXXX, proponuje mi również w dalszej części korespondencji kontakt ze zmarłym członkiem rodziny w celu "wyjaśnienia zaistniałej sytuacji"!!! - wścieka się czytelnik.  Odezwał się więc do rzecznika prasowego Vectry, aby wyjaśnił mu, dlaczego na prośbę o zwrot nadpłaty otrzymał tak absurdalną i oburzającą odpowiedź oraz kiedy sprawa nadpłaty zostanie w końcu załatwiona. Rzecznik przeprosił i obiecał, że sprawę przekaże odpowiednim osobom.Minęły trzy miesiące i... nic. Pan Mariusz napisał więc do mnie. Siedzę i się zastanawiam. Z jednej strony owszem sieć popełniła przy załatwianiu tej sprawy mnóstwo błędów a odesłanie do rozmowy z nieboszczykiem to już jakieś kuriozum. Z drugiej jednak -czy pan Mariusz nie powinien w takim przypadku przedstawić pismo o stwierdzenia nabyciu spadku??? Żeby czytelnikowi nie było przykro, ja też rozwiązując kilkanaście miesięcy temu z Cyfrą + dostałem zapewnienie, że w ciągu miesiąca zwrócą mi nadpłatę w wysokości ponad 100 zł. Miesiąc dłuży się Cyfrze do dzisiaj. UPDATE Oto mail od pand Mariusza: Otóż Vectra wysłała w końcu pismo, iż to osoby, które dziedziczą po zmarłym, (czyli w tym przypadku dzieci) mają prawo do nadpłaty (co prawda mieszkanie "przeszło" na mnie, ale ja jestem wnukiem).  Na pierwszy rzut oka wszystko się zatem zgadza, tylko w takim razie dlaczego umowa z elektrownią, gazownią czy choćby ze wspólnotą mieszkaniową, była przepisana na mnie na podstawie umowy dożywocia, bez żadnych problemów a tutaj takie schody? Nie było z  w/w dostawcami żadnych groszowych rozliczeń, czy patrzenia w kalendarz: co było / jest nadpłatą do zablokowania lub zwrotu(!) z tego co korzystałem "nie ze swojego" dla spadkobierców, a co jest już tylko i wyłącznie moją wpłatą. Oczywiście w tej sytuacji osoby uprawnione wyślą do Vectry sądowe potwierdzenie nabycia spadku (i miejmy nadzieję, że Vectra znowu czegoś nie zgubi lub nie przekręci), jednak ciągle mam wrażenie, że to ja mam rację.Umowa dożywocia polega bowiem na tym, iż jedna ze stron w zamian za przeniesienie na jej rzecz własności nieruchomości zobowiązuje się zapewnić zbywcy dożywotnie utrzymanie. Umowa ta uregulowana została w art. 908-916 Kodeksu cywilnego.Opłat za kablówkę dokonałem już w trakcie obowiązywania w/w umowy, mam na to kwit (w domowym archiwum), który potwierdza tę wpłatę. Wcześniejsze zresztą też. Zatem chodzi o zasadę - ja zapłaciłem, ale zwrot jest dla kogoś innego? Coś tu jest nie tak. 