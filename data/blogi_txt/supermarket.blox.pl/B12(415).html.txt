Donald Tusk w ciągu ostatniego tygodnia odegrał swoją klasyczną grę: wyciągam królika z kapelusza a następnie go chowam. Wyciągam i chowam, wyciągam i chowam. A rączki mam tutaj. Wpierw na nieoficjalnym spotkaniu z dziennikarzami wypalił że rząd rozważa zawieszenie składki emerytalnej do OFE albo jej zawieszenie na jakiś czas. Wczoraj już twierdził że to mało prawdopodobne. Szlag mnie trafia z dwóch powodów. Raz że takie spotkania off the record premiera z dziennikarzami to po prostu jakaś masakra. Jeśli premier ma coś do przekazania społeczeństwu niech to mówi otwarcie a nie ściemnia.  Zwłaszcza w tak ważnej sprawie jak przyszłe emerytury. Co my w przedszkolu jesteśmy? Dwa taktyka królika z kapelusza doprowadza mnie zwyczajnie do szału. Ten rząd stosuje ją niestety nagminnie. Pamiętają państwo że kilka tygodni temu premier twierdził że trzeba się zastanowić nad nowym sposobem waloryzacji rent i emerytur? Pomysł padł i co? I nic. Nic się nie dzieje, nie ma dalej żadnych sygnałów z rządu (mój redakcyjny kolega współautor Leszek Kostrzewski za każdym razem jak sobie o tym przypomni zgrzyta zębami z wściekłości). Część mediów również w naszej redakcji uważa że ten królik z kapelusza to metoda „dialogu społecznego”. Jakiego dialogu do diabła? Członek rządu rzuca mediom bombę, trwa szum medialny, rząd z pomysłu się wycofuje albo o nim zapomina a obywatele są tylko zdezorientowani. Proszę zwrócić uwagę jak całą sprawę OFE komentują media elektroniczne. W programach informacyjnych słyszałem z usta dziennikarzy że: „sprawa jest skomplikowana”. Jeśli dla dziennikarzy jest ona skomplikowana to co z tego wszystkiego rozumie przeciętny obywatel? Odpowiem - zazwyczaj z trudem orientuje się co to w ogóle jest OFE. On chce zwyczajnie mieć pewną emeryturę. W tej całej sytuacji pewne jest kilka rzeczy: 1. Rząd potrzebuje pieniędzy. 2. Najłatwiej mu je zdobyć dobierając się do naszych emerytur (zwłaszcza że ludzie i tak nie rozumieją o co w tym chodzi). 3. Inne metody czyli cięcia wydatków i odbieranie przywilejów emerytalnych są skomplikowane i niepopularne społecznie i przez nie można przegrać wybory. Prawda jest jednak taka: możemy oszczędzać teraz kiedy będzie mniej bolało (bo gospodarke w porównaniu z innymi członkami Unii mamy w dość dobrym stanie co złagodzi koszt zmian) bądź możemy nie robić nic i czekać. W tym drugim przypadku będzie bolało jednak o wiele bardziej. Tyle, że za chwilę. Jeśli ktoś uważa że kryzys finansów publicznych który rozsadza teraz poszczególne gospodarki europejskie nas nie dosięgnie to jest jak mawiał jeden klasyk w mylnym błędzie. Można nie przepadać za ekonomistą Krzysztofem Rybińskim, można uważać że ociera on się o tabloidyzację gospodarki ale moim zdaniem ostrzegając przed tym zagrożeniem ma rację. 