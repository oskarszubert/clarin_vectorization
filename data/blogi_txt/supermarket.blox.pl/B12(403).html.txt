Czy jesteśmy sprytni jako konsumenci? W wersji krótszej: tak. Chyba. Tak przynajmniej twierdzimy. W wersji dłuższej badanie na ten temat zrobiła firma PMR, która dziś wnioski z niej wysłała do dziennikarzy. Zaczyna się to trochę niefortunnie:  „W ogólnoeuropejskim badaniu przeprowadzonym na zlecenie Visa UK przez ośrodek badań i prognozowania rozwoju The Future Foundation, polscy konsumenci uzyskali najlepszy wynik ogólny w testach „zakupowego IQ” i zostali sklasyfikowani na czele europejskiego rankingu przed Francuzami, Czechami i Niemcami. Z badania wynika, że Polacy dokonujący codziennych zakupów radzą sobie doskonale w porównywaniu produktów, próbowaniu nowych produktów jak również w samokontroli zachowań zakupowych.” - pisze w swoim materiale prasowym Niefortunnie bo te badania na które firma się powołuje (i o czym nie pisze) - są sprzed ponad... sześciu lat. Czyli mniej więcej tak samo świeże jak dwutygodniowa leżąca na greckim słońcu ryba.  Jak to wygląda dzisiaj? Z nieco nowszych bo z ubiegłego roku zamówionych przez koncern Henkel w 10 krajach Europy wynika, że to w Polsce jest największa grupa konsumentów (46 proc.) chcących wydawać nie jak najmniej, lecz jak najlepiej. A na przykład w bogatych Niemczech niemal połowa ankietowanych skupiała się na niskiej cenie! Czyli można powiedzieć, że byliśmy i prawdopodobnie jesteśmy przy zakupach dość gramotni, nawet w porównaniu z resztą Europy (w przeciwieństwie do np. zarządzania domowymi finansami). Najciekawszy w badaniach PMR wydał mi się z kolei fragment: „Pojawia się swoiste ukrywanie tańszych produktów. Konsumentki starają się balansować między półkami cenowymi i kategoriami produktowymi, stosują grę różnymi produktami w ramach rodzinnych posiłków – „gorszy makaron, ale z lepszym sosem lub mięsem”. To jest ciekawa polska cecha, pamiętam badania z których wynikało że inną herbatę pijemy sami (gorszą) a inna kiedy przyjdą goście (lepszą, wmawiając gościom że takiej używamy na co dzień). To pokazuja jak bardzo jesteśmy biedni jako społeczeństwo. I jednocześnie strasznie apirujemy do lepszego życia. Trudno się temu zresztą dziwić. Bo kto nie chce być piękny i bogaty? A co jest według badań PMR dowodem na sprytne nawyki zakupowe? „Konsumentki korzystają z list zakupów, sprawdzają przed zakupami, czego im brakuje, podstawowe produkty kupują na zapas, robią zakupy z myślą o konkretnych posiłkach wrzucając do koszyków tylko potrzebne produkty.” Takim dowodem jest też kupowanie marek własnych. „Jest powodem do dumy: „kupuję marki własne”, „świadomie wybieram produkty”, „jestem smart, bo nie przepłacam”. Tendencja ta nie dotyczy jednak wszystkich kategorii produktowych w równym stopniu. Wybór tańszego produktu musi jednak odwoływać się do zaufania. Zauważalne są dwa poziomy zaufania do marek własnych – oparte na zaufaniu do producenta (np. Biedronka) oraz do sieci (np. Lidl).” Według badań PMR w przypadku produktów sygnowanych marką własną opakowanie powinno zachęcać do zakupu, ale jednocześnie być na tyle proste, by uniknąć wrażenia „płacę za opakowanie” po stronie konsumenta, istotne jest również by nie rodziło skojarzeń z „tanią podróbką topowej marki”. Co do marek własnych i ich inwazji w ostatnim okresie mam nieco mieszane uczucia.  Jest sporo produktów, gdzie stosunek jakość cena - jest całkiem przyzwoity. Niestety coraz częściej jednak sieci handlowe podchodzą do tego na zasadzie: trzeba gdzieś zarobić dodatkowe pieniądze to zróbmy sobie marki własne. Tym samym ich jakość trochę zaczęła zataczać koło. Na początku były słabe, później systematycznie się poprawiały a teraz - przez kryzys? oszczędności? - znów się moim zdaniem pogarszają. A co państwo sądzą na ten temat? 