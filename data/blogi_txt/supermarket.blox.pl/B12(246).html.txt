- Naprawdę wierzę, że zabawa może zmienić ludzkie zachowanie na lepsze - mówi Kevin Richardson, człowiek, który spowodował, że kierowcy z własnej woli zaczęli jeździć wolniej. Piszemy dzisjaj o tym w GW. Ten pochodzący z San Francisco grafik I twórca gier postanowił wykorzystać do tego celu mechanizmy znane właśnie z gier komputerowych. W ramach eksperymentu robionego razem z firmą Volkswagen na jednej z ulic Sztokholmu zainstalowano fotoradar, ale działający na opak. Do tej pory kierowcy mimo ograniczenia do 30 km na godzinę jeździli tu ze średnią prędkością 32 km na godzinę. Teraz fotoradar robił zdjęcia tylko tym, którzy jadą... wolniej, niż wynosi limit. Kierowcy dostawali zdjęcie z fotoradaru z gratulacjami i informacją, że w nagrodę za dobrą jazdę biorą udział w loterii. Efekt? Przez trzy dni „speed camerę” minęły 24 tys. 853 samochody. Średnia w trakcie eksperymentu? 25 km na godzinę, czyli o 22 proc. mniej niż wcześniej. Kampania „The Speed Camera Lottery” dostała kilka miesięcy temu Złotego Lwa na festiwalu reklamowym w Cannes. A tak to wyglądało:  Inny przykład:  czy korzystając z podobnych mechanizmów można np. namówić ludzi aby zamiast jeździć ruchomymi schodami weszli pod górę na własnych nogach? Tak pod warunkiem, że przerobi się ja na... fortepian.    To zjawisko określa się jako gamification (grywalizację, gamifikację) i właśnie sięgają po nią korporacje. Niektóre działy sprzedaży używają aplikacji o nazwie Nitro. To coś w rodzaju gry na komórki, która pokazuje sprzedawcy, ile sprzedał do tej pory, ile mu brakuje do osiągnięcia premii, kto jest aktualnie liderem w jego firmie i ile mu do niego brakuje. Powiadomienia o zdobytych punktach dostaje się w czasie realnym. Sprzedawcy mogą być też podzieleni na zespoły, które (gry)rywalizują ze sobą. Pytanie na ile taki mechanizm grywalizacji można wprowadzić do sprzedaży/handlu?  Oczywiście swego rodzaju proste mechanizmy tego typu są choćby w programach lojalnościowych typu Payback (gromadzi się tam punkty, które można wymieniać na nagrody) czy w serwisie aukcyjnym Allegro (tu też otrzymuje się punkty i gwiazdki za udane transakcje). Ale to za mało. Przyszością tej branży jest pełne zgamifikowanie serwisów handlowych w internecie.   Innymi słowy każdy klient ma mieć avatara, który będzie kolekcjonował odznaki i dostawał awanse na kolejne levele za  np. częste odwiedziny, ocenianie produktów, oglądanie wideo, określone zakupy etc. W przypadku księgarni internetowej można sobie np. wyobrazić że dostaje on oznakę „Gabriel García Márquez - super fan” za kupienie pięciu książek tego autora albo „PS3 lover” za zakup pięciu gier na Playstation bądź  strzelam na rybę „wielbiciel bestsellerów” dla osób które regularnie kupują rzeczy z top 20 księgarni.  Do tego dochodziłyby awanse na kolejne levele za częste i regularne zakupy tak aby wzbudzić rywalizację między klientami. Za awans np. na 5, 10 czy 20 poziom byłyby np. zniżki na zakupy,. Takie oznaki/levele oczywiście musiałby być widoczne przy avatarze (każdy może zobaczyć jaką pozycję społeczną w stratyfikacji zajmuje dana osoba) i powiązane z social media (bo gdzieś ludzie muszą się chwalić swoimi osiągnięciami). Czy jest to fajne? Moim zdaniem trochę przerażające. Ale jestem przekonany, że prędzej czy później coś podobnego w handlu nas czeka. Pytanie jak długo będzie to skuteczne i czy ludzie taką grywalizacją są w stanie się szybko znudzić? Zagracie? 