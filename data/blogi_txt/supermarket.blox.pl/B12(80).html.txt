Jak daleko powinna iść elastyczność sprzedawców? Czy na tyle aby wyszli ze sklepu i podeszli do samochodu klienta? Pan Jan z Warszawy postanowił zmienić operatora sieci komórkowej. Wybór padł na Orange.- Jednocześnie miesiąc temu zainstalowałem w samochodzie dość kosztowny zestaw głośnomówiący firmy Nokia. Fachowiec, który go montował ostrzegł mnie, żebym w przypadku zmiany telefonu sprawdzał jego połączenie z zestawem, ponieważ nie wszystkie modele współpracują. Sprawa wydawała się banalnie prosta. Pójdę, sprawdzę i wybiorę - opisuje czytelnik przeświadczony że co jak co, ale w salonie zrobią  wszystko, aby zdobyć klienta konkurencji. Salon numer jeden. Galeria Ursynów, przy alei KEN.- Rozmowa posuwała się naprzód do momentu, gdy podałem typ wybranego telefonu i poprosiłem o możliwość sprawdzenia czy będzie pracował z moim zestawem głośnomówiącym. Okazało się, że takiej możliwości nie ma, ponieważ młody pan nie może zejść do mojego samochodu a „pożyczyć” mi na trzy minuty telefonu nie może - dziwi się pan Jan. Żeby nie było czytelnik chciał zostawić w gotówce równowartość REALNEJ wartości telefonu jako kaucję. - Próbowałem sprzedawcy tłumaczyć, że za telefon mam zapłacić 500 zł a zestaw kosztował mnie 800 zł, czyli niemal dwa razy więcej. - Pan był nieustępliwy. Przecież – twierdził - mogę aparat zarysować, może mi upaść na beton i co on wtedy zrobi. Argument, że ma w zastawie moje pieniądze do niego nie trafiał. Tłumaczyłem dalej, że mogę wejść do salonu Mercedesa, wybrać model klasy „S”, zostawić odpowiednią kaucję, wypróbować samochód a po powrocie odebrać kaucję i wyjechać zupełnie innym modelem. Pan –– stwierdził, że samochód trudniej uszkodzić! - Podobnie nie przyjmował argumentów, że w przyzwoitych firmach, nie jest niczym zadziwiającym, zwrot towaru po kilku dniach pod warunkiem, że jest on nieuszkodzony. Można tak oddać np. telewizor, wielokrotnie kosztowniejszy od telefonu komórkowego. Pan czując kompletny brak argumentów, zasłonił się polityką korporacji. Obaj doszliśmy do ściany! Podziękowałem i wyszedłem z salonu - relacjonuje pan Jan. To nie koniec.  Pan Jan był twardy niczym bruk i uparł się na Orange niczym ssak z rodziny koniowatych. Salon numer dwa. Real, Ursynów.  Tym razem przyjęły go dwie panie. Pleć piękna była bardziej wyrozumiała. Jedna z nich była nawet gotowa podejść z nim do auta ale... nie było wybranego modelu telefonu. Salon numer trzy na ulicy Pańskiej - Miałem szczęście i zaparkowałem samochód w odległości 3 m od wejścia - opisuje.  Dumny i drżący wszedł do środka ale młoda kobieta na stanowisku 3, zawodowo grzeczna, nie widziała możliwości przejścia tych trzech kroków. - Totalna, kompletna obojętność. Miałem wrażenie, że równie dobrze mógłbym sobie porozmawiać z robotem. Inaczej mówiąc: „bierz pan co jest albo nie zawracaj pan głowy” - dziwi się pan Jan. I pyta: - Co robią te wszystkie cyborgi w salonach Orange?  Bezmyślne, niepotrafiące na milimetr odejść od durnych skądinąd procedur. Nie są w stanie wykonać prostego ruchu, aby klienta przyciągnąć i zatrzymać??? - Przez dwadzieścia siedem lat byłem prezesem niewielkiej firmy, która o klienta walczyła wszystkimi sposobami, bo takie są obecnie realia rynku. Gdybym złapał swojego pracownika na tym, że nie potrafi myśleć samodzielnie i przez jego nieudolność lub nawet zbyt drobiazgowe przestrzeganie własnych procedur tracę klienta – następnego dnia lądowałby na bruku! A Orange zatrudnia setki, jeśli nie tysiące ludzi, którym w głowie jest chyba tylko jedno – kiedy przyjdzie koniec zmiany i będzie można pójść do domu. Żadnej inicjatywy, zero myślenia, kompletna bezwładność. Tyle czytelnik. Czy ma rację? Czy sprzedawca w takiej sytuacji powinien złamać procedury i przejść się ten kawałek razem z klientem? Moim zdaniem tak. Trwałoby to mniej więcej trzy minuty. Człowiek byłby zadowolony, sieć zdobyłaby wdzięcznego klienta. Ale ja tutaj reprezentuje stronę konsumentów. Może jest jakieś realne wytłumaczenia całej sytuacji? Poza procedurami i lenistwem sprzedawców rzecz jasna? 