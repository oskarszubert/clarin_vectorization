Flagowy sklep sieci chemiczno - kosmetycznej będzie w łódzkiej Manufakturze. Powierzchnia 1,3 - 1,4 tys. m kw. To mniej więcej tyle co cztery standardowe Rossmanny. - My byśmy chcieli mieć większe sklepy, i to bardzo. Bardzo mocno zresztą nad tym pracujemy. Problem jest jeden: takich sklepów nie ma albo jest ich w centrach miast bardzo mało. Potrzebujemy obiektów między 350 a 500 m kw. A na rynku są lokale 150--250 m kw. - narzekał w niedawnym wywiadzie dla GW prezes sieci Marek Maruszak. W tym przypadku jak widać problemu nie było. Co tam będzie? Oprócz chemii i kosmetyków przede wszystkim żywność ekologiczna: brązowy cukier, sosy do pasty, pesto, suszone owoce, zdrowe pieczywo, makarony, specjalny asortyment dla dzieci, batoniki fit, syrop klonowy etc. Pewnie będzie również duża ekspozycja win, które sieć sprzedaje od pewnego czasu. Ale generalnie rzecz biorąc oddanie tak wielkiego sklepu w centrum handlowym to swego rodzaju manifest: jesteśmy naprawdę dużą firmą, mamy sporo pieniędzy i ŻADNEJ poważnej konkurencji. Rossmann kontrolowany przez giganta z Hongkongu Hutchison Whampoa Limited ma już ponad 15 proc. rynku chemiczno-drogeryjnego w Polsce wartego w sumie ok. 24 mld zł. W Polsce spółka jest od 18 lat. Jednak to przez ostatnie pięć powiększyła sieć ze 184 sklepów do 530. Na koniec tego roku spółka ma mieć 620 placówek. W przyszłym ponad 700. Za trzy lata ok. tysiąca. Sprzedawanie chemii i kosmetyków to wyjątkowo ciężki kawałek chleba. Taki wniosek wyciągnąć można patrząc na plajtujące setkami pojedyncze drogerie. - Problem jest wtedy, gdy ma się ich kilkanaście, kilkadziesiąt. Wtedy wydaje się, że ten biznes jest słabo rentowny i nie ma sensu - twierdzi prezes Rossmanna. Czy ktoś może Rossmannowi w najbliższym czasie zagrozić? Jest tylko jeden potencjalny kandydat. Własne drogerie o nazwie Hebe zaczęła otwierać Jeronimo Martins Dystrybucja (właściciel Biedronki). Pod koniec maja uruchomiła pierwszą, wkrótce mają być dwie, trzy kolejne. Sieć mówi że to test (podobnie testuje apteki - ma ich ok. 30) oraz kawiarnie Kropka Relaks (pierwsza jest na Korotyńskiego w Warszawie). O ile jestem wstrzemięźliwy co do pomysłu z kawiarniami w wykonaniu JMD tak czuję że pomysł z siecią drogerii może być przez tą spółkę intensywnie rozwijany. 