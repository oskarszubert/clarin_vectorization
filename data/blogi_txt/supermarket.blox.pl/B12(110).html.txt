- Od dawna szukam pracy, jedną z dróg poszukiwań jest wszechobecny Internet, a czyha tu wiele pułapek – szczególnie na naiwnych, łatwowiernych i potrzebujących i będących w trudnej sytuacji materialnej – niestety - pisze czytelniczka „wybaczcie, że anonimowo”. Na ogólnopolskim portalu z ogłoszeniami trafiła na ofertę pracy w „e -commerce” testowanie stron, wyszukiwanie błędów na stronach, pisanie tekstów na forach czy blogach. Stawka? 60 zł za godzinę. „Codzienne wypłaty. Praca 2-4 godziny dziennie. 12 wolnych miejsc. Oferta aktualna do 29.06.2011 Proszę o kontakt mailowy”Czytelniczka się odezwała. I od razu dostała maila: „Witamy! Praca na umowę zlecenie. Wypłaty wynagrodzenia codziennie na konto bankowe. Rejestracja -  (tu adres strony internetowej). Zostało 11 wolnych miejsc. Z poważaniem, Anna N” - I tu był również haczyk, otworzyła się strona tej „wspaniałej firmy” – wszystko wyglądało wiarygodnie, należało wypełnić zadanie testowa jak najbardziej prawdopodobne w staraniu o tego rodzaju pracę - opisuje czytelniczka.  - Jednak aby zadanie testowe do firmy wysłać (w efekcie czego miał odezwać się lider regionalny i sfinalizować zawarcie umowy zlecenia) czego dowiadujemy się oczywiście na końcu należy najpierw wysłać pod wskazany numer telefonu sms-a, aby pobrać kod potwierdzający wypełnienie zadania testowego. Gdzie kruczek? Właśnie w tym sms.  W dobrze schowanym na stronie regulaminie można doczytać, że  jego koszt wynosi 30 zł + VAT. - Jednak próżno czekalibyście Państwo na odpowiedź ze strony firmy czy lidera-widmo (firma gwarantuje tego rodzaju kontakt w ciągu 24 godzin), nie z powodu nie zaliczenia zadania testowego – jest to po prostu typowy przykład wyłudzenia danych osobowych i pieniędzy, a chętnych do takiej pracy nie brakuje… Cóż – głupota i naiwność z mojej strony - ja już wiem czego mam na przyszłość unikać, być może kogoś jeszcze uda się ostrzec - pisze czytelniczka. Strona przed którą przestrzega od kilku dni jest zawieszona. Jednak szukając w sieci znalazłem jeszcze kilka podobnego rodzaju „ofert pracy”. Wszystkie łączy jedna rzecz - wynagrodzenie 60 zł za godzinę oraz sms typu premium który trzeba wysłać na jednym z etapów takiej „rekrutacji”. Serwer czeski, domena zarejestrowana w Norwegii - szukaj wiatru w polu. O podobnych radosnych próbach zrobienia ludzi w trąbę na sms pisałem już tu. 