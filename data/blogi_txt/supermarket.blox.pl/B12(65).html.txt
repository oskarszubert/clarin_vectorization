- Witam, proponuję zainteresować się nową "promocją" ciasteczek Bahlsena - pisze mi pani Joanna. Chodzi o Krakuski - Florianki, Babrakanki i Śmietankowe w nowym opakowaniu z dopiskiem "super cena". Cud, proszę Państwa CUD. SAME SCHUDŁY. - Po bliższym przyjrzeniu się opakowaniu - i dzięki uprzejmości Intermarche, które zapomniało uaktualnić cenówki - okazuje się, że Florianki, które wcześniej ważyły 200 g - teraz tylko 143g, Barbakanki"schudły" z 170g na 150g, a Śmietankowe z 200g na 160g, o czym oczywiście mowy nigdzie nie ma na opakowaniu - pisze pani Joanna. A oto i zdjęcia podesłane przez czytelniczkę: Jak widać kryzys mocno daje się we znaki producentom. A skoro sklepy cisną żeby nie zmieniać cen, to producenci zmniejszają opakowania. Pisałem już niedawno o takiej praktyce w wykonaniu np. firmy Danone, która  obniżyła np. gramaturę 12 proc. swoich produktów. I tak jogurt Gratka miał 300 gramów, a teraz ma 290. Ale cena została taka sama. - W ostatnich dwóch latach wzrost cen surowców i opakowań był ponaddwukrotnie wyższy od wzrostu cen produktów - tłumaczyła mi wtedy Ewa Zacharewicz z Danone. Widzieliście Państwo coś podobnego ostatnio? Bo, jak dla mnie to teraz masowe zjawisko. 