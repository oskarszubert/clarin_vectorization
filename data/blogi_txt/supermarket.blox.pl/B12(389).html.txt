Rok, tyle czasu od momentu publikacji u mnie na blogu zajęło Playowi zorientowanie się, że jednak ich oferta „nieograniczonego dostępu do Facebooka” w wersji na kartę jest pewnym nadużyciem, bo... nie dotyczy ogądania zdjęć. Tak, nie robię sobie jaj. Zwrócił  mi na to uwagę pan Maciej. O co chodzi? Play ma w swojej prepaidowej ofercie produkt, który nazywa się 'Lubię to!'  do którego zachęcał nielimitowanym dostępem do Facebooka. Jak się jednak okazało ów nielimitowany dostęp był równie prawdziwy jak obietnice wyborcze panów z PO i PiS. - Ostatnio po skorzystaniu z (rzekomo darmowego) Facebooka, spojrzałem w billing i zauważyłem, że duża część z tego, co wykorzystałem podczas ostatniego połączenia została zakwalifikowana, jako zwykła transmisja ze zwykłą stroną (czyli ilość możliwych danych do wykorzystania została pomniejszona) - relacjonował mi ponad rok temu pan Maciej. Czy jest to limit? Jest. Czy taka reklama moze wprowadzac w blad? Moim zdaniem moze. - Była to dość spora ilość transferu, a akurat oglądałem w trakcie tego połączenia zdjęcia w galerii, więc - słusznie - założyłem, że zdjęcia i miniatury zdjęć zamieszczanych na Facebooku prawdopodobnie nie są zamieszczane na serwerach FB, ale np. na serwerach partnerskich lub serwerach, co prawda należących do Facebooka, lecz o adresie innym niż *.facebook.com - wyjaśniał. A dla Playa one nie są częścią Facebooka! Prowadziło to do sytuacji gdy owszem wpisy w serwisie można było obejrzeć za darmo w ramach pakietu, ale Boże uchroń jeśli ktoś wpadł na pomysł aby kliknąć na zdjęcie zamieszczane przez znajomego. Bo, było ono na innym serwerze. I tu już ciągnięto z limitu. - Po publikacji na Pana blogu, na jednej z konferencji Playa, dziennikarz dopytał o tę sprawę szefa marketingu firmy. Ten dość pokrętnie wyjaśnił, że będą się starali również wyłączyć obrazki spod naliczania systemu, dlatego dałem im parę miesięcy na poprawki - relacjonuje Pan Maciej.  - Niestety nie zauważyłem zmiany, więc bodajże pod koniec października lub w listopadzie złożyłem skargę do UOKiK w tej sprawie (dołączając link do bloga z opisem sprawy, żeby 'ruszyło') - opisuje. UOKiK boksował się z Playem, boksował aż kilka dni temu  Play padł i zmienił regulamin w którym otwarcie pisze, że nieograniczony Facebook jest już ograniczony. „I. Z regulaminów Oferty Promocyjnej "Lubię to!" oraz Oferty Promocyjnej "Bonusy do Doładowań w ofercie Play na Kartę Lubię to!":a) usuwa się sformułowanie:"nieograniczony dostęp do Facebooka"i zastępuje sformułowaniem o treści:"dostęp do Facebooka na zasadach określonych w niniejszym regulaminie" 2. b) usuwa się sformułowanie:"W ramach usługi P4 zapewnia nieograniczony dostęp do Facebooka, co oznacza, że;transmisja danych poza transmisją danych na komponentach własnych ww. portalu będzie pomniejszać limit transferu danych z pakietów na transmisję danych.” I dalej: „Pomniejszenie limitu transmisji danych łączy się również z przeglądaniem „aktualności” w portalu Facebook z uwagi na fakt, że zminiaturyzowane zdjęcia pojawiające się przy odesłaniach do st ron internetowych (linki) zamieszczanych tam przez użytkowników nie stanowią komponentu własnego portalu Facebook, ponieważ są zamieszczone na zewnętrznych serwerach.” Zmiana regulaminu wchodzi w życie od 1 października tego roku. - Sprawa dość śmieszna, bo przecież mieli wybór: albo poprawiamy system, tak aby było zgodnie z poprzednimi sloganami, albo dostosowujemy regulamin pod dotychczasowe realia w strachu przed karami. Niestety, mimo (byłej chyba już) proklienckiej postawy Play wybrali tę niekorzystną dla abonenta zmianę - konkluduje czytelnik. Co na to Play? Rzecznik sieci Marcin Gruszka napisał mi tak: "Właśnie przeczytałem Pana tekst. Owszem zmieniliśmy regulamin, ale samej oferty nie. Wcale. Rozumiem, ze wie Pan jak działa ta oferta. Klient nigdy nic na tym nie tracił, nie dokładał ani jednego grosza. Ja chętnie i zawsze odpowiem na każde pytanie. Chętnie wyjaśnię. Czytając tekst można odnieść wrażenie, ze PLAY wprowadzał klienta w błąd i klient na tym coś tracił. I proszę mi wybaczyć to nie jest precyzyjne oddanie rzeczywistości." Bardzo mi przykro panie Marcinie ale moim zdaniem taka oferta z takim hasłem reklamowym mogla wprowadzać klientów w błąd. Dla klienta Facebook to cały feed - tekst oraz zdjęcia. Nie interesuje go gdzie są one umieszczone i na jakim serwerze. 