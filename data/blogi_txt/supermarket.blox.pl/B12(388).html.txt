Przez ostatnich kilka dni odpieram bohatersko zmasowany atak klientów sieci Play, którzy nie są w stanie sobie poradzić z telefonami marki Huawei. Owszem zastanawiałem się przez moment dlaczego ja mam je odpierać a nie Play. Ale już wiem - bo nasz najszybciej rosnący operator - nie ma swoim klientom nic do powiedzenia.  Ale zacznijmy od pana Piotra:  - Chciałbym zainteresować Pana karygodnymi praktykami sieci Play i Huawei. Otóż ja jak i pewnie setki klientów sieci zakupiliśmy telefon Huawei Y300. [tutaj się wtrącę bezczelnie - zwanego królem budżetowych smarfonów - koniec wtrętu] - Po niedługim czasie od zakupu okazało się że występują okresowe problemy z wykonywaniem połączeń wychodzących. Problem występuje podczas przełączania się na kolejne stacje nadawcze podczas np. jazdy samochodem. Powodem tych problemów jest ponoć oprogramowanie telefonu które powoduję nieprawidłową współpracę aparatu z kartami sim Playa. Na kartach sim konkurencji telefon zachowuje się wzorowo - relacjonuje czytelnik. Oto i oskarżony:  A teraz pan Marek: - Pod koniec sierpnia w salonie Play-a z przedłużeniem umowy kupiłem telefon Huawei G510. Po kilku dniach odkryłem, że nie mogę z niego dzwonić - pomagał jedynie reset telefonu. Zadzwoniłem do Huawei Polska z pytaniem, czy coś wiedzą i co mam robić. Poradzili oddać telefon do serwisu. Tak też zrobiłem. Po 14 dniach odebrałem - w salonie działał, po powrocie do domu to samo - brak możliwości wykonania połączeń wychodzących - po wybraniu numeru od razu komunikat "połączenie zakończone". Przez tydzień testowałem i okazało się, że usterka pojawia się, kiedy ginie zasięg sieci Play-a i telefon przełącza się na innego operatora - zgrzyta zębami czytelnik. Co na to Play? Stosuje taktykę pijanego strusia na betonowej nawierzchni. Pan Piotr po rozmowie z pracownikiem działu technicznego sieci dowiedział się, że wszystkie telefony Huawei Y300 posiadają podobną wadę. BOK poprosił aby przemęczył się ot, tak jakoś dwa miesięce, bo tyle czasu zajmie napisanie poprawki oprogramowania. Czytelnik nie chciał jednak iść na tak daleko idący kompromis (phi ledwo dwa miesiące bez aparatu a on się nie zgadza - bezczelny typ po prostu) tylko złożył reklamację i zażądał wymiany na inny model. I co?  Zaproponowano mu dwa telefony, wybrał jeden z nich i co dostał? To była dopiero niespodzianka Huawei Y300 tyle, że nowy. I oczywiście z tą samą wadą. Prawda, że sieć jest hojna i konsekwentna? A Play łaskawie doradziło aby... poczekał dwa miesiące aż Huawei wyda łatkę oprogramowania. Jeszcze zabawniej było w przypadku pana Marka. Od momentu kupienia telefonu (koniec sierpnia) miał go w ręku 26 dni. Ponieważ aparat naprawiano cztery razy (zmiana oprogramowania i strojenie toru radiowego, oczywiście nieskuteczne) Play postanowił go wymienić. - Dostałem propozycję nie do odrzucenia: 3 telefony, każdy o gorszych parametrach, jeden przedpotopowy, drugi ma podobne problemy z połączeniami, a trzeci żeby mnie chyba szlag trafił to opisywany wcześniej Huawei Y300, który tak samo jest niekompatybilny z siecią Play-a - pisze pan Marek i zgrzyta. - Obydwa telefony G510 i Y300 po naszych wpisach na forum Play wycofał ze swojej oferty. Ktoś w Play-u podjął decyzję sprzedaży tych telefonów we własnej sieci ale nie przeprowadził badań, jak się zachowują w terenie - wytyka operatorowi czytelnik. Więcej podobnych przypadków można przeczytać tu i tu. Koszty tej całej zabawy oczywiście sa po stronie klientów, którzy muszą wędrować do punktów obsługi Playa a wieczorami walić w klawiaturę, miotając pod nosem obelgi.  - A faktura za pakiet internetowy, który wziąłem razem z tym telefonem przychodzi i muszę za nią płacić, bo mi przyślą Kruka albo innego padlinożercę - komentuje pan Marek. Własnego telefonu nie oddam, ale wszystkim użytkownikom serdecznie współczuję. Ciekawe czy Play też. 