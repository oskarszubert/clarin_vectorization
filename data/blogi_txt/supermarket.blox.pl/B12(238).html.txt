Zastanawiają się Państwo jak przyznaje się te znaczki Laur Konsumenta widoczne w sklepach i reklamach telewizyjnych? Ja już wiem. Katowicka spółka Kowalski Pro-Media opracowała sposób jak zarabiać pieniądze korzystając z zadufania firm i niewiedzy konsumentów. W skrócie wygląda to tak: Kilkunastu studentów Uniwersytetu Śląskiego dzwoni do ludzi, firm i instytucji z krótkim pytaniem jaki produkt uważają za najlepszy? Na przykład: czy najlepsze skarpety robi Wola, Milena, Bornpol a może jakaś inna firma? Sami przy tym układają pytania. Skąd biorą namiary? - Korzystamy z różnych baz danych - twierdzi wymijająco organizator. Głosować można też przez internet. - Zbieramy głosy, zliczamy je i to matematyka decyduje, mówi nam, który produkt jest najpopularniejszy. Kto zdobywa najwięcej głosów ten wygrywa - wyjaśnia organizator. Ile głosów trzeba zdobyć aby wygrać „największy projekt konsumencki w kraju”? 20 tys? 10 tys.? Tysiąc? Wystarczy mniej niż 200. W ostatniej edycji konkursu zwycięzca w kategorii: nawozy do upraw warzywniczo- sadowniczych Inco-Veritas otrzymał 247 głosów (na 400), a wśród producentów skarpet wygrała firma Wola ze 179 głosami. T eraz organizator dzwoni do firmy która wygrała. klienci bardzo was lubią. Możecie używać tytułu Laur Konsumenta/Klienta/Odkrycie roku. Trzeba tylko zapłacić za reklamę 16 tys. zł. I teraz to samo w kilkuset kategoriach. Proste? Proste. Jeśli coś mnie dziwi to łatwowierność i zadufanie firm które biorą taki znaczek nawet nie sprawdzając co to jest dokładnie. Błyskawicznie za to wykorzystują informacje o uzyskanym Laurze w kampaniach reklamowych i komunikatach prasowych. Niektóre z tych informacji prasowych budzą zresztą moje zdziwienie. Ot komunikat AutoMapy. „Respondenci biorący udział w badaniu zwracali szczególną uwagę na innowacyjne rozwiązania takie jak system informacji o ruchu drogowym AutoMapa Traffic, a w szczególności na jego funkcję LiveDrive! pozwalającą na wyznaczanie tras z uwzględnieniem rzeczywistych danych drogowych dostępnych w trybie on-line.” Skąd AutoMapa to wie skoro organizator twierdzi, że pyta tylko jaki produkt jest najlepszy ale nie pyta już dlaczego? Janusz M. Kamiński, szef PR i Marketingu AutoMapy: wszystkie informacje, o które Pan pyta otrzymaliśmy od organizatora konkursu. Cała metodologia badania i wyniki znajdują się po stronie organizatora. Do nas dociera jedynie informacja o wyniku (miejsce) oraz bardzo krótkie uzasadnienie.  Kto kogo w tym przypadku robi w konia? AutoMapa klientów i dziennikarzy czy organizator AutoMapę??? 