Nie tak dawno pisałem o panu Robercie, który ubezpieczył telefon Samsung Galaxy SII za pośrednictwem swojego operatora Orange. To dość popularna usługa - która teoretycznie ma nam zapewnić kupno nowego sprzętu, w przypadku gdy ze starym coś się stanie - dajmy na to kot go podepcze. Pan Robert regularnie płacił składkę czyli 18,99 zł miesięcznie. Tymczasem w wakacje telefon doznał zbyt bliskiego kontaktu z wodą, po którym to się zakrztusił i padł  (swoją drogą polecam wodoszczelne aparaty, bo najczęstszą ostatnio wymówką przy odmowie naprawy gwarancyjnej jest: „telefon był zalany”).  Od czego jest ubezpieczenie? - pomyślał pan Robert. Samsung wart był jakieś 1.3 tys. zł. Ile dostał nasz czytelnik odszkodowania od PZU? TRZY STÓWKI. Tak, tak dopiero po opisaniu tej sprawy  - ubezpieczyciel wypłacił odszkodowanie w wysokości nowego aparatu. Nie zmienia to jednak faktu, że propozycja kupienia podobnego rodzaju polisy to właściwie standard w każdym sklepie z elektroniką.  Co takie ubezpieczenie da? Teoretycznie szybszą naprawę sprzętu. W terminie do 14 dni roboczych. To również dodatkowa ochrona. Gwarancja producenta to zwykle dwa lata, ubezpieczenie dodaje do niej kolejne dwa. W przypadku niektórych polis działa również wtedy, gdy uszkodzenie następuje z winy użytkownika. Jeśli sprzętu nie można albo nie warto naprawiać - klient dostanie pieniądze z powrotem. Ile to kosztuje? Ok. 10 proc. wartości sprzętu. I tak kupując laptop za 3,6 tys. zł, należy się liczyć z dopłatą ok. 400 zł za polisę.Czy warto? Tak, ale proszę pamiętać, że nie jest to żadne cudo na kiju. Dlaczego warto? Bo, elektronika proszę państwa jest w dzisiejszych czasach zawodna jak nasza narodowa reprezentacja w piłce nożnej. Jeśli więc ktoś np. często korzysta z laptopa bo bez Facebooka żyć nie może - istnieje spora szansa, że przed końcem okresu ubezpieczenia wystawi białą flagę i powie: płyta główna kaput, twardy dysk kaput. Jak nas kiwają na takich polisach? Trik pierwszy. Data wpływu. Sprzedawca recytując warunki umowy - będzie przekonywał, że sprzęt zostanie naprawiony w ciągu 14 dni, a jeśli nie to oni zwracają pieniądze. W tym zdaniu mieszczą się co najmniej dwie półprawdy. Pierwsza półprawda (druga patrz punkt pięć) - owszem 14 dni - ale liczy się je od tzw. daty wpływu sprzętu do serwisu. A ile kurier potrafi dostarczać tam np. laptopa? Znam przypadek (zresztą na własnej skórze), że trwało to dni... pięć. Trik drugi. Piętrzymy formalności. Zepsuty sprzęt odbiera kurier. Żeby jednak pojawił się w domu, trzeba wysłać zgłoszenie do firmy ubezpieczeniowej o szkodzie. Proszę się przygotować na to, że trzeba będzie wypełnić długi i skomplikowany formularz. Trzeba opisać co spowodowało szkodę (polecam aby sprawdzić w warunkach ubezpieczenia wyłączenia odpowiedzialności, bo może się okazać, że jeśli ktoś za mocno zamknął klapę od laptopa to z naprawy/kasy nici). Formularz fotografujemy albo skanujemy, podobnie robimy z dowodem zakupu i wysyłamy mailem.   Dziwnym trafem skrzynka mailowa ubezpieczyciela przyjmować może pliki tylko do.... 1 MB. Naprawdę - znów testowałem to na sobie. Trik trzeci. Naprawa trwa długo. A bierze się to stąd, że serwis wpierw wycenia rozmiar naprawy a następnie wysyła pytanie do ubezpieczalni, czy akceptuje zakres prac. Jeśli naprawa jest zbyt droga albo ubezpieczyciel nie wyrobi się w ciągu 14 dni - wypłaci odszkodowanie. Ale... Trik czwarty. Nie będzie gotówki (zazwyczaj)Niektóre sieci owszem wyskakują z gotówki, ale zazwyczaj pieniądze oddaje się w formie karty podarunkowej na zakupy. Można ją zrealizować tylko w sieci w której  kupiliśmy feralny sprzęt. Przy czym karta podarunkowa jest zamawiana przez ubezpieczalnię w sieci. Sieć wysyła ją do ubezpieczyciela, a dopiero ubezpieczyciel do właściciela polisy. Ile to trwa? Ot, szybko - minimum tydzień - bo karta kursuje za pośrednictwem Poczty Polskiej. Aha - trzeba ją jeszcze aktywować. Można to zrobić od 9 do 17. Czy to oznacza, ze zaraz po telefonie będzie można nią robić zakupy? Oczywiście, że nie. Aktywacja potrwa z godzinkę, dwie albo i trzy. Trik piąty. Wartość wymiany. Zgodnie z postanowieniami polisy "kwota karty podarunkowej odpowiada wartości wymiany". Co to oznacza? Sklep zwraca dokładnie tyle pieniędzy, ile kosztuje w tym momencie sprzęt podobny do tego, który kupił klient. Czyli jeśli ktoś kupił dwa lata temu laptopa z wówczas nowoczesnym super procesorem i5, to teraz wycena będzie dotyczyć również laptopa z procesorem i5, który taki nowoczesny już nie jest. Ta polityka premiuje ubezpieczanie nietypowych (i drogich) zakupów. Na przykład - 17 calowych laptopów (robi je już niewielu producentów, więc istnieje szansa że kwota ubezpieczenia będzie wyższa. -------------- Polecam swoja książkę : Łowcy Milionów.      Z ilu podstawówek Pana wyrzucili? Ośmiu czy dziesięciu?- Chyba z ośmiu.Potem wywalono pana z czterech liceów i czterech uczelni.- A jak. Dzień Dobry TVN "Łowców Milionów" poleca Ania Dziewit "Łowcy Milionów" w TVP w "Kawa czy herbata" „Szczerze przyznaję, że to jedna z najciekawszych publikacji, z jakimi stykałam się od lat. Opowiada o ludziach takich jak my, nasi rodzice i dziadkowie. O ludziach, którzy osiągnęli sukces na gruncie polskim. Którzy mają wpływ na większość z nas, na społeczności, w których żyją, na ludzi, których obsługują.”kreatywa.net „Jakość czytanych książek często określam przez pryzmat tego, jak wiele razy cytowałam z nich coś mężowi. Ile razy przerywałam lekturę, by go dręczyć czytaniem całych stron lub omawianiem wniosków, jakie mi się nasunęły.Fragmenty tej książki cytowałam i opowiadałam wielokrotnie. Nawet wczoraj przy wstawianiu prania.” jutrofutro.blogspot.com﻿﻿ 