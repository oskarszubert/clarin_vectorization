Zaczęło się od tego że pan Jarek chciał kupić telewizor. Poszedł do sklepu Sony Center w Wola Parku. Przyciągnęły go raty 0 proc. Jak to stwierdził zawsze to fajniej niż wywalać całą gotówkę naraz. Zwłaszcza że telewizor był więcej niż drogi. 9999 zł. (55 cali). - Zapytaliśmy jakie dokumenty trzeba złożyć, wszystko nam powiedzieli. Żona poszła następnego dnia do sklepu z dokumentami, pan wydrukował umowę - mówi pan Jarek.   Wypełnioną ALE NIE PODPISANĄ  Żona pana Jarka zabrała ją do domu aby ją na spokojnie przeczytać. - Ok, nie ma problemu, proszę wziąć - opowiada radośnie sprzedawca. - Czytamy umowę w domu, jest wyjątkowo nieatrakcyjna, wciskają przy okazji jakieś karty kredytowe, których nie chcemy. Czytam w internecie opinie o Sygma Banku (bo to oni udzielają tych rat dla Sony), są załamujące - generalnie rezygnujemy i decydujemy się kupić TV za gotówkę - opowiada pan Jarek. Następnego dnia rano żona pana Jarka dzwoni do sklepu, że nie podpisują umowy, bo warunki są nieatrakcyjne.  A sprzedawca na to... nie ma problemu, tylko proszę przyjść podpisać "Wniosek o anulowanie kredytu". - Pytamy: czemu mamy anulować coś, co nie zostało przyznane, ba - nawet wniosek nie został złożony. Sprzedawca - "to taka procedura, proszę się nie martwić, to formalność". Nam się to nie podoba, ale co robić - żona poszła, podpisała pisemko - opowiada czytelnik. Koniec?! NIE. Pan sprzedawca zapewniał, że to koniec sprawy, oni to wysyłają do banku i po kłopocie. Pan Jarek tymczasem zaczął cisnąć sprzedawcę czemu bank musi mieć pismo o odwołaniu, skoro nie ma nawet wniosku o kredyt. Pan w sklepie zaczął kręcić: "bo to jest tak, że jak się wydrukuje umowę u nas w sklepie, to automatycznie bank to rozumie jako zgodę na kredyt". Tu panu Jarkowi para już zaczęła iść uszami. - Nic nie podpisałem, pokażcie mi wniosek z podpisem, przecież to jest jedyna prawna droga do zawarcia kredytu. No ale sprzedawca mówi, żeby się nie martwić, że to taka procedura, i wszystko będzie ok. Bynajmniej nie uspokojeni czytelnicy wrócili  do domu. Mija parę dni - przychodzi list z SygmaBanku, że kredyt przyznany, z załączonym harmonogramem spłat!!! - Jedziemy z mordą do sklepu. Okazuje się, że sklep nie wysłał tego "Wniosku o anulowanie kredytu" do banku, mimo że nas zapewniali, że to zrobią. Szef salonu, bo już z nim rozmawiamy, tłumaczy, że po te pisma przyjeżdża pracownik SygmaBanku raz w tygodniu. I że nasze pismo wziął 28 lutego (czyli dopiero 6 dni po całej akcji) - opowiada czytelnik. Dociśnięty kierownik sklepu podpisał oświadczenie że żadnego kredytu nie było. Dodatkowo przyznaje, że „przez pomyłkę” wysłali razem z tym "anulowaniem" zaświadczenie o zarobkach mojej żony do Sygmy. Jakim prawem? Pomyliliśmy się - tłumaczy. - Następnego dnia żona jedzie do SygmaBanku osobiście. I tu ciekawostka: w ogóle nie wiedzą, że było "anulowanie". Pokazujemy pisma ze stemplami sklepu, że przedstawiciel Sygmy odebrał 28 lutego. Pani wszystko rozumie, każe pisać reklamację. "Dotyczy umowy numer:XXXXXXXXXXX. W związku z tym, że nie podpisałam umowy zwracam się z prośbą o anulowanie umowy, wykreślenie moich danych osobowych z BIK oraz z Państwa systemu. Proszę o wysłanie potwierdzenia anulacji kredytu i usunięcia danych oraz proszę o zwrot oryginału zaświadczenia o zarobkach oraz oświadczenie, że nie jestem Państwa dłużnikiem" Żona pyta, jak to możliwe, żeby bank uruchomił kredyt bez ważnych dokumentów. Pani mówi ciekawą rzecz - "bo my mamy zaufanie do tego sklepu, więc jak oni nam mówią, że klient jest zainteresowany, to od razu działamy". - Osobiście sądzę, że sklep, w porozumieniu z Sygma Bankiem, robi takie numery, bo ma prowizję od każdego kredytu. A bank ma klientów, więc obie strony mają interes, żeby wciskać te kredyty na siłę. I gdybyśmy ten kredyt wzięli, nawet byśmy się nie dowiedzieli, że został on uruchomiony ZANIM go podpisaliśmy. A to jest niezgodne z prawem. I ludzie tego nie wiedzą, bo mało kto rezygnuje po przeczytaniu umowy - pisze pan Jarek który dostarczył mi dokumenty całej sprawy. Ciekaw jestem co na to wszystko firma Sony. 