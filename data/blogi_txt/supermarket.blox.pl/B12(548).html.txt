- Panie Piotrze. Właśnie pisał Pan o problemach z dodzwonieniem się do serwisu UPC. Okazuje się, że w przypadku sieci Play jest jeszcze gorzej, bowiem po północy nie da się dodzwonić na infolinię, nawet w celu zablokowania połączeń z powodu zgubionego lub skradzionego telefonu - napisał do mnie pan Michał, który pod koniec maja był w Barcelonie (tak ja też zazdroszczę). Pech chciał, że zgubił albo skradziono mu telefon. - Przed wyjazdem tyle się naczytałem o kieszonkowcach w Barcelonie całą uwagę skupiłem na pilnowaniu dokumentów i pieniędzy zapominając o telefonie. Sam więc sobie jestem winien. Zaraz po tym, jak stwierdziłem brak telefonu chciałem zablokować połączenia wychodzące. W tym celu dzwoniłem na infolinię sieci Play, w której mam telefon. Było już po północy, a tam nikt nie odbierał. Jak to możliwe, że po północy nie da się dodzwonić do operatora w celu zablokowania telefonu? - dziwi się pan Michał. Ostatecznie telefon udało mu się zablokować następnego dnia rano. Na wszelki wypadek zapytał jeszcze panią na infolinii czy były jakieś połączenia z zgubionego telefonu. Pani na infolinii odpowiedziała, że nie. Kilka dni później zalogował się do swojego profilu na stronie sieci Play, a tam zobaczył, że ma do zapłaty fakturę na ok. 750 zł z czego jak pisze większość to połączenia wykonane po tym jak już stracił telefon. - I nie zamierzam unikać płacenia za część połączeń wykonanych przez "szczęśliwego znalazcę" przed podjęciem próby zablokowania przeze mnie telefonu - taki mój obowiązek, czy mi się to podoba czy nie. Rzecz w tym, że operator kompletnie ignoruje moje roszczenia dotyczące anulowania części opłat za połączenia wykonane po godzinie, w której chciałem zablokować telefon. Przecież dołożyłem wszelkich starań, aby zablokować połączenia wychodzące niezwłocznie po tym jak zauważyłem brak telefonu. To operator uniemożliwił mi zablokowanie telefonu - pisze mi pan Michał. Wczytałem się w korespondencję, która prowadził z siecią Play i musze przyznać, że pan Michał nie do końca ma tutaj rację. To znaczy fakt, że w Playu nikt nie odebrał telefonu po północy to oczywiste dno i pięć metrów mułu. Klient takie sytuacje zapamięta na długo. Ale telefon można było zablokować na infolinii przy pomocy automatu, co firma mu wyjaśniała w odpowiedzi na reklamację. „ Infolinia sieci Play jest czynna 24 godziny na dobę. Natomiast po godzinie 00:00 jest możliwość zgłoszenia kradzieży telefonu i zablokowania karty SIM poprzez wybranie odpowiedniej cyfry na klawiaturze telefonu. Tym samym nie stwierdziłam nieprawidłowości po stronie naszej sieci.” „Dodam, że zgodnie z Regulaminem Świadczenia Usług Telekomunikacyjnych przez P4 sp. z o.o. dla Abonentów (§10 pkt 8), za opłaty naliczone od momentu zgubienia karty SIM do momentu zablokowania karty wyłączną odpowiedzialność ponosi Abonent. W związku z tym nie mam podstaw do ich anulowania.” Jakie z tego płyną wnioski? Numer jeden - nie licz na infolinię sieci Play jeśli chcesz załatwić problem przez konsultanta po północy. Numer dwa - nie licz na infolinię sieci Play jeśli chcesz załatwić problem przez konsultanta po północy. Numer trzy - nie licz na infolinię sieci Play jeśli chcesz załatwić problem przez konsultanta po północy. Numer cztery - nie licz na żadną infolinię i pamiętaj jeśli pojawi się jakiś problem to i tak nie dadzą ci możliwości odsłuchania rozmowy powołując się na ochronę danych osobowych. 