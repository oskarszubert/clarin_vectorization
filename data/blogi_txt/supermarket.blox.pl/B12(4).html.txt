1. Wyprzedaże nie są abyś kupił coś tanio. Wyprzedaże są po to abyś uważał – uważała, że kupujesz coś tanio. 2. Dlaczego wyprzedaże są w styczniu? Bo, to najgorszy dla handlu okres w roku. Po świętach ludzie macają płótno w portfelu, karty kredytowe zgrzane są do granic możliwości a nawet największe zakupowe rekiny, zamieniają się w płotki oglądając wyciągi z banku i zastanawiając, no niezły melanż był, ale kiedy do cholery ja to spłacę???? Do opuszczenia gardy skłonić konsumenta może tylko hasło: „mamy SUPER OKAZJĘ.”   3. Zimowe wyprzedaże to głównie ubrania, buty, elektronika i AGD. Ale czy faktycznie w trakcie wyprzedaży można kupić towar, który chwilę wcześniej był dużo droższy? To półprawda, czyli taka nieprawda, która zapakowana jest w pozory. Sklepy w trakcie wyprzedaży czyszczą magazyny, wypychając z nich cały badziew, który tam zalega. Innymi słowy – sprzedaje to co nie zeszło w grudniu, listopadzie, październiku itd.  Czyli nietypowe rozmiarówki (to sklepy z odzieżą), towar nieco podniszczony, stary w sensie technologicznym (w sklepach z elektroniką można dzięki temu upolować aparaty foto wprowadzone na rynek w roku 2010, podobnie zresztą jak telewizory (mój kolega specjalizujący się w testowaniu sprzętu RTV, chodząc po sieci popularnych sklepów w styczniu twierdzi, że czuje się jakby wędrował po muzeum techniki). Podobnego rodzaju eksponaty, trzeba sprzedać jak najszybciej – aby zarobić na nich cokolwiek, póki można. Sklep dajemy więc cenę w jakiej to ustrojstwo było sprzedawane zanim trafiło do magazynu i cenę promocyjną niższą o połowę. Robi wrażenie? A jak! Zanim więc zapłoniesz żądzą zakupu – sprawdź co kupujesz i ile to kosztowało wcześniej. W końcu po coś nosisz tego smartfona w kieszeni prawda? 4. Towary w naturalny sposób w miarę upływu czasu tracą na wartości. I znów trzymając się elektroniki – telewizor wprowadzony na rynek rok temu, kosztuje teraz o jakieś 30 proc. taniej. Podobnie jest z telefonami, laptopami, tabletami etc. To więc, że coś jest tańsze niż rok temu to całkowicie naturalny proces.  5. Ceny niektórych produktów np. ubrań trudno jest skontrolować – czy to super okazja czy nie. Sklepy z tego korzystają. A później się okazuje, że ta szałowa bluzeczka (obniżka z trzystu złotych do stówki – no, żal byłoby nie kupić) ma pod stertą przyklejonych metek ukrytą jeszcze pierwotną cenę, czyli… 99 zł. AŁA. 6. Kupować sprzęt powystawowy czy nie? Na niego są największe zniżki. Odpowiem, to zależy jaki. Czajnik na przykład można kupić, bo na półce tylko stał. Ale czy opłaca się wziąć powystawowy telewizor, który grał np. przez dwa lata po 12 godzin dziennie? Śmiem, że wątpię.  Podobnie jest z laptopami. Ostatnio widziałem w sklepie ultrabooka w bardzo dobrej cenie (1.5 tys. taniej, niż sprzęt podobnej klasy, aluminiowwa obudowa) z dyskiem ssd na pokładzie i systemem Windows 7 (z różnych względów mocno mi zależało na tym aby kupić laptopa z 7 a nie z Windows 8). Obejrzałem go dokładnie. Pod spodem miał rysy przypominające zmarszczki na twarzy Keitha Richardsa. Ale doszczętnie mnie zniechęcił komunikat programu antywirusowego z którego wynikało, że licencja na niego już się skończyła. To oznacza, że na wystawie ten sprzęt leżał ponad rok (po takim okresie kończyła się licencja na atywirusa).  Poza tym jako powystawowy sklepy sprzedają też sprzęt, który był zwracany przez klientów i naprawiany. I nie zawsze informują o tym konsumenta a nawet rzekłbym, że informują o tym rzadko. 7. Prawdziwe okazje są. Tyle że jest ich niewiele. Dla pozoru rzuca się na sklep, trochę towaru niezłej jakości w dobrej cenie – tak aby przyciągnąć chętnych i mieć się czymś chwalić na wystawach i w reklamach. Bez wątpienia w zimowych wyprzedażach opłaca się kupować… zimowe ubrania i buty (oczywiście jeśli ktoś ich potrzebuje). Sklepy się ich pozbywają, aby zrobić miejsce w magazynie na wiosenną kolekcję.  Poza tym najlepsze okazje czasami wynikają z decyzji danego producenta. Panasonic zakończył niedawno produkcję plazm. Pozbywa się więc tych telewizorów z magazynów. To oznacza, z kolei, że można kupić teraz niezłej klasy odbiornik tej marki (i w tej technologii) w bardzo dobrej cenie. 8. Na zachodzie Europy są „lepsze” wyprzedaże. Podobnie w USA. To prawda. Po prostu rynki są tam większe a konsumenci bogatsi. Ponieważ sprzedają więcej produktów w normalnych cenach, stać ich na większe obniżki na wyprzedażach. 9. Targuj się. Przy ubraniach masz mniejsze szanse na zniżkę, ale przy elektronice i agd już całkiem spore zwłaszcza jeśli chodzi o sprzęt powystawowy – jeśli chcesz go oczywiście kupić. Aha - pamiętaj raty 0 proc. nie są ratami ) proc. jeśli każą Ci do tego wykupić ubezpieczenie. Pytaj zawsze o RRSO - rzeczywistą, roczną stopę oprocentowania (mnie raz sprzedawca kredytów zapytał: a co to jest to RRSO?) 10. Największą szansę na tanie zakupy na wyprzedaży masz jeśli wiesz czego potrzebujesz i znasz wcześniejsze ceny tego produktu. Pamiętaj drogi czytelniku – okazja nie polega na tym, aby kupić coś czego nie potrzebujesz tylko dlatego, że było tanie.  A co o wyprzedażach opowiadałem w Dzień Dobry TVN? 