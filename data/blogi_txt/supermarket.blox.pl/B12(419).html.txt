Oto press release nad press rekeasami! Wraz ze zbliżającymi się Walentynkami sklepy internetowe odnotowują zwiększone obroty sprzedaży. Kupowanie upominków w internecie pozwala na znaczną oszczędność czasu oraz komfort wybierania produktu we własnym domu. W przypadku Walentynek, największą zaletą wydaje się być jednak anonimowość. W tym roku, podobnie jak w poprzednim, hitem sprzedaży w największym polskim sklepie internetowym Merlin.pl są wszelkiego rodzaju prezenty erotyczne! Super! Czytam dalej. A dalej to samo. W okresie walentynkowym, podobnie jak przed świętami Bożego Narodzenia, sklepy internetowe odnotowują zwiększoną sprzedaż. Jak się jednak okazuje, zainteresowanie konsumentów wzrasta przede wszystkim w odniesieniu do wszelkiego rodzaju produktów o charakterze intymnym.  Wynika to z jednej strony z anonimowości, jaką gwarantują zakupy dokonywane przez internet, a z drugiej również z asortymentu, który często występuje jedynie w ofercie sklepu internetowego – twierdzi Radosław Krawczyk, Członek Zarządu Merlin.pl.  Czyli już mamy pewność, że internet zapewnia anonimowość. W tym momencie drżę już z napięcia co jest hitem sprzedaży. I? Absolutnym hitem sprzedaży w Merlin.pl w okresie walentynkowym w zeszłym roku były wyszukane gadżety erotyczne, takie jak chociażby zestaw Kamasutra, zawierający specjalną czekoladę do malowania ciała wraz z pędzelkiem, czy też pluszowe, różowe kajdanki. W tym roku preferencje klientów są bardzo podobne. Znacząco wzrasta sprzedaż kosmetyków i akcesoriów erotycznych, zmysłowej bielizny, biżuterii oraz perfum.  Dużym zainteresowaniem konsumentów cieszą się specjalne walentynkowe zestawy kosmetyków i produktów odwołujących się do tematyki miłosnej – mówi Agata Czarnowska, specjalista ds. PR Merlin.pl – Znajdują się wśród nich m. in. zestaw zawierający czekoladę do malowania ciała, zestaw olejków do masażu, czy też czerwona, odważna bielizna damska. Ale żeby nie było. Internauci lubią też czytać.  Na prezenty walentynkowe są także wybierane książki. Pod względem wielkości sprzedaży ustępują one jednak miejsca produktom związanym tematycznie z erotyką. Literatura ta dotyczy natomiast często miłości, związków damsko-męskich, czy seksu. Bestsellerami walentynkowymi w tym roku są „Zaginiony symbol” Dana Browna, „Miłość” Paulo Coelho i „Balsam dla duszy. Historie miłosne” autorstwa Jacka Canfielda, Marka Victora Hansena i Petera Vegso.  Ała. Idę sobie poczytać, ze Tesco w tym roku sprzeda dwa miliony pączków w tłusty czwartek. Może nimi też można się posmarować? 