NSZZ Solidarność chce wprowadzenia zakazu handlu w niedzielę od południa. Po 12 sklepy byłyby zamknięte, 300 tys. pracowników małych i dużych sklepów w domach, bawiąc się z rodziną. Bo, dziś związkowcy malują dickensowski obraz polskiej rodziny, w której żony, zamiast w niedzielę zajmować się rodziną, pracują w tym czasie w hipermarketach. Wtedy ojcowie siadają za stołem i piją wódkę, a dzieci bawią się na podłodze, patrząc na pijących ojców.  Dyskusja o zakazie handlu w niedzielę jest zazwyczaj dyskusją na poziomie emocjonalnym: jestem za, a ja przeciw, a ty głupi, nie to ty jesteś głupi itd.  Kilka faktów.  To nie tak proszę państwa, że pracownicy marketów sa wykorzystywani muszą pracować siedem dni w tygodniu. Za pracę w niedzielę dostaje się dzień wolny. We wtorek, środę itp. Związki mają tu rację: trudno spędzać czas z rodziną np. we wtorek gdy dzieci w szkole a mąż w pracy. Taki dzień wolny gdzieś tam rozłazi. Sam często pracuje w niedzielę i wiem jak to wygląda, mimo, że mogę odebrać dzień wolny w poniedziałek albo piątek. To minus pracy w markecie czy w gazecie. Minus o którym wiedziałem jednak podejmując pracę (owszem jestem lepiej wynagradzany niż pracownik marketu).  Z punktu widzenia gospodarki wprowadzenie zakazu się nie opłaca - przynajmniej teraz. Według analiz resortu pracy zakaz handlu w niedziele spowoduje zagrożenie utraty pracy dla 50-70 tys. osób. Koszt: - wyższe wydatki na zasiłki dla bezrobotnych - 420-590 mln zł; - mniejsze wpływy budżetowe z podatków - 545-764 mln zł. - zmniejszenie przychodów Narodowego Funduszy Zdrowia (mniej ludzi będzie płacić składkę zdrowotną) o 83-116 mln zł.-  Resort pracy nie zgadza się na inny postulat - 100 proc. dodatku za pracę w niedziele. Byłoby to zbyt duże obciążenie dla pracodawcy - twierdzi ministerstwo.  Wreszcie zakaz walnąłby w klientów - straszy Andrzej Maria Faliński z Polskiej Organizacji Handlu i Dystrybucji, reprezentujący wielkie sklepy. Dlaczego? Bo, wzrosną ceny żywności. Sieci osiągają niskie ceny dzięki dużym obrotom, a obroty wskutek zakazu spadną. Jeśli wzrosną w ceny w marketach wzrośnie też inflacja itd.  Wszystkie te argumenty nie zmieniają jednej rzeczy: sprawa nie jest tak czarno biała jak chcieliby przeciwnicy i zwolennicy zakazu.  Podjęcie jakiejkolwiek decyzji w tej sprawie nie zakończy sporu, ale go wręcz zaogni. To podobny (choć mniejszej wagi) nierozwiązywalny dylemat jak kwestie aborcji, invitro, kary śmierci itp. Doświadczenie uczy, że namniej uwierający jest tu kompromis. My taki kompromis mamy: handel od dwóch lat jest zakazany w 12 świąt w roku. Dla mnie osobiście pytanie pozwolić na handel w niedzielę czy nie jest w istocie pytaniem o funkcję państwa. Czy ma ono wychowywać obywateli, jak chciałyby związki zawodowe? Czy może mamy może obywatelom dać prawo wyboru? Niech sami zdecydują co chcą robić z niedzielą i w jaki sposób? W istocie fantastycznie byłoby gdyby matki i ojcowie zamiast chodzić w niedzielę do centrów handlowych spędzali ten czas z rodziną. bawili się z dziećmi czy szli razem na spacer do parku. Prawo jednak tak nie działa. Nie da się nakazać pod sankcją państwa takich zachowań. To kwestia sumienia nie prawa. 