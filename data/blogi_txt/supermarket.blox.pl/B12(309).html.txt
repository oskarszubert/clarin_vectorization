Będą próby zakupów kontrolowanych, wielkie pieniądze i oskarżenia o zmowy cenowe. Ale to za chwilę. Polska Izba Handlu to organizacja zrzeszająca drobne firmy handlowe z całego kraju. I nie lubi Biedronki, która seryjnie wykańcza im członków. Według Izby zachodzi podejrzenie, że część producentów dostarcza niektóre ze swoich markowych produktów spożywczych o określonej gramaturze wyłącznie do Biedronki.Na przykład producent w swojej standardowej ofercie ma artykuł x w opakowaniach 500 gramów i kilogram. Na zlecenie Biedronki robi ten sam produkt w opakowaniu 750 gramów. Inny przykład. We wszystkich sklepach Coca-Cola sprzedawana jest w opakowaniu 2-litrowym, ale w Biedronce kupić można jedynie jej mniejszą wersję 1,75 litra. PIH A ludzie sa przez to wprowadzani w błąd bo większość klientów tej różnicy nie dostrzega i kupuje mniejszy napój za cenę opakowania dwulitrowego.  Tyle że PIH nie burzy się o to że konsumenci mogą być robieni w konia. O nie! On domaga się aby oni też mogli kupować od producentów mniejsze opakowania, bo Coca- Cola mniejszy napój robi TYLKO dla Biedronki. PIH złożył zawiadomienie do Urzędu Ochrony Konkurencji i Konsumentów. Ale Urząd stwierdził że zmowy nie ma. PIH zrobił więc prowokację: „W sierpniu br. na zapytanie jednej z sieci spożywczych - Członka Polskiej Izby Handlu o możliwość zakupu napoju Coca-Cola w butelce o pojemności 1,75 l (takim jakie sprzedaje się je do sieci „Biedronka” ) producent napoju odpowiedział, że zamówienie tego produktu jest możliwe z 3 miesięcznym wyprzedzeniem i w minimalnej ilości 500 palet. Zaskakująca jednak dla zamawiającego była nie minimalna ilość, czy też czas oczekiwania na realizację zamówienia, co jest zrozumiałe i do zaakceptowania, ale… hurtowa cena zakupu… 3,61 zł netto za butelkę !  Jak łatwo można obliczyć, cena brutto po dodaniu 23% podatku VAT wyniesie wtedy 4,44 zł za butelkę. Dla porównania w wyniku przeprowadzonego w dniu 6 października 2011 przez Polską Izbę Handlu testu, cena detaliczna tego właśnie napoju, w takim opakowaniu w sklepach sieci Biedronka we Wrocławiu i w Warszawie wyniosła 4,29 zł. Jak konkurować ceną produktu skoro już samo naliczenie VAT powoduje, iż towar ten jest droższy na półce o 15 groszy za butelkę niż Biedronce… ? Dlatego też 7 października 2011 Polska Izba Handlu zwróciła się z pytaniem do producenta napoju Coca-Cola jakie kryteria musi spełniać odbiorca, aby dokonać zakupu napoju Coca-Cola 1,75 l na korzystniejszych warunkach.” Na to pytanie odpowiedzi już nie dostała. Ale ja ją znam! Naprawdę! Wiem co trzeba zrobić żeby dostać niższą cenę! Wystarczy że Polska Izba Handlu stworzy sieć swoich sklepów i zamówi po kilka palet Coca coli do każdego. Wtedy cena będzie taka jak dla Biedronki. A PIH znów złożył wniosek do UOKiK -u. 