- We czwórkę wracaliśmy samolotem z Pragi do Warszawy. Mieliśmy kupione bilety u przewoźnika Czech Airlines na lot w piątek, 10 września o godzinie 16.55. Jednak na lotnisku okazało się, że linie sprzedały więcej biletów niż miejsc w samolocie i zaproponowały nam super deal. Polecimy alternatywną trasą z międzylądowaniem w Dusseldorfie. Będziemy 3 godziny później w domu. Za tę uprzejmość dostaniemy po 250 euro na głowę. Kto by nie skorzystał - pyta czytelniczka. I skorzystali. Samolot do Dusseldorfu wyleciał z opóźnieniem. Zamiast o 17.15 wystartował około 20 minut później, których nie nadrobił podczas lotu.  - W Dusseldorfie wylądowaliśmy o 18.48. Na tym dużym lotnisku, aby przesiąść się na kolejny lot, trzeba iść kawał drogi, stanąć w kolejce do „check in”. Mimo naszych trzykrotnych apeli, obsługa lotniska odmówiła przyjęcia nas poza kolejnością. Nie trudno przewidzieć finał historii: nie zdążyliśmy na lot do Warszawy zaplanowany na godzinę 19.45.  Czytelnicy postanowili pójść do stanowiska Czech Airlines i poprosić o znalezienie nowego połączenia. - Bawiło nas, że tak latamy przez Europę i nie możemy dolecieć, że teraz to może Frankfurt albo Londyn.... Rozwinęło nam się takie specyficzne grupowe poczucie humoru. Ale Czech Airlines nie mają na lotnisku w Dusseldorfie swojego stanowiska. - Klientami przewoźnika zajmuje się zewnętrzna firma AHS, która odesłała nas z kwitkiem. Nie pomogły też telefony do Czech Airlines. Konsultantka poinformowała nas, że mimo opóźnienia samolotu mieliśmy wystarczająco dużo czasu, żeby zdążyć na rejs do Warszawy, po czym odłożyła słuchawkę. Pracownica AHS zaproponowała nam natomiast WYKUPIENIE biletu na lot następnego dnia za 900 euro na osobę.   Zamiast samolotem czwórka wróciła koleją, nocnym pociągiem z przesiadką w Dortmundzie: w sumie 12 godzin jazdy... - Nasza grupa to akurat ludzie obyci z podróżami w różnych warunkach. Ale gdyby trafił się ktoś bez znajomości języka, bez doświadczania... i niczego takiego nie planując, znalazł się nagle sam w drugim końcu Europy? To szokujące, że linie lotnicze mogą pasażerów jadących z Czech do Polski wywieźć do Niemiec i tam porzucić. Po prostu umyć ręce.    A co Państwo sądzą na ten temat? 