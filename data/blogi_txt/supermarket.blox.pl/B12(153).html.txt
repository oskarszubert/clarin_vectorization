- Posiadam ekspres do kawy Bosch Tassimo. Kilka dni temu amerykańskie i kanadyjskie inspekcje handlowe zarządziły wymianę części tych urządzeń z uwagi na niebezpieczne wady - napisał do mnie pan Jakub na stronie na Facebooku. Wymiana dotyczy 835 tys. ekspresów w USA i 900 tys. w Kanadzie. Inspekcje odnotowały 140 przypadków poparzeń gorącym płynem w tym 37 drugiego stopnia. Jeden wypadek dotyczył 10 letniej dziewczynki z Minnesoty, której gorący płyn trysnął na twarz oraz kark. Trafiła do szpitala z poparzeniami drugiego stopnia. Wadliwe urządzenia były wyprodukowane Chinach i Słowenii od czerwca 2008 do lutego 2012 i kosztowały od 100 do 250 dolarów. - Mój ekspres najwyraźniej jest potencjalnie wadliwy, jednakże polska strona Tassimo milczy na temat wymiany. Może czekają, aż komuś coś się stanie i jakiś organ państwowy to zauważy? My chyba nie powinniśmy czekać, napisałem do polskiego Tassimo i do UOKiK. Pomoc w sprawie - mile widziana! - pisze mi pan Jakub. Inspekcje radzą aby z ekspresów do czasu wymiany wadliwej części nie korzystać.  Zapytałem o stanowisko polski oddział firmy Kraft. Pani Agnieszka Kępińska z Kraft Foods Polska odezwała się błyskawicznie. Wpierw zadzwoniła później przesłała oficjalne stanowisko firmy: „W Am.Płn. i Kanadzie -  i podkreślam, że tylko tam - prowadzimy aktualnie działania naprawcze dot. ekpresów na kapsułki marki Bosch. Działania te nie mają żadnego związku z ekspresami sprzedawanymi poza terytorium Am.Płn. Nie ma zatem potrzeby podejmowania jakichkolwiek działań naprawczych na żadnym innym rynku. Dodatkowo działania naprawcze dotyczą jedynie partii ekspresów wyprodukowanych i dystrybuowanych wyłącznie w Am.Płn. Wszystkie ekspresy Tassimo dostępne na polskim rynku wyprodukowane zostały w Europie. Aby mieć absolutna pewność, można się o tym przekonać sprawdzając rynek, na jaki wyprodukowany został ekspres. Należy spojrzeć na tzw. tabliczkę znamionową (rating plate) z oznaczenie partii produkcyjnej. Na ekspresach Bosch serii T4X, T6X i T2X, numer znajduje się pod spodem ekspresu, w modelach serii T55 za pojemnikiem na wodę – prosze usunąć pojemnik przed sprawdzeniem numeru. Numer tzw. TAS opisuje model.  Numery modelu na Europę to np. TAS6515/05. Numery modeli w Am. Płn. mają symbol UC na końcu, np. TAC...UC. Dodatkowo kody, których dotyczy komunikat wycofania z rynku, znajdują się na www.tassimodirect.com/safetyrecall Jeśli tylko ekspres został zakupiony w Polsce, nie ma możliwości aby pochodził z tej niewielkiej partii z Am.Płn. i podlegał działaniom naprawczym.” - Kraft twierdzi, że ekspresy nie podlegają wymianie, gdyż wadliwa jest jedynie partia skierowana na rynek w USA i Kanadzie. Wszystko pięknie, tylko że moja maszynka jest z dokładnie tej partii produkcyjnej, którą wycofują za oceanem - pisze mi pan Jakub. Pani Rzecznik osobom w takiej sytuacji radzi kontakt z infolinią 801 066 006. 