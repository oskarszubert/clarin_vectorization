"Mamo kup karte 50 SIMPLUSA do telefonu kod wyślij mi na ten numer. Telefon mam uszkodzony pisze od znajomych. Oddam ci jak przyjadę Czekam na wiadomość". Taki SMS przyszedł do pani Pauliny spod numeru: +48727511497 - Mam wrażenie, że ktoś próbuje nim wyciągnąć albo forsę, albo dane (mój aktywny nr tel.), albo wszystko naraz - pisze pani Paulina. Numer oczywiście nie odpowiada - wiem bo dzwoniłem. To modyfikacja starego numeru na wnuczka. Pamiętają państwo numer na wnuczka? Do babci dzwoni młody człowiek: babciu miałem wypadek potrzebuje 10 tys. zaraz wpadnie po nie kolega! Kolega przychodzi, zabiera pieniądze i ślad po nim się rozwiewa. Oczywiście prawdziwy wnuczek o niczym nie ma pojęcia. Teraz wnuczka zastąpiło dziecko a babcię matka. Tylko jedno pozostaje to samo: to nadal kant. Mało wyrafinowany ale zaręczam przy szerokim rozstawieniu sieci bardzo skuteczny. Niech się skusi jedna osoba na 100 to i tak się opłaca. Takich trików mniej albo bardziej zaawansowanych jest sporo. Teraz ten bardziej wyrafinowany. Dostajesz maila: „W związku z informacjami, które jesteśmy zobowiązani zweryfikować w imieniu naszego klienta będącego Państwa partnerem handlowym, proszę o pilny kontakt z Panią Magdą Bocheńską pod numer 704 (...). Z wyrazami szacunku Biuro Informacji Gospodarczej". Dzwonisz. Oczywiście pomyłka. Opłata za minutę? 9,99 zł. Można się nabrać? Można. Teraz numer seksualny.  W serwisie randkowym ogłasza się bardzo atrakcyjna dziewczyna, dajmy na to prezentując się jako jednostka dość wyzwolona seksualnie. Na jej anons odpowiada wielu mężczyzn. Rozmawia z nimi a następnie w celu przeniesienia znajomości na wyższy poziom prosi o doładowanie karty pre paid - jestem biedna nie mam pieniędzy. Po doładowaniu kontakt się rzecz jasna urywa. I na koniec na gadu - gadu.  Oszust zaczepia przypadkowe osoby tłumacząc że jest kimś z rodziny. - Nie poznajesz mnie? To ja! Następnie prosi o wysyłanie SMS na różne numery. Człowiek z Białegostoku w ten sposób wyłudził 12.5 tys. zł. Uważać proszę państwa, uważać. 