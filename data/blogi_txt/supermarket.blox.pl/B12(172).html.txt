Firma Gerber do słoików z jedzeniem dla niemowląt wkłada zmielone ścięgna, włókna i błony z drobiu. Takie mięso stosuje się w tanich parówkach, kiełbasie i pasztetach. Piszemy dzisiaj o tym tu. W słoikach indyk i kurczak dla niemowląt powyżej szóstego miesiąca jest tzw. MOM czyli mięso oddzielane mechanicznie.  MOM robi się tak: grzbiety, szyje i skrzydła kurczaków i indyków przechodzą przez specjalne cylindry, które oddzielają masę mięsno-tłuszczową od kości. - Absolutnie nie podałabym tego dziecku. To niedopuszczalne - twierdzi dr hab. Małgorzata Kozłowska-Wojciechowska z Wydziału Farmaceutycznego Uniwersytetu Medycznego w Warszawie. - To nie jest czyste mięso, są tam ścięgna, włókna, błony. A dziecko ma zwolniony proces trawienia, nie ma wszystkich enzymów. Każda matka chce zapewnić dziecku odpowiednie składniki odżywcze, w tym pełnowartościowe białka w odpowiednich proporcjach. Przy MOM nie mamy pewności, czy te proporcje będą zachowane - dodaje. Co na ten temat sądzi Gerber? Oto oświadczenie Nestle Polska SA: ”Wszystkie produkty marki Gerber spełniają rygorystyczne krajowe i Unijne wymagania stawiane żywności dla niemowląt i małych dzieci i należą do grupy środków spożywczych specjalnego przeznaczenia żywieniowego. Firma korzysta wyłącznie z bazy surowcowej, która gwarantuje pełne bezpieczeństwo i jakość dlatego współpracuje wyłącznie z najlepszymi dostawcami mięsa w kraju. Używane w produkcji wyrobów Gerber mięso drobiowe jest specjalnie przygotowywane pod potrzeby firmy, pochodzi wyłącznie od producentów mięsa, spełniających najwyższe europejskie standardy w zakresie jakości surowca i sposobu jego pozyskiwania. W skład dwóch wyrobów Indyk i Kurczak Gerber, wchodzi mięso pozyskane z ud indyka i kurczaka oraz mięso oddzielone mechanicznie. Produkty te, obecne na polskim rynku od 2003 roku, spełniają rygorystyczne wymagania stawiane żywności przeznaczonej dla niemowląt i małych dzieci. Pełna informacja dotycząca składu oraz udziału procentowego poszczególnych składników, zawarta jest na etykiecie produktu. Ponieważ produkty te mogą być wprowadzane do diety dzieci jako jedne z pierwszych, (od 7 miesiąca życia) muszą posiadać odpowiednio przystosowaną do wieku dziecka kremową, jednolitą konsystencję, którą zapewnia mięso oddzielane mechanicznie. Mięso oddzielone mechanicznie stosowane do produkcji, zgodnie z deklaracją dostawcy, jest pełnowartościowym surowcem, który może być wykorzystany do dalszego przetworzenia i wykorzystania w innych procesach produkcyjnych. Jego produkcja odbywa się zgodnie z wdrożonymi zasadami systemów jakościowych (HACCP, BRC, IFS), a pozyskujący je zakład jest pod stałym nadzorem Inspekcji Weterynaryjnej. Jako pełnowartościowy surowiec, mięso oddzielone mechanicznie jest szeroko stosowane w przemyśle spożywczym w tym także jest wykorzystywane do produkcji odżywek dla dzieci.” 