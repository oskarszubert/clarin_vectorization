Ceny w naszych sklepach mają humory niczym mężczyzna po 40 tce. Sam pamiętam jak w sklepie Vobis kilka lat temu kupiłem głośniki w promocji za cenę dość obciążającą kieszeń. Wpłaciłem zaliczkę, dostałem fakturę a dwa, czy trzy dni później pojawiłem się po odbiór sprzętu. Na co sprzedawca oświadczył mi że nie może mi sprzedać głośników w tej cenie bo się „pomylił”. Ależ to była piękna awantura. A ile razy widzieli państwo jak w sklepie w cudowny sposób - cena na półce była zupełnie inna niż ta przy kasie? No właśnie.  Przy czym pewnym sieciom jesteśmy w stanie wybaczyć więcej a pewnym mniej. I tak dajmy na to bycie dużym zobowiązuje. Zwłaszcza jeśli ktoś się reklamuje hasłem: „Lepsze życie na co dzień” A oto pan Grzegorz, który miota brzydkie wyrazy na sieć Ikea. Zdenerwował się bo za lampę, która na stronie internetowej koncernu kosztuje 39,99 zł zapłacił przy kasie 49,99 zł.  Napisał więc do Ikea na ich stronie na Facebooku tak: „Dlaczego na Waszej stronie podajecie ceny? Chyba tylko po to, żeby wkurzyć klientów. Piszecie: "Cena w sklepie może się różnić od ceny na stronie", rozumiem, jeśli chodziłoby o 1 albo 2 zł ale o 10? Niby nic, ale później okazuje się, że duża i mała lampa Stråla w sklepie są w tej samej cenie. Do tego "zepsute" automaty do sprawdzania cen. "Lepsze życie na co dzień", a przy kasie skroimy was na dyszkę. Skam på dig, Ikea.” - Grzegorz, ceny w różnych sklepach różnią się, ponieważ każdy sklep ma swoje lokalne promocje, dlatego nie możemy zagwarantować identycznych cen. Przekażemy Twoje sugestie doodpowiedniego działu i jak tylko dowiemy się czegoś więcej, wrócimy do Ciebie zodpowiedzią - odpowiedzieli, Jak na razie chyba niczego się nie dowiedzieli bo nie wrócili. A pan Grzegorz skomentował sprawę tak: To trafiłem w "promocję". Pomyłki zdarzają się wszystkim. Czy Ikea zbiedniałaby gdyby przeprosiła swojego klienta i dała mu kartę na zakupy naładowaną 10 zł? Nie. A wszyscy by się poczuli lepiej. A o to przecież chodzi Ikea nieprawdaż? Aha to nie pierwszy taki kwiatek ze strony sieci. --- Ha - mamy i odpowiiedź IKEA:  „Lepsze życie na co dzień” to nie tylko puste hasło – to motto, którym IKEA rzeczywiście kieruje się w swoich działaniach. Przez cały czas rozwijamy się, doskonalimy swoją ofertę i sposób działania tak. Zależy nam na tym, by nasi klienci otrzymali najlepszy z możliwych produktów. Staramy się także wychwytywać wszystkie pomyłki i nieścisłości. Sytuacjom takim, jak opisał pan Grzegorz staramy się zapobiegać na bieżąco. Zdarza się jednak, że to klienci są szybsi. Za wskazanie wszystkich niedociągnięć jesteśmy zawsze wdzięczni, bo pomagają w ulepszaniu naszego serwisu. Jednak przy kilkudziesięciu tysiącach produktów, jakie IKEA ma w ofercie w każdym ze sklepów oraz licznych promocjach lokalnych nie zawsze jest to możliwe – stąd niezamierzone różnice w cenach na niekorzyść klienta. Eliminujemy je od razu, w miarę możliwości. Cena lampki STRALA została już skorygowana i w sklepie jest taka sama, jak na stronie - 39,99 zł. Uprzedzamy klientów, że ceny w sklepie mogą się różnić od tych na stronie, zachęcamy do sprawdzania paragonów przy kasie i natychmiastowego zgłaszania wszystkich różnic. Łatwiej nam wówczas zareagować i wyjaśnić sprawę, by klient był zadowolony i nie miał poczucia, że jest zbywany. Brak kontaktu z panem Grzegorzem to nasze niedopatrzenie. Zapewniamy, że jego uwagi nie pozostaną bez odpowiedzi. Skontaktowaliśmy się już z panem Grzegorzem. Otrzyma także bon na obiad dla całej rodziny w IKEA Gdańsk, by w ten sposób przeprosić go za zaistniałą sytuację. 