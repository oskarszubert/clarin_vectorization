- Rewelacja z Biedronki miód wielokwiatowy. Z ciekawości chciałem zobaczyć skąd pochodzi i tu wielkie zaskoczenie ... ale po chwili trzeźwo myśląc stwierdziłem, no a skąd mógłby być... - pisze do mnie pan Wojciech.  Oznaczenie: "mieszanka miodów wyprodukowanych w UE i krajach spoza UE" to nic innego jak wytrych, który ma ukryć fakt, że mamy do czynienia z miodem pochodzącym  zazwyczaj z Chin a czasami z Ukrainy, Argentyny albo Nowej Zelandii.  Czy tak jest w tym przypadku? Nie wiem. Prawo nie wymaga. aby podawać listę krajów z których miód pochodzi. Producent ani sprzedawca nie muszą tego ujawniać. Podobnie zresztą nie ma obowiązku zaznaczania na etykiecie jaka część tej mieszanki to miód unijny, a jaka spoza terenu UE. A szkoda. Biedronka nie jest tu zresztą wyjątkiem. Podobnego rodzaju oznaczenia widziałem choćby na miodzie z Piotra i Pawła. Przy czym poznaniacy zarzekają się że ich miód nie jest chiński, bo „tak deklaruje producent, który dla nich ten towar robi.” Importerzy nie chcą się chwalić że miód jest  „made in China” z prostej przyczyny. Jedzenie produkowane w Chinach nie budzi najlepszych skojarzeń, na dodatek część konsumentów ciągle pamięta aferę z chloramfenikolem wykrytym kilka lat temu w chińskim miodzie. A mimo to w ciągu ostatnich pięciu lat import miodu z Chin do Unii wzrósł o ok. 50 proc. (dane za PAP). Dlaczego? Bo jest dwa razy tańszy niż ten z UE.  Organizacja skupiająca wspólnotowych rolników Copa-Cogeca zaapelowała nawet w tegoroczne wakacje do Komisji Europejskiej o podjęcie działań w sprawie wwozu na teren UE taniego miodu z Chin żądając np. wprowadzenie na nie specjalnych ceł. Osobiście nawołuję do gospodarczego patriotyzmu. Wybierajmy polski miód od sprawdzonych krajowych producentów. Nie kupujmy go przy drodze. Zazwyczaj są to podróbki. Zamiast polskiego miodu dostajemy chiński tyle, że z ładną nalepką udającą produkt lokalny. Wiem, że miód jest sakramencko drogi. Ale z drugiej strony i tak jemy go stosunkowo niewiele. Roczne spożycie miodu w naszym kraju to tylko ok. 0,62 kg/osobę. Natomiast w Grecji jest to 3,5, w Austrii 2,5, a w Niemczech ok. 2 kg/rok/os.W ubiegłym roku produkcja miodu w Polsce wyniosła ok. 18 tys. ton. Średnia produkcja miodu z ostatnich dziesięciu lat to 15 tys. ton rocznie. W tym roku sprowadzimy kolejne 15 tys. ton zza granicy. Zwłaszcza polecam miód wrzosowy. Oczywiście miód wrzosowy z etykietą made in Poland. Ma wyjątkowy smak, przepadają za nim np. Niemcy. Zróbmy im konkurencję i... zjedzmy go sami. To mówiłem ja Jarząbek. 