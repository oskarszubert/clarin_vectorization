Od tej transakcji trochę czasu minęło - niemiecki Real - sprzedał francuskiej sieci Auchan 91 hipermarketów w Polsce, Rosji, Rumunii i na Ukrainie, a także 13 galerii handlowych w Rosji i w Rumunii, odzyskując 1,1 mld euro. Od kilkunastu dni czytam co to właściwie znaczy dla rynku handlowego. Jeśli chodzi o konsumentów to powtórzę swoje argumenty, które już wymieniałem w papierowej GW: każda konsolidacja handlowa jest dla nas zła. Właściwie wszystkie sieci z pierwszej piątki największych w kraju (Biedronka, Tesco, Lidl z Kauflandem, Carrefour, Auchan) realizują coś, co można określić jako strategię dyskontową, czyli kładą duży nacisk na niskie ceny, wprowadzają dużo marek własnych i coraz bardziej ograniczony asortyment. Tak aby skoncentrować się na tym, co przynosi jak największe zyski. Na przykład nowo otwarty Auchan w Łomiankach ma o jedną czwartą mniej produktów niż w dotychczasowych sklepach. Taka polityka ma dla klientów co najmniej dwie wady - ogranicza wybór produktów (do takich kilku wielkich sieci wejść może też mniejsza niż do tej pory liczba firm spożywczych), ponadto firmy muszą stworzyć dodatkowe linie produkcyjne: tańszych kiełbas, słodyczy, serów, specjalnie na potrzeby dyskontów. Są więc różnice w składzie albo skład jest podobny, ale opakowanie mniejsze. To dla klienta także nie najlepsza perspektywa.  To jednak jedna strona medalu. Przy okazji transakcji od razu ruszyło mnóstwo spekulacji kogo to teraz Auchan nie kupi. Oczywiście wymienia się głównie małe i średnie formaty sklepów, bo w Polsce Francuzi prężnie działają w hipermarketach ale bardzo słabo idzie im w segmencie supermarketów. Kojarzy ktoś taką markę jak Simply Market? No właśnie. Otóż wygłoszę obrazoburczą tezę - Auchan długo w Polsce nic nie kupi. Z bardzo prostej przyczyny - zanim przeżuje te 54 hipermarkety Reala to dużo wody w Wiśle upłynie. Auchan będzie teraz przypominał wielkiego pytona, który zjadł równie wielką krowę. Włączenie tylu sklepów do swoich sieci, przebrandowanie ich, zmiana łańcucha logistycznego, nowe kontrakty z dostawcami, zmiany w układzie sklepów, zamknięcie części placówek zajmą menadżerom tyle czasu, że otrząsną się z tego za jakieś trzy lata. Jeśli w ogóle. I wcale nie jest powiedziane, że ta transakcja zakończy się sukcesem. Po pierwsze sam segment hipermarketów w Polsce ma poważne problemy i tak naprawdę każda sieć zastanawia się w jakim kierunku rozwijać dalej ten format (pomóc może tu trochę sprzedaż przez internet). Po drugie Real przejmując kilka lat temu od Grupy Casino - 26 sklepów Geant poległ właśnie na operacji włączenia ich w swoje struktury. To samo teraz grozi Auchan. Biorąc pod uwagę dotychczasowy przebieg budowania biznesu w Polsce - Auchan był siecią, która preferowała wolny, organiczny rozwój. Krok po kroku ale stabilnie zwiększała przychody, budowała swoje centra etc. Teraz rzuciła się nagle na głębokie wody. Ważnym elementem tej transakcji jest również część rosyjska. Trochę mam wrażenie, że Auchan owszem kupił sklepy od Reala aby wzmocnić się w Polsce ale równie ważnym argumentem było 14 hipermarketów w Rosji z którą francuska sieć wiąże wielkie nadzieje (ma tam koło 50 sklepów). W tym wszystkim brakuje mi jednej rzeczy: szkoda, że w tym gronie wielkich sieci działających w kraju - nie ma choć jednej z Polski. Wiem, wiem jest Lewiatan - ale franczyza to nie to samo. 