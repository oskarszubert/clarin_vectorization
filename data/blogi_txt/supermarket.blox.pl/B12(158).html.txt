Książki kupuję w sieci, która ma opinię największego gnębiciela wydawców czyli Empiku. A jeszcze konkretniej w jego internetowym ramieniu zwanym empik.com. Robię to z wrodzonego lenistwa. Salon Empiku, w którym mogę odebrać zamówienie jest 5 minut drogi od mego miejsca zamieszkania. A mówiąc szczerze po kilku nieudanych eksperymentach z przesyłaniem książek bezpośrednio do domu (vide późniejsze gnanie na pocztę po odbiór paczki i czekanie w 30 minutowych  kolejkach) zniechęciłem się do typowych e-sklepów. Zamówiłem w przedsprzedaży nową książkę Stiega Larssona „Zamek z piasku, który runął” (prośba gorąca - ocenę mych zainteresowań literackich drodzy czytelnicy proszę pozostawić dla siebie;). Na stronie empik.com przeczytać można, że książka w sprzedaży jest od 21 października. Zamówiłem. I co? Zobaczyłem komunikat: ”przewidywany termin zrealizowania zamówienia: 2009-10-26 + czas dostawy”. Posługując się stylistyka komiksową WTEM!!!  w mojej głowie narodziła się bardzo brzydka myśl.  %%###@@@@!!!!!!! Ponieważ taka sytuacja przydarzyła mi się już kilkakrotnie zgłosiłem się do Empiku z pytaniem czy firma nie prowadzi celowej polityki aby nowości były dostępne w pierwszej kolejności w sprzedaży tradycyjnej a nie online? W końcu w tradycyjnym sklepie zarabia się więcej. Wspomniany Larsson jest tam 10 zl. droższy. Pani Monika Marianowicz z Empiku uspokoiła mnie jednak, że ”wszystkie nowości oferowane przez Empik mają ten sam termin (dzień) premiery zarówno w salonach, jak i w sklepie internetowym ( w przypadku wspomnianej niżej książki jest to właśnie 21 października)”. Ponieważ na mailu miałem ewidentnie napisaną inną datę, wysłałem do pani Marianowicz jeszcze jednego maila z prośbą o powtórne zajęcie stanowiska. Tym razem dostałem taką odpowiedź: „taki „opóźniony” termin realizacji zamówienia wskazany w potwierdzeniu, które Pan otrzymał, to wynik swoistego ogólnego „zabezpieczenia się” sklepu empik.com w przypadku zmiany daty premiery przez dystrybutora/wydawcę w ostatnim momencie (takie przypadki zdarzają się na całym świecie). W miarę zbliżania się do daty premiery, będziemy wiedzieć „na czym stoimy” i otrzyma Pan maila z ostateczną datą dostawy (i będzie ona miała miejsce – czego jestem pewna – w dniu premiery 21 października)”. Super nie? Jak widać na przypadku wyżej z datami empik.com ma swego rodzaju problemy. Ponieważ jestem złośliwy od razu przypomniała mi się inna sytuacja sprzed dwóch miesięcy. Na stronie Empilk.com wybrałem książkę zgodnie z opisem dostępna w ciągu trzech dni. Chodzi o „Weźmisz Czarno Kure” (ponownie ocenę mych zainteresowań literackich i zamiłowania do szmir drodzy czytelnicy proszę pozostawić dla siebie;). Następnie dostawałem maile: 1. Przewidywany termin zrealizowania zamówienia: 2009-08-14 + czas dostawy 2. Informujemy, że nie uda nam się zrealizować w całości zamówienia 90913451 we wcześniej deklarowanym terminie 3. Nowy termin realizacji zamówienia to: 2009-08-19 4. Zamówienie o numerze 90913451 zostało anulowane. Ten ostatni był z dopiskiem: ”zamówienie zostało anulowane z powodu braku towaru u dostawcy lub na prośbę właściciela konta”. Ponieważ ja go nie anulowałem domyślam się, że brakowało towaru. Co zrobiłem? Ano jak ciężki frajer poszedłem do EMPIKU i książkę kupiłem. {Tutaj można wstawić sporą liczbę utyskiwań nad moją głupota}. Generalny wniosek z tej całej historii proszę państwa jest taki: jak empik.com obiecuje dostarczenie czegoś w określonym terminie to proszę brać pod uwagę, że może w nim dostarczyć. Może dostarczyć przed terminem. I po terminie. No i może w ogóle nie dostarczyć. 