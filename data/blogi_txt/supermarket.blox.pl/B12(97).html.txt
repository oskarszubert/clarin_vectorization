Babcia Kazia do mnie napisała: „Miły Panie Piotrze, czytuję Pana bloga i bardzo mi się podoba - o! nawet rym mi się udał:) Dzisiaj mam dla Pana wielką prośbę - chciałam Pana prosić o pomoc w następującej sprawie: jak Pan wie, połowa naszego narodu z takich czy innych pobudek, mniej lub bardziej regularnie - grywa w Lotto. Ja również grywam regularnie, z nadzieją na wygraną, nie wiem dużą czy wielką, nieważne - biorę wszystko! ...Prawdą jest taka, że nie znam nikogo, kto trafiłby główną wygraną, ale ja cały czas mam nadzieję, że tak właśnie się stanie, zresztą ze mną w roli głównej:) Ale ale p. Piotrze - ostatnio usłyszałam bardzo niepokojącą informację - że podobno, Lotto nie od razu wypłaca główne wygrane, tylko rozkłada je w czasie, nawet na kilka lat! Bardzo, bardzo się zdenerwowałam, nawet znalazłam w internecie regulamin Lotto, i prawda - nigdzie nie jest napisane, że wypłata następuję w pełnej wysokości, i że od razu... Panie Piotrze - proszę pomóc... być może nie do końca rozumiem ten prawniczy bełkot...” Skoro Babcia Kazia tak ładnie prosi to ruszyłem w rejzę do Lotto i... co? Mam odpowiedź. - Panie Redaktorze, zapewne Państwa Czytelniczce chodziło o nasz nowy produkt, a mianowicie o zdrapkę Ekstra Pensja - odpisał Jarosław Tomaszewski. - To właśnie ona oferuje comiesięczne „pensje” po 3000 zł przez 32 miesiące oraz jednorazowo 100 000 zł. Jest to produkt z bardzo popularnej na Zachodzie kategorii Win for Life, która zakłada właśnie taką konstrukcję wypłat, czyli jednorazowa kwota wypłacana od razu, a potem wypłaty o określonej wysokości przez z góry założony czas. Zapewniam, że wygrane w innych grach liczbowych i loteriach LOTTO są wypłacane jednorazowo. Tu nic się nie zmieniło. Jasne? Jasne. A jak kogoś coś dręczy to zapraszam na profil na Facebooku. 