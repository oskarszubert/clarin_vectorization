- Chce pan zrezygnować z usług naszej firmy? - Tak. - Na pewno? - Tak! - Mamy promocję. - Chcę zrezygnować!! - Damy panu abonament za złotówkę. - Ale ja nie chcę! - I tak musi pan poczekać trzy miesiące na rozwiązanie umowy Tak wyglądał mój dialog z infolinią kiedy chciałem się rozstać z Cyfrą plus. Firmy coraz częściej  wobec "uchodźców" stosują metodę kija i marchewki. Zaczyna się od tej ostatniej. Tzw. dział utrzymania klienta dba, by marchewka była okazała. Zwykle są to oferty niestandardowe, których w normalnym cenniku znaleźć nie sposób. Wygląda to tak: "Szanowny Panie. Potwierdzamy wpłynięcie Pana pisma dotyczącego rezygnacji z usług świadczonych przez P4 [operatora Play]. (...) W ramach promocji abonament przez pierwsze cztery miesiące będzie wynosił zaledwie 1 zł". itp. itd. Wszyscy? Nie! Są bowiem branże, do których konkurencja za 100 czortów nie dotarła. Chodzi mi tu o banki i dostawców prądu. Maciek Samcik pisał już, że  aż 54 proc. Polaków chciałoby zmienić swój bank na inny Ale mimo, że od początku roku klienci mogą liczyć na ułatwienia związane z przeniesieniem konta (nowy bank ma np. obowiązek odtworzyć wszystkie przelewy wzorcowe i zlecenia stałe) to i tak zrobiło to jak na razie tylko ok. 10 tys. osób.  A to niezgadzają się wzory podpisów w obu bankach, a to nowy bank nie chce przejąć klienta z dobrodziejstwem inwentarza (czytaj z wykorzystanym limitem kredytowym w rachunku z poprzedniego banku ) itp. Z prądem jest jeszcze gorzej. Od stycznia 2007 do maja 2010 dostawcę prądu zmieniło zaledwie 1149 klientów, z czego ponad połowa w ciągu pierwszego roku! I to mimo, że procdedury są tu banalnie proste: wystarczy wysłać formularz do firmy, którą wybraliśmy, a ona w ciągu 30 dni załatwi za nas formlaności. Z badań jednak wynika że 89 proc. rodaków że nic o tym nie wie! A czym mniej osób zmienia dostawce tym mniej dostawcom prądu zależy na tym aby obniżać ceny. W jednym i drugim przypadku kluczowa jest wiedza konsumenta a właściwie jej brak. Tym ciekawsza jest inicjatywa Urzędu Regulacji Energetyki, który do popularyzowania idei zmiany dostawcy zaprzągł nawet bohaterów serialu M jak miłość. Temat prądu pojawi się tam w październiku. Jestem ciekaw jak taki product placement będzie wyglądał (mam nadzieję, że lepiej niż reklama Neostrady w skądinąnd bliskim mi serialu Na wspólnej). - Chcielibyśmy mieć internet i telewizję w jednym - wyłuszcza sprawę Maks. - W takim razie możemy to załatwić od ręki - czarowała uśmiechem sprzedawczyni, stawiając na biurku liveboksa.         Powstaje tu też pytanie na ile ustawodawca może docisnąć prywatne firmy aby zwiększyć konkurencję na rynku? Ja jestem zwolennikiem twardych działań. Zdanie się na naturalną konkurencję między firmami niestety się nie zawsze sprawdza. Sceptykom przypominam choćby jak wyglądała procedura zmiany operatora komórkowego z zachowaniem starego numeru telefonu. Trzeba było płacić za to koło 100 zł, a zmiana trwała i dwa miesiące. A jak w lipcu 2009 r. rozporządzeniem nakazano zmianę numeru za darmo i w jeden dzień roboczy to z takiej opcji skorzystało w ubiegłym roku - 400 tys. osób, w tym - będzie to prawdopodobnie nawet  milion. 