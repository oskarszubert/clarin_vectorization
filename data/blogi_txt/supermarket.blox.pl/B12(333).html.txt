Druk dla Poczty to nie tylko kwit, który się wypełnia wysyłając paczkę. Drukiem jest też karton. Czy nalepka na skrzynkę z godzinami opróżniania skrzynek pocztowych. Albo „Wykaz pracowników ochrony wykonujących i nadzorujących realizację umów”. W sumie jest ich jak policzył pocztowy tygodnik „Poczta Polska” 426! - Część druków wykorzystywanych jest przez klientów, część to druki stosowane wewnątrz firmy. Klienci korzystają z około 50 wzorów druków - wyjaśnia Zbigniew Baranowski rzecznik prasowy Poczty Polskiej Po co Poczcie niemal pół tysiąca druków? Na to pytanie  rzecznik odpowiada długo i barwnie. I tak: - Niejednokrotnie usługi (np. przesyłki z zadeklarowaną wartością) muszą być szczegółowo ewidencjonowane na całej swojej drodze przebiegu od momentu przyjęcia przez operatora za pokwitowaniem nadania do momentu wydania adresatowi za pokwitowaniem odbioru. - Poczta realizuje również pakiet żądań specjalnych  klienta,  jak np. żądanie odstąpienia od umowy, żądanie zwrotu albo zmiany adresu przesyłki lub przekazu pocztowego. - Poczta Polska to również firma świadcząca ogromny pakiet usług finansowych, od najprostszych dyspozycji przelewów i przyjmowania wpłat za energię czy gaz, aż po skomplikowane usługi ubezpieczeniowe i kredytowe, świadczone również w imieniu innych podmiotów. W związku z realizowaniem obrotu finansowego, w tym gotówkowego, niezbędne jest wykorzystywanie druków i formularzy. I wreszcie - Wśród druków finansowych, wykorzystywanych przez Pocztę Polską, są nie tylko blankiety wpłat na konta bankowe, ale również opaski na banknoty i bilon itp. - twierdzi Baranowski. Rzecznik Poczty nie chce ujawnić ile produkcja tych druków kosztuje narodowego operatora. - Koszty druków zmniejszają się z roku na rok. W 2008 roku zmalały o ok. 16 proc. w stosunku do 2007 roku, a w tym roku, szacujemy, że spadek ten wyniesie ok. 30 proc. w porównaniu do roku 2007 - twierdzi jednak Baranowski. Poczta Polska buduje kosztem 100 mln. zł system informatyczny. Dzięki niemu przeciętny Kowalski będzie mógł sprawdzić w sieci, gdzie jest paczka, którą wysłał dwa tygodnie temu. Chodzi o budowę sieci, która połączy informatycznie wszystkie placówki. Czy może nie ograniczy liczby pocztowych druków? Baranowski odpowiada: Pragnę jednak podkreślić, że w związku z informatyzacją niektórych procesów technologicznych część druków pocztowych stosowanych wewnętrznie wykorzystywana jest w formie papierowej wyłącznie w małych placówkach pocztowych wiejskich bądź filiach, a inne stanowią jedynie wzór, na podstawie którego tworzone i rozwijane są aplikacje informatyczne, wspomagające procesy technologiczne. Ufff. Ulżyło mi. 