Wczoraj Peugeot podał, że do kampanii reklamowej nowego modelu auta zatrudnił Kominka, czyli jednego z popularniejszych blogerów w Polsce W ramach umowy Tomasz Tomczyk otrzymał do testów nowego Peugeota 208. Bloger będzie jeździł autem i opisywał to u siebie na blogu oraz w serwisie społecznościowym Facebook. Dlaczego Peugeot wybrał Kominka? Guillaume de Bienassis, dyrektor marketingu Peugeot Polska cytowany w materiale prasowym, tłumaczy, że to dlatego, że wpływ blogów "na życie i decyzje konsumentów rośnie z roku na rok". To kolejna umowa z dużym koncernem, którą zawarł Kominek w ostatnim czasie (m.in. Panasonic czy GG). Najsłynniejszy do tej pory był jego kontrakt z Burger Kingiem, który wydał 10 tys. dol. na jego wycieczkę do USA. Firma wynajęła go, aby wrzucał swoje relacje z Ameryki na stronę Burger Kinga (tzw. fan page) na Facebooku. Tomczyk pisał tam np., że nocował w hotelu na nowojorskim Manhattanie za 1500 dol., wypalił cygaro za 120 dol., zjadł kolację za 2 tys. I przegrał w kasynach Las Vegas około tysiąca. W sumie ciekawostka. Jeśli firma, uważa że się jej to opłaca - Burger King - zdobył  dzięki tej akcji z Kominkiem ok. 5 tys. fanów na Facebooku to czemu nie? Tymczasem porcja pomyj, która wylała się na Kominka na gazeta.pl, pod krótką notką o zawarciu umowy z  Peugeotem przypomina rynsztok. „Czy ten cały kominiarz ma jakiś cennik? Ile kosztuje wynajęcie go do czyszczenia dworcowych kibli?  Sponsoruje Domestos.” „Zwykła prostytutka, a nie kominek”. Czyste chamstwo. Kominek owszem zasłynął jako kontestator (do tej pory na większości branżowych spotkań poświęconych kontaktom firmy - internet podawany jest przykład jego wpisu oceniającego negatywnie i również chamsko jakość budyniu robionego przez dr Oetkera) ale teraz zwyczajnie na sieci zarabia pieniądze. Czy to coś złego??? Internauci zapomnieli, że blog to nie jest dziennikarstwo a bloger nie jest wydawcą. Nie chodzi tu o obiektywny, wyważony przekaz tylko właśnie jak najbardziej subiektywny. Bloger wygłasza swoje zdanie na różne tematy - czasami mniej a czasami bardziej mądrze bądź głupio. Jak mu to wychodzi oceniają czytelnicy. A jeżeli Kominek ma ochotę pisać, że Peugeot to najlepsza marka pod słońcem a Burger King to najlepszy posiłek na świecie jego prawo. To jego wiarygodność i on robi z nią to co mu się żywnie podoba. Istotne jest, że na blogu znajduje się informacja, że zawarł umowę z danym koncernem. Sytuacja jest wtedy uczciwa. Jeśli się komuś nie podoba co robi Kominek, to go zwyczajnie nie czyta. O wiele groźniejszy dla mnie jest marketing szeptany uprawiany przez niektóre firmy w sieci całkowicie anonimowo. Gdy blogerzy zachwalają dane produkty a nie mówią, że za ich reklamę coś dostali. Albo gdy firmy wynajmują armie cieni do fałszowania opinii konsumenckich w internecie. I to jest problem a nie Kominek i to z kim podpisał kontrakt. 