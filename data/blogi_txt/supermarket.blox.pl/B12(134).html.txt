Jakie jest marzenie Visy i Mastercarda w Polsce? Jakie jest marzenie firm wstawiających terminale? Jakie jest marzenie banków? Odpowiedź na te pytanie jest jedna: wstawić terminale do płatności kartami do Biedronki. 20 mld zł przychodów Portugalczyków  robi wrażenie nawet na zimnokrwistych przedstawicielach branży finansowej przyzwyczajonych do dużych pieniędzy.  Największa polska sieć i czwarta co do wielkości firma w kraju od wielu lat pokazuje im... że nie ma na karty ochoty.  Powód? Interchange fee czyli prowizja którą każdy sklep z terminalem musi odprowadzić od każdej transakcji na rzecz banków. W Polsce taka prowizja należy do jednych z najwyższych w Unii. Wynosi 1,5 proc. od każdej transakcji - w innych krajach UE - jest o połowę mniejsza. To efekt traktowania Polski przez instytucje finansowe niczym Cortes Azteków albo Pizarro Inków. Sama Biedronka musiałaby za korzystanie przez klientów z kart zapłacić ok. 300 mln zł rocznie. Interchange fee ma w ciągu najbliższych kilku lat zacząć ponoć spadać w miarę jak nasz rynek płatności się powiększy. Być może i tak będzie. Moim zdaniem jeśli jednak ktoś/coś może doprowadzić do istotnego obniżenie stawek to będzie to właśnie kontrakt z Biedronką. 