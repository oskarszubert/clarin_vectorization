Pożyczka bez BIK. 10 tys. zł na trzy lata. Rata 399 zł miesięcznie. A może 200 tys. zł na 20 lat? Rata? Tylko 1499 zł. "Co byś chciał, co byś wybrał? Wystarczy wysłać SMS za 4,92 zł". To internetowa strona dreamsbank.pl. Tłumacząc: Banku Marzeń. Takich stron jest jednak dużo więcej: cash-express.pl, gdb- finance.pl, pozyczkiprywatne.com itd. Bez BIK to znaczy, że nikt nie będzie sprawdzał w Biurze Informacji Kredytowej, czy miało się problemy ze spłatą kredytów. Zapaskudzony BIK to brak szansy na kredyt w normalnym banku. A w internecie? Proszę. Ile chcesz? 5 tys. 10 tys. 200 tys? Nie ma problemu. To jak to się opłaca - zadajesz sobie czytelniku pytanie. Ja też. Może rąbią niczym drwale na oprocentowaniu? Gdzie tam. Zgodnie z ofertą jest ono niewiele wyższe niż w bankach. Procedura wszędzie podobna. Aby złożyć wniosek, trzeba wysłać SMS-a. To kosztuje - 30,75 zł z VAT. To opłata bezzwrotna. Później trzeba wysyłać SMS-y, aby sprawdzić stan postępu sprawy. Jak ktoś się rozpędzi to w taką pożyczkę „zainwestuje” na luzie 100, 200 a niektórzy nawet i 500 zł. Cóż - nikt nie daje nic za darmo - można powiedzieć. Jeśli tylko w zamian dostaje się pieniądze rzecz jasna. Tutaj jednak żadnej kasy nie ma. Teoretycznie serwisy, jak twierdzą, pośredniczą w kontaktach z inwestorami. Na inwestora serwis czeka 30 dni. Jeśli żaden z "dostępnych i zaakceptowanych przez serwis inwestorów" nie będzie zainteresowany, wniosek traci ważność.  Kim są owi inwestorzy którzy chcą pożyczać osobom już mającym problemy ze spłatą pieniądze na warunkach bankowych? Chciałbym poznać tych może naiwnych ale prawych ludzi. Ale? "Serwis nie jest zobowiązany do udzielania informacji, w jaki sposób pozyskuje inwestorów" - twierdzą regulaminy serwisów. A także: "Serwis nie jest zobowiązany do informowania pożyczkobiorcy o przyczynach nienawiązania z nim kontaktu przez inwestora lub niezawarcia z nim umowy". A poza tym "produkty oraz informacje o produktach przedstawione na stronach Serwisu nie odpowiadają rzeczywistości". O co więc chodzi? O pieniądze z SMS. Ale nie tylko. Właściciel/le tych serwisów prowadzą i również wysyłkę e-maili reklamowych. Mailing do 100 tys. osób kosztuje w promocji 129 zł. - Odbiorcy wyrazili zgodę na wykorzystanie ich adresów i numerów telefonów w celach marketingowych, dlatego nikt nie może posądzić państwa o rozsyłanie spamu - zachwalają. A dane osobowe biorą właśnie ze stron z pożyczkami. W regulaminie dreamsbank.pl jest to zresztą wyraźnie zaznaczone: "Przedmiotem działania Serwisu jest gromadzenie danych lub informacji na temat zainteresowań Użytkowników, w celach statystycznych i marketingowych". Dłużnik zamiast pożyczki dostanie więc wysoki rachunek za komórkę oraz reklamowy spam na maila. 