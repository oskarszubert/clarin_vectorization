Bardzo ciekawy dylemat: co się nam należy jeśli kupiony przez nas na promocji towar się zepsuje? Aby nie rozpatrywać go tak sucho proszę usiąść, zrobić sobie kawę i zapraszam do lektury. I proszę się docenić tą ulotną chwilę, bo są gdzieś niedaleko ludzie, którzy też by też tak chcieli a nie mogą. Ot, jak pani Aneta. Ale nie uprzedzajmy faktów. Mamy piękny maj tego roku, wszyscy oddychają sobie radośnie po tym jak już pod koniec kwietnia zszedł z naszych ulic ostatni śnieg a pani Aneta udała się na zakupy.   Przez przypadek zobaczyła w RTV Euro AGD automatyczny model ekspresu do kawy, na całkiem niezłym wypasie firmy Elextrolux  w cenie zaiste przyznam atrakcyjnej.  Zamiast 2500 zł tylko 990 zł. Pani Aneta nie miała aż takiego parcia na ekspres aby zapłacić za niego 2500 zł ale skoro sprzedają go za niespełna tysiąc złotych to może warto?  Zaczepiona obsługa wyjaśniła, że ekspres jest nówka sztuka nieśmigany, szał – ciał i turbodoładowanie po prostu model powystawowy – więc stał na półce i ludzie go oglądali. Ale tak w ogóle na pewno sprawny. Na miejscu sprawdzić go nie było można, bo jak? Wody nalać? Kawy dosypać do młynka? Pani Aneta posłuchała tego wywodu, na wszelki wypadek znając marną jakość sprzętu AGD w ostatnich latach dokupiła ubezpieczenie sprzętu za złotych polskich 200 (swoją drogą niedługo pochylę się nad tym produktem na własnym przykładzie). Ale oddajmy już głos pani Anecie: - W domu okazało się, że nie działa pokrętło od wielkości kawy, więc złożyłam reklamację z prośbą o wymianę, jako że sprzęt już w momencie zakupu nie działał tak, jak mnie zapewniano czyli prawidłowo. Stwierdzili że naprawią. Już po ponad 1,5 m-ca ekspres wrócił - nienaprawiony, o czym oczywiście przekonałam się w domu  - relacjonuje czytelniczka. (Swoją drogą jakość serwisów naprawiających ekspresy do kawy też nadaje się na spory artykuł. ) Pani Aneta postanowiła dać sobie spokój z pokrętłem, ale…  po kilku dniach padł wyświetlacz, więc z ekspresu nie dało się w ogóle korzystać. Euro znów bohatersko stwierdziło, że naprawi. Już jakoś w połowie września ekspres wrócił z powrotem. Tym razem pani Aneta jako doświadczony konsument na odbiór sprzętu pojechała z butelką wody i uparła się niczym trener Nawałka, że do sprzętu wleje wodę i sprawdzi czy wszystko jest ok. Wyświetlacz działał, pokrętło, rzecz jasna, nie. Pani Aneta odmówiła odbioru po czym zaczęła boks z działem reklamacji. - Zażądałam tym razem wymiany, bo kolejna bezcelowa naprawa nie wchodziła tym razem w grę. Sklep odpisał na reklamację po 16 dniach wyrażając zgodę na wymianę (oczywiście miał na to 14 dni, więc nawet gdyby odpowiedź była odmowna to i tak by musiał wymienić urządzenie) – opisuje czytelniczka.  Czy wspomniałem, że pani Aneta jest adwokatem? To wspominam. Uradowana czytelniczka rączo pognała odebrać nowy ekspres. W sklepie okazało się, że w sieci Euro nie ma już takiego samego ekspresu, więc nie mogą jej wymienić urządzenia na nowe, ale może dostać inne w tej samej cenie (czyli 990 zł) albo mogą jej zwrócić pieniądze. Co normalnie zrobiłby konsument? Wziął kasę i zapomniał wnerwiony o sprawie miotając pod nosem co najwyżej bardzo obraźliwe określenia pod adresem sieci. Pani Aneta do tematu podeszła jednak inaczej. Wystąpiła z następującym pismem: „zgodnie z przysługującym mi uprawnieniem nie wyrażam zgody na zamianę sprzętu na inny w tej samej cenie, za jaką zakupiłam sprzęt oraz nie wyrażam zgody na zwrot pieniędzy. Moja reklamacja została przez Państwa uwzględniona (zarówno pisemnie jak i poprzez domniemanie prawne na skutek braku odpowiedzi w ciągu 14 dni bowiem reklamację złożyłam 8 października br, a odpowiedź przyszła 24 października br.) i z tego powodu proszę albo o wymianę sprzętu na taki sam jaki rzeczywiście posiadałam (model ECG 6200) albo o wymianę sprzętu na inny ale posiadający takie same (albo zbliżone) funkcje.” Wskazała też ekspres o zbliżonych funkcjach. Jej urządzenie to ECG 6400. Ten o zbliżonych funkcjach to Electrolux Grande Cafe ECG 6200. Pierwszy wygląda tak:   Drugi wygląda tak: Cena? 2500 zł. Przy czym ten drugi model różni się właściwie tym, że ma jeszcze funkcję cappuccino. Sieć? Może pani odstąpić od umowy albo wybrać nowy sprzęt do 990.   Pani Aneta na takie dictum odpisała tak:„Co do kwestii wymiany towaru – w tym przedmiocie wypowiedział się Sąd Najwyższy słusznie stwierdzając, że „Strona zobowiązana nie może skutecznie powoływać się na niemożliwość świadczenia wówczas, gdy zaprzestano produkcji lub importu określonych towarów. Może zwolnić się z obowiązków przez zaproponowanie zamiany rzeczy nabytej na rzecz podobną lub nawet na rzecz o wyższej wartości” (uchwała SN z 30 grudnia 1988 r., III CZP 48/88, OSNCP 1989, nr 3, poz. 36).”  A dalej wyjaśnia, że za 990 zł to może sobie kupić co najwyżej ręczny ekspres bez młynka a nie automatyczny z młynkiem. Sklep odpowiedział bardzo uprzejmie. Zaskakująco uprzejmie i spolegliwie.  "Szanowna Pani, Zapraszamy serdecznie do sklepu, w którym została złożona reklamacja w celu dokonania wymiany towaru. Prosimy o zabranie dokumentu zgłoszenia reklamacyjnego, oraz dokumentów dotyczących zakupu towaru.  Prosimy o przyjęcie naszych przeprosin za zaistniałe niedogodności.” Pani Aneta pognała więc jak na skrzydłach (no może jak na skrzydłach jest nadużyciem, bo jest w ciąży i porusza się majestatycznie) do sklepu gdzie usłyszała co? To samo co do tej pory: że może odstąpić od umowy albo wymienić swój ekspres. - Zdaniem RTV Euro AGD mogę zatem wymienić ekspres na lodówkę, kuchenkę, 4 odkurzacze, słuchawki i inne sprzęty, byle w cenie do 990 zł – relacjonuje czytelniczka. Zła wróciła więc do domu z pustymi rękami. Sklep trwa ciągle przy swoim stanowisku. Pani Aneta idzie zaś do sądu.  Dodatkowo domaga się zwrotu poniesionych przeze siebie kosztów dostarczenia ekspresu na każdorazową naprawę oraz jego odbioru. To 12 razy po 3,5 km. Twierdzi również, ze poniosła szkodę w wysokości 250 zł – kupiła bowiem kawę do ekspresu, która przez brak urządzenia zwietrzała.  Strasznie jestem ciekaw jak się ta sprawa skończy. Czy sklep powinien sprawdzić czy rzeczy sprzedawane w promocji są w pełni sprawne? Ależ tak.  Tutaj tego nie zrobił. Nie ulega wątpliwości, że w takim przypadku sieć będzie musiała również zwrócić jej koszty przejazdów i jeśli pani Aneta posiada rachunek za kawę – również naprawić szkodę w tym zakresie. Najciekawsze jednak – jak sąd wypowie się w sprawie ekspresu? Moim zdaniem pani Aneta ma całkiem spore szanse aby powalczyć. Mnie argument o wymianie rzeczy na podobną przekonuje.  Poinformuję w swoim czasie o rozstrzygnięciu tej sprawy. A kto Państwa zdaniem ma tutaj rację? 