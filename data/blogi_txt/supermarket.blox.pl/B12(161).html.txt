Co? Czytnik!!! Tym różni się od komputerowych wyświetlaczy LCD, że wykorzystuje tzw. elektroniczny tusz. Obraz jest szary, podobny do normalnej książki. Ekran się nie błyszczy, można na nim czytać nawet w pełnym słońcu. A dzięki temu, że nie jest podświetlony, bateria wytrzyma nawet kilka tygodni. Kiedy? Najprawdopodobniej w listopadzie. Wcześniej w październiku pojawią się na witrynie empik.com e- książki.  I co z tego ktoś zapyta? Czytniki na rynku są. Z USA ściągnąć sobie Kindle można. Albo Sony Readera. Albo choćby Onyxa z Vobisa. A poza tym to i tak nie ma jak zwykła książka. - Bo wejdź sobie z czytnikiem do wanny i niech wam się zmoczy – powie jeden z drugim. Książka to przeżyje. A czytnik? (tu wstawić pogardliwe prychnięcie). Ja nie prycham. Czytnik to moim zdaniem niezła sprawa. Zwłaszcza w przypadku tzw. literatury fachowej od której dźwigania niejednemu studentowi dysk się wysunął. Bo książki zwłaszcza grube (a niebeletrystyka zazwyczaj gruba jest)  ciężkie są jak diabli. Ciężkie niczym kilka butelek piwa, które trzymając się studenckich porównań często obok książek w torbie występują. Pytanie podstawowe jednak brzmi: ile ten czytnik miałby kosztować? Im cena była by niższa tym potencjalny sukces czytnika byłby większy. Dziś takie urządzenia kosztują od 800 do 1,5 tys. zł. Jest ich w kraju od 3 do 6 tys. sztuk czyli tyle co nic. - Empik chce, żeby kosztował ok. 500 zł. Aby to osiągnąć, trzeba złożyć ogromne zamówienie. Empik postawił na współpracę z dużą siecią niemieckich księgarni Thalia, aby kupić czytniki razem z nimi. Do aliansu z Thalią dołączyli również detaliści z trzech innych krajów europejskich – napisaliśmy w Gazecie. Jeśli do skutku doszła by umowa z Thalią czytnik wyglądałby tak:  W skrócie: 6 calowy ekran  800 na 600, wi -fi, microUSB, 2 GB pamięci (wejście microSD na karty do 32 GB). Waga: 240 gram. Obsługuje formaty:  TXT, ePub, PDF, HTML image viewer, JPEG, PNG, BMP, MP3. Cena w euro: 139 Decyzja Empiku jest o tyle interesująca, że w końcu na rynku znalazł się gracz który zapłaci za to aby społeczeństwo dowiedziało się co to jest ten czytnik. I z drugiej strony zdopingowało wydawców do jednoczesnego wydawania tytułów w papierze i na czytniki. Swoją drogą niezłe pieniądze może zarobić firma, która będzie przerabiać normalne książki na ePuby.  O ile wydawcy książek obserwują teraz bacznie poczynania Empiku tak głowy wydawców prasy cały czas zwrócone są w kierunku iPada. „Ipad srajpad” – jak stwierdziłby kolega redakcyjny Konrad Niklewicz, który firmy Apple nie lubi za traktowanie Polaków jak kraj trzeciego świata – jawi się jako wybawca mediów drukowanych nie tylko  w USA ale i w Polsce. Matka Agora wypuściła już i to za darmo na iPada Wysokie Obcasy Extra, rodzimy Newsweek będzie dostępny w ten sposób od października. A i Jerzy Baczyński redaktor naczelny Polityki zapytany przeze mnie na czacie Pressa na Facebooku: kiedy i czy Polityka przedstawi swoją apilikację na Ipada stwierdził tak: Jerzy Baczyński: Przedstawi. Już można nas czytać na iPadach, ale to standardowa wersja e-wydań. iPady mają wejść szerzej na polski rynek tej jesieni. Będziemy gotowi żeby je godnie powitać. Ten zachwyt mnie jednak trochę dziwi. iPad w polskich warunkach jest po prostu cholernie drogi. Nawet jeśli ktoś ustrzeli na Allegro najtańszą wersję tego sprzętu to i tak kosztuje ona 2 tys. Zł (sprowadzona z USA 1800 zł). Bariera wejścia jest więc tutaj dość wysoka. Wiele osób może zniechęcić. Oczywiście możemy sobie wyobrazić że na iPady będzie się sprzedawać 500 czy tysiąc egzemplarzy e-tygodnika czy e- dziennika. Ale chyba nie o to chodzi. Biorąc pod uwagę, że Steve "Moneymaker" Jobs raczej cen iPada na polski rynek nie opuści, ktoś musi za  upowszechnienie tej technologii  zapłacić. Naturalnym kandydatem są  sieci komórkowe (Orange i Era). To jak panowie komórkowcy zapłacicie za rewolucję w prasie?;) 