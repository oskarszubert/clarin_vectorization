649 zł - tyle będzie kosztować czytnik e -booków Oyo w Empik.com. Od dziś jest w przedsprzedaży. Oyo ma być urządzeniem które stworzy polski rynek e-książek a Empik.com wzniesie do roli Amazona. Kluczem do potencjalnego sukcesu jest cena. Dziś czytniki w kraju kosztują od 800 do 1,5 tys. zł. Jest ich w kraju od 3 do 6 tys. sztuk czyli tyle co nic. Empik postawił na współpracę z dużą siecią niemieckich księgarni Thalia, aby kupić czytniki razem z nimi. Do aliansu z Thalią dołączyli również detaliści z trzech innych krajów europejskich Z początkowych nieoficjalnych zapowiedzi wynikało że czytnik będzie kosztował ok. 500 zł. W podobnej cenie - 139 euro (czyli ok. 540 zł) sprzedaje go zresztą Thalia. Menadżerowie Empik.com wyszli jednak z założenia że ich potencjalny klient to krowa którą można podoić głębiej. A jesli trochę przy tym poryczy? Trudno. 649 zł za przestarzały technologicznie sprzęt (bez 3G czyli nie można sobie usiąść w pociągu i przez kartę ściągnąć książki) to moim zdaniem o jakieś 150 zł za dużo. Owszem do 16 listopada jest promocja w której Oyo kosztuje... 595 zł.  Sprawdziłem swój wskaźnik emocji. Jakoś nie drgnął. Do Empiku nie popędzę. Zwłaszcza biorąc pod uwagę horrendalnie wysokie ceny e-booków w księgarni (w granicach 30 zł za e - książkę). Reasumując: to nie jest nokaut. Ja czekam na nieoficjalnie zapowiadaną przez Empik aplikację na iPada. I na obniżkę cen e-książek. Bo z takimi cenami - e- booki nadal pozostaną w kraju niszą. 