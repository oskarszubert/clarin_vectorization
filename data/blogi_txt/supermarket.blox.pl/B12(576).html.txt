Kiedyś miałem proszę państwa Nokię N93. To były czasy kiedy każdy miał jakąś Nokię ale patrząc na wyniki sprzedaży tej firmy - odpłynęły w dal. Ową Nokię odłożyłem po mniej więcej roku na półkę, bo pojawił się iPhone. Po pewnym czasie sięgnąłem na półkę żeby coś nagrać (Nokia miała całkiem niezłą kamerę) i ku memu zdumieniu telefon padł. Od nieużywania padł. Dlaczego o tym piszę? Bo czasami telefony po prostu się psują. Nie że ktoś je upuścił, zalał czy skopał. Psują się bo są słabo wykonane. Mniej więcej 2-3 proc. elektroniki dostarczanej do sklepów jest zresztą wadliwa. I teraz do gry wchodzi pan Marcin z Warszawy. Oto jego historia. - Siostra mojej żony jest osobą nieprzyzwoicie młodą, ale wychowaną w tradycji poszanowania przedmiotów. Dlatego pewnie do dziś w rodzinnym domu przy większych okazjach jada się na zastawie, którą przed wojną dostała w posagu prababcia - pisze. Owa siostra wymarzyła sobie na osiemnaste urodziny smartfon HTC. I go dostała ku swojej - jak pisze czytelnik - wielkiej uciesze. - Dbała o niego jak o oko w głowie, kupiła futerał, folię na wyświetlacz, po każdej rozmowie przecierała szybkę, kładła w miejscach, z których nie mógłby spaść i drżała, gdy ktoś chciał ten telefon wziąć w swoje ręce - opisuje pan Marcin. Nic to. Pech chciał, że któregoś dnia na wyświetlaczu smartfona pojawiły się dziwne, pionowe linie; kolejny pech, że nic poza tymi liniami widać nie było. Telefon stał się bezużyteczny i niewłączalny. Teściowa pana Marcina udała się do serwisu.  A pani w okienku rzuciwszy na smartfona kątem oka burknęła, że aparat nie podlega naprawie, gdyż doznał uszkodzenia mechanicznego. - Teściowa zbita z pantałyku zawinęła telefon w futerał, opatuliła dodatkowo rękawiczką i czapką i wróciła do domu obwieszczając wszem i wobec, że telefon nie może zostać naprawiony w ramach gwarancji; mogą go naprawić za 430 zł! - relacjonuje pan Marcin. Siostra żony (czyli właścicielka telefonu) została w obliczu takiego dictum serwisu dociśnięta. Ale nawet dociśnięta zapierała się na wszelkie świętości, że telefonu nie przysiadła, nie nadepnęła ani nie rzucała nim o ścianę. Bo go lubi i szanuje, a przypływy gniewu umie rozładować w inny sposób. Teściowa ruszyła więc do serwisu po raz drugi. Wyposażona w instrukcję że jeżeli serwisant po dokonaniu ekspertyzy stwierdzi, że telefon jednak upadł, albo wpadł pod czołg i jest nienaprawialny, to ona sobie życzy taką ekspertyzę na piśmie i z pieczątką. Co się stało? Ano w okienku siedziała inna młoda pani, która bez mrugnięcia okiem telefon do naprawy przyjęła i po niedługim czasie nadeszła z serwisu fantastyczna wiadomość, że w HTC wymieniono wyświetlacz.  Zwyczajnie dlatego że ten model ma taki, który potrafi się zepsuć bez wyraźnego powodu. - Właściwie to trudno tu o komentarz, bo ręce i nogi opadają. Żal tylko, że z tego samego serwisu korzystają właściwie wszystkie marki telefonów. Sam kilka lat temu miałem z nim złe doświadczenia; w supernowoczesnej Nokii nie działał bluetooth, niby gadżet, ale był mi wówczas niezwykle potrzebny do wymiany plików, a połączenia internetowe w komórkach były nieprzyzwoicie drogie. Co zrobił serwis? Trzy razy wgrywał na nowo oprogramowanie w mojej supernowoczesnej Nokii z marnym skutkiem, bo bluetooth jak nie działał, tak nie działał. Za każdym razem oddawałem telefon do serwisu na 2 tygodnie, bo tak przewiduje ustawa, nie otrzymując aparatu zastępczego. Po trzecim wgraniu softu odpuściłem. Zachowałem się jak moja przyszła teściowa. Dlatego bogaty w te doświadczenia radzę wszystkim nie odpuszczać i być konsekwentnym. Wygonią nas drzwiami - wracajmy oknem. W przypadku HTC siostry mojej żony się udało - kończy pan Marcin pozdrawiając. Również pozdrawiam i podpisuje się pod strategią związaną z serwisami telefonów. Nie ustępować! WALCZYĆ! 