Hiszpański sąd kilka dni temu ogłosił upadłość układową producenta AGD FagorMastercook. Dalsze jego losy są nieznane, trwają negocjacje z potencjalnymi inwestorami branżowymi i finansowymi, których jest ponoć 17 - tu. Rozmowy trwają, firma nie uznaje wystawionych przez siebie gwarancji, w sklepach nadal jednak są oferowane ich wyroby. Zapytałem Wiolettę Batóg z Media Saturn Holding Polska do którego należą sieci Media Markt oraz Saturn jak sytuacja wygląda z ich perspektywy? Jak twierdzi sprzedawcy w ich marketach pytani o sprzęt Mastercooka odpowiadają, że owszem gwarancji producenta na te urządzenia nie ma, ale jest za to 2 letnia odpowiedzialność sklepu wynikająca ze zgodności towaru z umową. Owszem widać niewielki spadek sprzedaży w porównaniu do ubiegłych miesięcy, ale jak przekonuje "produkty tej marki są korzystne cenowo oraz nisko awaryjne i dlatego wielu klientów decyduje się na nie ze względów ekonomicznych". Czy to dobra okazja aby zaryzykować i zaczaić się na jakąś dobrą promocję tych urządzeń?  - Obecnie nie przewidujemy specjalnych obniżek - twierdzi Batóg. Sklepy nie są załadowane zbyt dużymi ilościami produktów Mastercooka, które chciałyby jak najszybciej wypchnąć z magazynów, bo zamawiały je na bieżąco z polskich fabryk koncernu. Czy to prawda? Powiem szczerze, do deklaracji o braku promocji ze strony sklepów podchodzę z dystansem, rezerwą i długim kijem. Im bardziej będą się przedłużać negocjacje w sprawie przejęcia marki, tym prawdopodobnie na rynku będzie więcej taniego sprzętu Mastercooka. A z innej beczki Mastercook stara się unikać jak tylko może kontaktu z potencjalnymi klientami. Roszczenia w kwestii gwarancji należy  składać listem (takim tradycyjnym papierowym). Link zamieszczony na ich stronie internetowej do ich witryny na Facebooku nie działa. Tak żeby klienci nie mieli miejsca, gdzie mogłoby się im ulać. Przy czym na mastercook.pl nadal można bez specjalnego wysiłku znaleźć kwiatki o pięcioletniej gwarancji na ich sprzęt. Ot, na przykład takie, jak na zdjęciu niżej. Muszę przyznać, że jest to mocno ironiczne. AŁA. 