Musi być dzień dobry panie Piotrze.   Byłem we wtorek w Piotrze i Pawle. Dzień wolny. W niedzielę praca (dzięki podobnej eksperiencji łatwiej mi się wypowiadać o zakazie handlu w niedzielę) Zapragnąłem, to w sumie nieistotne czego zapragnąłem ale powiedzmy pomidorów i bagietki z czosnkiem. Stoję. W kolejce. Przede mną trzy osoby. Pani kasjerka: do widzenia życzę miłego dnia, do widzenia życzę miłego dnia, do widzenia życzę miłego dnia... itd.   Dalej Empik. Dwie osoby przede mną. Kasjerka rzut oka na kartę. Jeden. - Dziękujemy za zakupy pani Aniu. Dwa. - Dziękujemy za zakupy pani Katarzyno. Trzy. - Do widzenia panie Piotrze. W sumie to nawet poczułem się wyróżniony.   Coffee Heaven - Dzień dobry. Co podać? - Duże latte. - Wzmocnione? Dodatkowy syrop?     Fitness Pure. Młoda dziewczyna w mini na recepcji: Cześć! Chcesz wodę? Nie chciałem. Osiedlowy magiel. - Dzień dobry to co zwykle? Wyszedłem z magla odbierając to co zwykle i pomyślałem, że w rzeczywistości handel sieciowy marzy o osiągnięciu podobnego poziomu relacji z klientem jak rodziny sklep osiedlowy co to właściciel zna wszystkich klientów. Przy dużej skali prowadzonej działalności jest to rzecz jasna nie do uzyskania toteż stosuje się różnego rodzaju substytuty jak empikowskie: do widzenia panie Piotrze. Sklep ma się po prostu miło kojarzyć a my dzięki temu będziemy kupować więcej. Bo i stoi za tym czysty merkantylizm (dodatkowy syrop?).Wymuszanie na pracownikach takich openerów (często pod groźbą np. utraty premii albo nawet zwolnienia) budzi rzecz jasna różne emocje.     Moim zdaniem po erze niezbyt przyjemnych sprzedawczyń (czego chce? a co jest? to co widzi)  jest to jednak zmiana w dobrym kierunku. 