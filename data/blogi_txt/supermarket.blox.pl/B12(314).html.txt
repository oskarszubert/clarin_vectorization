Regulamin przewozu osób rzeczy i zwierząt Spółki "PKP Intercity", paragraf 12 pkt 4. „W wagonie gastronomicznym zabrania się korzystania z laptopa” - Pociąg "Górnik" (numer 1609) relacji Warszawa - Wrocław. Moja służbowa delegacja, w trakcie której pracuję - relacjonuje kolega na Facebooku. - Chcę złożyć zamówienie, zjeść. Podchodzi do mnie pan kelner, który ma nosi etykietkę z napisem "menager". - Prosze wyjść z laptopem. Nie obsłużę pana! - oznajmił mi ten niezwykle miły człowiek. Tłumacze, że chcę zjeść, zapłacić za jedzenie. A laptop w tym nie przeszkadza. - Nie wolno! - nie ustępuje "menager". Przychodzi kierownik pociągu. Nie chce się przedstawić. Podaje tylko swój służbowy numer. Kolega tłumaczy że laptop to jego narzędzie pracy. Nie trafia to przekonania. Zamiast tego słyszy: - Wzywamy Straż Ochrony Kolei na stacji Zawiercie.  Kolega robi zdjęcie kelnerowi. Przychodzi kierownik pociągu i mówi: wzywam policję! Policja ostatecznie nie dojechała. - W całej tej ostatecznie śmiesznej sprawie chodzi o to, że zamiast np. stworzyć lepsze, bardziej pojemne Warsy, to spółka, która nimi zawiaduje próbuje regulować ruch klientów zakazami i nakazami. Jako żywo PRL. I faktycznie, mentalność też rodem z PRL. Bo jak próbowano rozwiązać problem? Wzywając funkcjonariuszy. Z pozycji czytelnika FB może się to wydawać śmieszne. Ale mi nie było wcale do śmiechu, jak kierownik pociągu przy pasażerach krzyczy na mnie grożąc wezwaniem policji - komentuje pasażer. Sytuacja jest kontrowersyjna. Bo z jednej strony regulamin pociągu jest? To trzeba przestrzegać. Mnie bardziej zainteresowało jednak dlaczego wprowadzono taki zapis. Przez moment myślałem że chodzi o to żeby kelner nie odpowiadał za to jak wyleje pasażerowi zupę na sprzęt. Ale z błędu wyprowadził mnie redakcyjny sąsiad Vadim Makarenko tłumacząc jak chłop krowie na rowie że chodzi o to aby pasażer nie okupował godzinami miejsca w Warsie stukając w klawiaturę bo blokuje w ten sposób miejsce innym osobom chcącym coś zjeść. Z tego samego powodu sieci kawiarni na świecie rezygnują z serwowania u siebie darmowego internetu. Jak wobec tego można wybrnąć z tego problemu? To przetestował już jeden ze znajomych. Usiadł w Warsie z iPadem. Przyszła bardzo miła pani kelnerka z regulaminem w dłoni i powiedziała że nie można używać laptopów. Kolega odpowiedział: to nie laptop tylko tablet. O tabletach nic Państwo nie piszą.   Jak widać cała sytuacja to deal Appla z PKP Intercity mający na celu wzrost sprzedaży tabletów...(żart) 