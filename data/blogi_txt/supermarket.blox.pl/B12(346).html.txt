Knorr (Unilever) i Winiary (Nestle Polska) usiłują przekonać konsumentów że zupy z kostki albo torebki to cud przyniesiony na planetę ziemia przez koncerny spożywcze. Winiary właśnie rozpoczęły akcję: Zupy to nasza specjalność - „ma na celu propagowanie zupy jako smacznego i odżywczego posiłku, od którego warto zacząć każdy obiad”. Knorrr - wali w telewizji po oczach cyklem reklamowym „Mój sposób na... (pyszne zupy, bitki i sałatkę, pyszne mięsa)” ze skądinąd faktycznie apetyczną Katarzyną Herman (która dodam w serialu Ekipa występowała jako Aleksandra Pyszny). O jedzeniu z kostki można powiedzieć wiele rzeczy. Że jest szybkie na przykład. Albo łatwe. Ale że pyszne? Albo zdrowe? To już mym zdaniem nie bardzo. Jako kucharz z zamiłowania powiem że boje się świata w którym zupę zamiast na mięsie i warzywach robi się na bulionetce albo kostce z dodatkiem soku z kartonu (to pomidorowa jakby ktoś miał wątpliwości). Taką drogą poszli Amerykanie. A jak się to skończyło - widać. A oto i skład bulionetki: woda, sól, substancje wzmacniające smak i zapach (glutaminian sodu, guanylan disodowy, inozynian disodowy), ekstrakt drożdżowy, ekstrakt wołowy lub drobiowy (2,5%), tłuszcz roślinny, cukier, tłuszcz wołowy lub drobiowy (2%), marchew, aromaty (w tym mleko), seler, zagęstniki (guma ksantanowa, mączka chleba świętojańskiego), natka pietruszki, barwnik: mieszanka karotenów. 