„Ktoś nas robi w konia” - tak zaczyna się ten mail przesłany przez czytelnika. Zanim napiszę cokolwiek dalej zaznaczę, że podziwiam spółkę Maspex Wadowice, jej prezesa Krzysztofa Pawińskiego, który jest niezwykle skutecznym biznesmenem i przy okazji fantastycznym rozmówcą podobnie zresztą jak fachowość rzeczniczki tej firmy czyli Doroty Liszki. To mówiłem ja Jarząbek i zaznaczam, że zastrzeżenia czytelnika, który je zgłasza oraz mnie który je popiera wynikają li tylko z naszego braku spostrzegawczości a spółka w mig nas przekona, że żyjemy w mylnym błędzie. A nawet błędzie. Ale oddam głos panu Marcinowi. „Wracając z pracy, skuszony pięknym opakowaniem i obietnicą wielkiego kulinarnego przeżycia, kupiłem „Świderki w szpinaku” firmy Lubella. Jakież było moje rozczarowanie, gdy po otwarciu opakowania nie znalazłem w nim niczego, co by przypominało szpinak. Za to w przepisie przygotowania „potrawy” napisano radośnie, że aby świderki były w szpinaku, należy ten szpinak dorzucić na własną rękę. Jest też mowa o łososiu, śmietanie i serku pleśniowym. Owszem, nie raz robiłem tego typu danie, od początku do końca samodzielnie – tym razem chciałem pójść na skróty no i mam za swoje." Towar wygląda tak:   A to jest drobny dodatek, który czyni różnicę: ﻿ Pan Marcin? "Świderki w szpinaku kosztowały 4,69 zł. W opakowaniu był jeszcze sos w proszku, w smaku niepodobny całkiem do niczego. Samego makaronu było tu 140 g. Tradycyjne opakowanie makaronu zawiera 400-500 g i jest tańsze od tego „wymyślnego” dania firmy Lubella. Poczułem się nabity w butelkę, sprzedano mi czterokrotnie droższy makaron z garstką proszku, z którego miałem sobie zrobić sos." Ze zdumioną gębą czytelnik jeszcze przeczytał na opakowaniu coś takiego: I takiego:  I jeszcze raz czytelnik: "Równie dobrze właściciel warzywniaka mógłby sprzedawać kartofle jako „tradycyjne polskie danie: schabowy, surówka i ziemniaki” licząc za kilogram ziemniaków pięć razy więcej niż normalnie i dołączając przepis na kotlety. Albo piekarz mógłby sprzedawać kajzerki jako „kanapki z szynką i pomidorem” pisząc na marginesie, że szynkę i pomidora należy dokupić samemu. Słowo-wytrych to „propozycja podania”. Chyba jednak ktoś w Lubelli przegiął? Co Pan na to?” Co ja na to? Popieram. Co Państwo na to? Proszę się wpisywać w komentarzach. Co na to pani Dorota rzeczniczka spółki? Zaręczam, że dowiemy się tego niebawem. --- UPDATE i SIĘ DOWIEDZIELIŚMY: Dortota Liszka z Maspexu: ﻿ Lubella „Szybko z patelni” została stworzona z myślą o konsumentach, którzy nie mają wiele czasu na przyrządzenie posiłku, ale chcą mieć efekt w postaci dania smacznego, dopasowanego do swoich upodobań kulinarnych oraz chcą mieć swój wkład w jego przyrządzenie. Lubella „Szybko z patelni” to wysokiej jakości makaron z pszenicy durum oraz przyprawy potrzebne do przygotowania aromatycznego sosu. Danie można przygotować na jednej patelni, poświęcając na to ok. 15 minut. Natomiast to co jest jeszcze ważne - propozycja oparta jest na wykorzystaniu świeżych dodatków takich jak mięso, warzywa, grzyby, łosoś itd. dzięki czemu danie makaronowe zyskuje walory prawdziwego domowego obiadu.Konsument otrzymuje więc bazę potrawy od Lubelli: makaron i składniki potrzebne do przygotowania sosu, a sam może dodać do niego ulubione dodatki, zależnie od wybranego rodzaju dania (mięso, warzywa). Osobom, które nie mają pomysłu, w jaki w sposób przygotować obiad – dajemy inspirację w postaci przepisu na opakowaniu. Natomiast ci konsumenci, którzy lubią dodawać coś od siebie, mają możliwość stworzenia na bazie naszego produktu, danie z ulubionymi, wybranymi przez siebie składnikami.Na wszystkich opakowaniach produktów Lubella „Szybko z Patelni” zamieściliśmy dokładną informację na temat tego, co znajduje się w środku. Opakowanie zostało przygotowane w formie duosaszetki, która wyraźnie oddziela składniki dania: makaron od Lubelli oraz przyprawy do przygotowania sosu. Na jego froncie zamieściliśmy napis „2w1. Makaron i sos”, obok którego znajduje się lista dodatków potrzebnych do przygotowania gotowego dania, według przykładowego przepisu. Jest to także podręczna lista zakupów, które konsument może zrobić od razu w tym samym czasie i miejscu.Jak wspomniałam produkty Lubella „Szybko z patelni” kierujemy do określonej grupy osób, dla których ważna jest szybkość, prostota przygotowania, jak również smak. Z uwagi na szeroką dostępność tego typu produktów spożywczych, do samodzielnego przygotowywania gotowych posiłków, konsumenci, którzy je wybierają, przyzwyczajeni są do szukania na opakowaniu informacji, w jaki sposób produkt ten może zostać wykorzystany. Dlatego na naszym opakowaniu pojawia się napis „Świderki w szpinaku” czyli nazwa przepisu, który zamieszczamy na opakowaniu, jako inspirację dla konsumentów, a bazę do przygotowania tego przepisu konsument ma w opakowaniu. W żaden sposób natomiast nie informujemy, że w środku zawarte są wszystkie składniki potrzebne do przygotowania gotowego dania, tym bardziej, że jak wspomniałam wcześniej dodatkami, które proponujemy, są świeże produkty, których zapakowanie nie jest możliwe.Pragniemy podkreślić, że jest to pierwsza tego typu uwaga, natomiast bardzo dziękujemy za opinię, każda jest dla nas cenna.Z poważaniemDorota Liszka﻿ 