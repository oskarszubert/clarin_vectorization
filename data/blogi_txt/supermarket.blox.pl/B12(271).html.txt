Gdzie można zadzwonić/napisać/zrobić awanturę, żeby przestali do mnie wydzwaniać konsultanci Play z propozycją przejścia do ich sieci? - pyta wierna czytelniczka pani Ewa z Chrząstawy (to niedaleko Wrocławia). Oto jej relacja: "Od mniej więcej tygodnia, może 10 dni, codziennie, czasem parę razy dziennie o różnych porach dzwonią do mnie konsultanci/telemarketerzy z sieci Play. Za każdym razem dzwonią różne osoby z różnych numerów (504 cośtam), zwykle się przedstawiają z nazwiska (żadnego niestety nie zapamiętałam) i pytają, "czy rozmawiają z osobą decyzyjną co do tego telefonu", apotem twierdzą, że chcą złożyć ofertę przejścia do ich sieci. Parę razy spuściłam połączenie na drzewo (nawet nie na pocztę głosową, bo nie mam włączonej), trzy razy odebrałam. Uprzejmie poinformowałam, że nie jestem zainteresowana i żeby to sobie zanotowali. Zapewniali, żezanotowują. Dziś (czwarty raz) już nie byłam uprzejma ; Trochę nawrzeszczałam na babę i zażądałam podania nazwiska - wtedy się rozłączyła. Oczywiście mogę dodawać te wszystkie 504 cośtam do kontaktu pt. "Kretyni z Play - NIE ODBIERAĆ" i im ustawić pusty dzwonek, ale wolałabym, żeby się odczepili ode mnie na stałe. W ogóle nie wiem, czy mają prawo tak ciągle z tym wydzwaniać, ale to pewnie trochę szara strefa (że skoro nie mają mojego nazwiska, to nie naruszają przepisów o ochronie danych osobowych, a skoro najpierw pytają, czy mogą przedstawić propozycję, to są kryci, że nie przedstawiają niechcianej oferty handlowej). Aha, nigdy nie miałam telefonu w Play, parę lat temu przeszłam z Orange do T-Mobile. Od T-Mobile mam nawet na papierze, że przyjęli dyspozycję, zgodnie z którą nie chcę od nich dostawać żadnych wiadomości reklamowych ani ofert. I T-Mobile faktycznie nie dzwoni.Mój numer jest zarejestrowany na osobę fizyczną, nie na firmę." I co Państwo mogą poradzić w takim przypadku? I co na to Play? Jak na razie pani Ewie odpisał specjalista z  Stowarzyszenia Konsumentów Polskich: "Szanowna Pani Ad. 1 Ponawianie kontaktów wbrew jasno wyrażonemu sprzeciwowi jest bezprawnym naruszeniem dóbr osobistych, przede wszystkim prywatności. Niestety, oprócz działań opisanych w następnym punkcie, gdyby operator w dalszym ciągu ignorował sprzeciw, poszkodowanemu przez takie działania pozostaje powstrzymanie ich tylko na drodze sądowej przez wytoczenie powództwa o ochronę dóbr osobistych. W takim pozwie można żądać wydania zakazu podejmowanych działań, nakazania przeprosin i zadośćuczynienia. Ad. 2 Można pisemnie zażądać zaprzestania przetwarzania Pani danych osobowych a jeśli Play nie zastosuje się do tego żądania, można złożyć skargę do Generalnego Inspektora Ochrony Danych Osobowych (giodo.gov.pl). Usunięcia danych można żądać również w pozwie o ochronę dóbr osobistych." Jak można rozmawiać kulturalnie z konsultantem? Proszę zobaczyć tutaj: 