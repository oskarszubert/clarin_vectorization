Czwórka czytelników wracała we wrześniu samolotem z Pragi do Warszawy. W skrócie linie sprzedały więcej biletów niż miejsc w samolocie i zaproponowały im super deal. - Polecimy alternatywną trasą z międzylądowaniem w Dusseldorfie. Będziemy 3 godziny później w domu. Za tę uprzejmość dostaniemy po 250 euro na głowę wspominała kilka tygodni temu czytelniczka. Później? Samolot wylądował w Dusseldorfie z opóźnieniem ok. 20 minut. Na tym dużym lotnisku, aby przesiąść się na kolejny lot, trzeba iść kawał drogi, stanąć w kolejce do „check in”. Mimo naszych trzykrotnych apeli, obsługa lotniska odmówiła przyjęcia nas poza kolejnością. Mie zdążyliśmy na lot do Warszawy zaplanowany na godzinę 19.45. Konsultantka Czech Airlines poinformowała nas, że mimo opóźnienia samolotu mieliśmy wystarczająco dużo czasu, żeby zdążyć na rejs do Warszawy, po czym odłożyła słuchawkę. Na lotnisku turystom zaproponowano WYKUPIENIE biletu na lot następnego dnia za 900 euro na osobę. Wrócili więc pociągiem. Odezwały się do mnie oburzone linie lotnicze.  I jak wygląda ich wersja historii?  - Na lot OK 778 Czeskich Linii Lotniczych z Pragi do Warszawy wg planowanego rozkładu lotów o godz. 16.55 z lotniska Ruzyňe w dniu 10 września 2010 r. zostało sprzedanych 5 biletów więcej niż było aktualnie miejsc w samolocie. Pięciu pasażerom została zaoferowana zmiana trasy lotu do Warszawy z przesiadką w Düsseldorfie, tj. lot Czeskimi Liniami Lotniczymi OK 526 z odlotem z Pragi o godz. 17:15 i kontynuacja z Düsseldorfu liniami LOTu LO 408 z odlotem o godz. 19:45 - pisze pani Hana Hejsková Dyrektor ds. komunikacji i rzecznik prasowy Czech Airlines - Wszystkim pięciu pasażerom podróżującym z Pragi do Warszawy zmieniono trasę lotu w ten sam sposób, w jednakowej klasie, bez potrzeby starania się o bagaż i z koniecznością odprawy na lotnisku w Düsseldorfie. - Zgodnie z danymi systemowymi, jakimi dysponują wszystkie firmy dokonujące odprawy pasażerów, na lotnisku w Düsseldorfie podawany jest tzw. minimalny czas niezbędny na przesiadkę wynoszący 35 minut. Mimo to, że lot Czeskich Linii Lotniczych OK 526 do Düsseldorfu wystartował z 13 minutowym opóźnieniem, pasażerowie, którym zmieniono trasę lotu mieli na lotnisku w Düsseldorfie aż 58 minut na przesiadkę, aczkolwiek musieli ponownie przejść przez odprawę. Na ich korzyść działał fakt, że nie musieli czekać na bagaż. Ten został już odprawiony w Pradze na całą trasę lotu, czyli do Warszawy. Piąty pasażer, który nie należał do czwórki pozostałych  na połączenie LO 408 do Warszawy z odlotem o godz. 19:45 z Düseldorfu zdążył bez problemu - pisze Hejsková. Przetłumaczę to stanowisko na polski: pasażerowie są trąby że nie zdążyli na samolot. Była kolejka? Niemożliwe . A poza tym turyści nie mieli bagażu więc im w tej kolejce stać było wygodniej. Jeden człowiek zdążył? Zdążył. Więc sprawy nie ma. 