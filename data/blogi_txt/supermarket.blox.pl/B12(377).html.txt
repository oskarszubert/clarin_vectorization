Dawno, dawno temu czyli pod koniec listopada zepsuła się zmywarka. Fakt ten wielu czytelników tego bloga zbyło wzruszeniem ramion ale dla mnie konieczność ustawienia się przed zlewem z gąbką i płynem do mycia… Nie żeby był to szczególny dramat osobisty, ręczne zmywanie bez wątpienia dostarcza wielu przemyśleń ale powiedzmy szczerze: nie chciało mi się. Zmywarka była AEG i ciekła od dołu. Zadzwoniłem do autoryzowanego serwisu AEG Electrolux czyli Apra Serwis. Po kilku dniach oczekiwania 30 listopada przyszedł pan serwisant. Czyli jak na razie wszystko w porządku. Tu skrót z przyczyn technicznych ale generalnie w zmywarce rozkleiło się dolne śmigło co w przypadku tego typu sprzętów jest usterką ponoć nagminnie występującą (tak przynajmniej twierdzi pan Google). Pan za diagnozę wziął 100 zł i poszedł. A gdzie krew, pot i łzy? Za chwilę. Nowe śmigło miało być do odbioru osobistego za tydzień. Posiadacze zmywarek przyznają że tydzień czasu ręcznego zmywania mając na dodatek perspektywę odzyskania w pełni sprawnego sprzętu da się wytrzymać. Tydzień później moja żona zadzwoniła do Apry z pytaniem czy śmigło można odebrać. - Zamówienie jeszcze nie przyszło – usłyszała. Wróciłem nad zmywak. Dwa dni później? - Zamówienie jeszcze nie przyszło Zacisnąłem ręce na gąbce. Cztery dni później? - Zamówienie jeszcze nie przyszło. W sumie zacząłem się już do tego ręcznego zmywania przyzwyczajać. Tydzień później? - Ale my w ogóle nie składaliśmy takiego zamówienia…- oznajmił radośnie pan w serwisie. - Nasz błąd. Zadzwonię jutro do pani. Jutro czyli w piątek. Pan oczywiście nie zadzwonił. Oczywiście do dziś – przez trzy tygodnie - nikt z serwisu Apra się w tej sprawie nie odezwał Żona śmigło skleiła klejem typu kropelka (poxipol się nie sprawdził) i zmywarka odzyskała żywot. Nowe śmigło zamówiliśmy przez internet. Doszło po trzech dniach. WIĘCEJ NA TEN TEMAT PATRZ TU. 