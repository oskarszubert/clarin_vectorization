Dwa sygnały od czytelników z ubiegłego tygodnia. Wpierw pani Katarzyna. „Dzisiaj w Biedronce na tablicy ogłoszeń, pośród wielu reklam i ogłoszeń zupełnie przypadkowo udało mi się wypatrzyć komunikat dotyczący serów OSM Łowicz. Komunikat ten dotyczy wycofania/zwrotu sera Beniamin produkowanego na wyłączność Biedronki. Interesującym jest fakt, iż w komunikacie nie wspomniano nic na temat przyczyn wycofania sera. Informacja jest bardzo niewidoczna, umieszczona na tablicy na kartce formatu A-4. Na stronie internetowej Biedronki nie znalazłam żadnej informacji (nawet w postaci identycznego komunikatu). Strona Biedronki chwali się za to zakładką "Odpowiedzialność społeczna". Ileż tam pięknych frazesów, jest też mowa oczywiście o wysokiej jakości....Udało mi się odnaleźć jedynie maleńką informację na stronie OSM Łowicz. (powiększa się po najechaniu na nią kursorem przyp. supermarket).   Komunikat widoczny jest w prawym górnym rogu, udaje się go odczytać dopiero po najechaniu na niego kursorem. Wydaje mi się, że jako konsument powinnam być wyraźnie poinformowana o wycofaniu takiego produktu (w prasie, radiu, TV, na stronie sklepu, na stoisku z serami w sklepie, komunikat przy każdej kasie). Komunikat taki powinien też zawierać informację dotyczącą przyczyn wycofania. Tak się składa że robię często zakupy w Biedronce, często również kupuję w niej sery, m.in. Ser Beniamin. Kupiłam go niedawno i nieświadoma niczego zjadłam... Nakarmiłam nim także swoją 5-letnią córkę i męża. W chwili  obecnej nie posiadam opakowania, nie mam pewności, czy pochodziło ono z partii z terminem ważności do 01.06.2012. Chciałabym za to wiedzieć co z tym serem było nie tak i dlaczego komunikat jest niemalże ukrywany przez sieć Biedronka.” I chwilę później pani Alicja. „Mąż poszedł do apteki kupić wit.D dla naszego 5-miesięcznego dziecka. Syn od urodzenia, za radą lekarza pediatry, 1 raz dziennie dostawał witaminę D-Vitum twist off (dystrybucja Olfarm Sp.z o.o. Dziś poinformowano nas w aptece, że dystrybutor wycofuje z aptek i hurtowni całe partie tej witaminy. Niestety, nie chciano nas poinformować dlaczego. W aptece usłyszeliśmy tylko, że dystrybutor wysłał pismo do aptek o wycofanie ww witaminy ze względu "na pewne nieprawidłowości". Nie wiemy jakie to nieprawidłowości, czy witamina była skażona, czy nasze dziecko jest bezpieczne, dlaczego o tak ważnych sprawach nie informuje się społeczeństwa tylko próbuje zrobić to po cichu. Przecież tę witaminę biorą malutkie dzieci! Czy nasze dzieci są bezpieczne ????” Zapytałem więc jednych i drugich o co chodzi? Spółdzielnia odpisała mi że:  „ser wędzony Beniamin 150 g nie stanowi zagrożenia dla bezpieczeństwa zdrowotnego. Decyzja o wycofaniu asortymentu do daty przydatności 01.06.2012 r. została podjęta na podstawie zgłoszenia od klienta indywidualnego, który poinformował OSM Łowicz o znalezieniu w w/w wyrobie kawałka folii. Z poważaniem Joanna Chociłowska-Chołuj Pełnomocnik Zarządu ds. Jakości” A  witaminy? Dr Katarzyna Suchoszek- Łukaniuk specjalista ds. jakości produktów Dystrybucja Olfarm: „produkty: D-Vitum, 36 kapsułek twist off oraz KiD-Vitum, 36 kapsułek twist off, są wycofywane z obrotu ze względu na wykrycie przez dział kontroli jakości naszej firmy mniejszej zawartości witaminy D, niż określona w naszej specyfikacji produktu. Jest to błąd firmy, która wytwarza dla nas te kapsułki.” Pozytywne w tym całym zamieszaniu jest to, że jedna i druga firma szybko ruszyła kuper i podjęła właściwą decyzję. Za to strasznie mi się nie podoba robienie takiej tajemnicy wobec klientów, którzy mają prawo być zaniepokojeni. To naprawdę taki cios w renomę firmy jak na swojej stronie internetowej wyraźnie napisze: w jednym serze była folia, sprawdzamy co się stało??? Plotka w takim przypadku może być dużo niebezpieczniejsza niż prawda. 