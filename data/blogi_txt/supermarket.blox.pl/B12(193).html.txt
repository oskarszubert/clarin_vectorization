To oczywiście podchwytliwe pytanie.  Dzisiaj w kategorii - uważaj co kupujesz oliwki nadziewane serem podesłane przez panią Olę. Cena: 7,99.Sieć: Carrefour. To znaczy pani Ola myślała że kupuje oliwki nadziewane serem. Rzuciła się na nie niczym Piotr Żyła na skocznię i... -  Oliwki nadziewane serem, a sera tam prawie nie było... - relacjonuje. Oto i dowód (pełen rozczarowania):  - Fakt mogliśmy przeczytać etykietę - relacjonuje. A co jest na etykiecie? Co jest przeważającym składnikiem oliwek zielonych nadziewanych serem w oleju zapytacie Państwo? Na szczęcie oliwki! Uff - ulżyło mi, bo znając pomysłowość rodzimych producentów spodziewałem się tam dajmy na to buraków. Ale wygrały minimalnie, stanowią tylko i aż 51 proc. składu. Olej to 39 proc. a ser? Dumne 9 proc. I jakoś tak mi się wydaje po spojrzeniu na opakowanie że to garbate 9 proc...Albo ja mam pypcia na oku.  Osobiście oliwki kupuję z pestkami. Są smaczniejsze. A ser można sobie dokupić jaki się lubi. Polecam. 