Ile może kosztować filiżanka kawy w kawiarni? W Polsce to około 10 zł. W USA średnio jakieś 2-3 dolary. Właśnie padł nowy rekord. W niewielkiej amerykańskiej sieci kawiarni „Cafe Grumpy” kubek kawy kosztuje już 12 dolców. Sześć razy tyle co w Starbucksie. Biorąc pod uwagę kurs zielonego z piątku wychodzi jak nic - niemal 39 zl za kubek. O kawie, której filiżanka kosztuje tyle co butelka niezłego wina napisał New York Post (odpowiednik naszego Faktu albo SE). Tekst zaczyna się zabawnie. - Jeśli ta kawa cię nie obudzi, jej cena na pewno to zrobi - pisze NYP.                 Co jest specjalnego w kawie, która nawet dla nieźle zarabiających (w porównaniu z Polską) mieszkańców Nowego Jorku wydaje się diabelnie droga? Jest robiona z ręcznie zbieranych ziaren w Etiopii. Ma bukiet jak wino. Smakuje? Dla Amerykanów normalnie. Jak twierdzą bariści smak jednak psuje dodanie do niej cukru albo mleka. To ciekawe jakże atrakcyjne wydaje się sprzedawanie ludziom kawy a jak trudno na tym zarobić. W Polsce kawa plus kubek kosztują mniej więcej 50 groszy. Przy kasie sprzedaje się ją tak jak wspominałem za 10 - 11 zł. Przebitka potworna. Teoretycznie. Trzy lata temu firmy chciały otwierać kawiarnie, z równym zapałem jak kolejne spółki ogłaszały inwestycje w budowę mieszkań. Ruch otwierał. Pan Karkosik otwierał. Jak na razie względny sukces w tej dziedzinie odniosły dwie firmy Coffeeheaven i Empik Cafe. CH było o tyle łatwiej, że byli pierwsi. O powstaniu sieci  zadecydowały dwie osoby - Brytyjczyk Richard Worthington oraz Amerykanin Michael Ovadenko. Obaj zjawili się w Polsce w połowie lat 90. i nie byli w stanie znaleźć miejsca, w którym dałoby się wypić filiżankę espresso, latte czy macchiato. Parzyliśmy wówczas kawę, zalewając mielony proszek wrzątkiem, co obu panom wydało się szczytem kawowego barbarzyństwa. Worthington chciał otworzyć sieć kawiarni wzorowanej na angielskiej sieci Caffe Nero. Ovadenko wolał bliższy mu klimat amerykańskiego Starbucksa. Powstałe w 2000 r. Coffeeheaven jest wypadkową tych dwóch konceptów. Nawiasem mówiąc ostatnio sieć zmieniła właściciela. Za 170 mln zł kupił je kilka miesięcy temu Whitbread, właściciel sieci kawiarni Costa Coffee. A Empik? Jeśli oni nie są w stanie wydusić w Polsce pieniędzy z tego interesu to nikt nie potrafi. Na początek radzę jednak aby zmienili kubki. W Empik Cafe - latte leje się do przezroczystych szklanek bez żadnego uchwytu. Rozgrzewają się jak piekło. Wpierw sa za gorące aby ją pić. Później za zimne aby ją pić. Marudzę. Wiem. 