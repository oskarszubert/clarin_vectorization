- Takie zakupy zrobiłam wczoraj w Smyk'u. Kucyk Pony za 39,99 realnie kosztował 44,99, jak to możliwe? - pyta mnie pani Kamila.  Możliwe, możliwe. Jest to kolejny przykład sytuacji gdy za metkami nie nadąża system kasowy sieci. Jak widać metkownice są szybsze niż komputery. To jednak przypadek dość często się powtarzający. Zabezpieczyć się przed nim można właściwie w jeden sposób, bardzo dokładnie oglądając paragon po transakcji. Właśnie tak jak to zrobiła pani Kamila. Ale, żeby nie było zbyt fajnie.... - Proszę zobaczyć jaki dopisek jest na dole paragonu: "zwrot otrzymasz w formie karty" - pisze mi pani Kamila.  Co myśli klient w takiej sytuacji? Ano tak, sklep kroi mnie na zakupach. Z powodu jego błędu mam zapłacić więcej niż naklejono na towarze. A kiedy to dostrzegam - okazuje się, że zwrot pieniędzy dostanę w postaci karty podarunkowej, którą mogę wydać tylko w... tym sklepie. To jest dopiero wypas - marudzi klient. I co zaraz sobie dopowiada? Więcej tam zakupów nie zrobię. Robią mnie w balona. I nie ma tutaj specjalnego znaczenia, że ten dopisek na paragonie to akurat niezwykle pozytywny gest ze strony Smyka. Jest to jedna z nielicznych sieci na rynku,  która daje swoim klientom możliwość zwrotu lub wymiany wszystkich produktów w ciągu 30 dni od daty zakupu. Owszem w postaci wspomnianej karty zakupowej, ale lepsze to niż nic. Sklepy nie mają bowiem obowiązku przyjęcia towaru, który jest w pełni „sprawny”. Co powinien jednak zrobić sklep w takiej sytuacji? To proste. Kierowniczka sklepu powinna przeprosić panią Kamilę, wyjaśnić, że to pomyłka, zaproponować zwrot pieniędzy za kucyka na konto, albo zwrot niesłusznie nadpłaconych pięciu złotych i dołożyć jakiś dobry kupon rabatowy na przyszłe zakupy. Reklamacja to bowiem doskonała okazja aby związać klienta ze sobą na dłużej. Okazja, nie nieszczęście. Bo, pomyłki zdarzają się wszędzie (chce wierzyć, że numer z tą metką to pomyłka). Ale już od sklepu zależy jak z tego wybrnie. A na koniec - proszę pamiętać, że jedyny znany mi rabat, który można zobaczyć przed świętami to ten będący stolicą Maroka. 