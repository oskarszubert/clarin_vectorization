Uwaga - będzie wyznanie: - Jeździłam do takiej mało uprzejmej baby na Pragę bo tylko ona potrafiła dobrze dobrać stanik w całej Warszawie. To nie ja rzecz jasna jeździłem, tylko koleżanka. Wypowiedź mi się przypomniała gdy czytałem informację prasową: „Esotiq pozyskał strategicznego inwestora”. I dalej: „W dniu 1 stycznia 2011 została sfinalizowana umowa kupna brandów Esotiq i Henderson przez strategicznego inwestora – Mariusza Jawoszka. Całkowite oddzielenie marki Esotiq i Henderson będzie miało charakter długofalowy oraz przebiegać będzie w atmosferze wsparcia oraz przyjaźni.” Nudy? Nudy. Jasne fakt że LPP (Reserved) sprzedaje swoją markę bieliźniarską dla kobiet mógłby zasłużyć na notkę w papierowym wydaniu gazety. Przy sprzyjających okolicznościach (wyjątkowa posucha) może nawet półdługi ale nic więcej. Czytam więc tą informację nie dawałem jej już większych szans gdy WTEM! Napotykam fragment: „Od października 2010 roku wdrażany jest program szkoleń z zakresu brafittingu (pol. profesjonalny dobór biustonosza). Szkoleniami objęty został wyselekcjonowany personel salonów Esotiq. Obecnie na terenie Polski funkcjonuje około 250 fachowców. ” Jak powszechnie wiadomo kobiety w Polsce nie potrafią dobrać stanika. Zgodnie z tym co mówi pan Google:  ”95 procent w kraju kobiet nosi biustonosze w niewłaściwym rozmiarze”. Choć gwoli ścisłości padają również inne dane - ot 80 proc. czy 50 proc. Bez podania źródła rzecz jasna więc nie wiem na ile to reprezentatywne. Na podstawie koleżanki mogę jednak powiedzieć że problem jest. A jak wygląda szkolenie w tym zakresie? - Szkolenie z brafittingu obejmuje swoim zakresem wiele zagadnień: przybliża temat technologii produktu jakim jest biustonosz. Opisuje historię tej części bielizny i pokazuje jak zmieniały się jego funkcje na przestrzeni wielu lat. Daje merytoryczne przygotowanie do profesjonalnej rozmowy o produkcie z Klientką. Szkolenie trwa około 8h i składa się zarówno z części teoretycznej jak i praktycznej. Podczas całego procesu szkoleniowego obecne są modelki o różnych budowach ciała, na których prezentowane są wszelkie zabiegi obrazujące funkcje i korzyści wynikające z noszenia dobrze dobranej bielizny. Każda z uczestniczek spotkania pracuje bezpośrednio z modelką. To jednak nie koniec informacji: „Rok 2011 będzie rokiem kluczowym pod kątem wprowadzanych zmian. Już od marca 2011 Zarząd spółki planuje zdystansować konkurencję wprowadzając 4   unikalne produkty z zakresu gorseciarstwa.” Nie mogłem sobie odmówić i zadałem pytanie co to za produkty. Odpowiedź? - Na razie możemy zdradzić 2 z 4 produktów specjalistycznych : - stanik Esotiq Balance Bra - regulujący wielkość miseczek zgodnie z indywidualną budową piersi [piersi różnej wielkości], - stanik Esotiq Memory Bra - z miską zapamiętującą kształt piersi, idealnie dostosowujący się ciała To milo że doszliśmy do czasów kiedy stanik potrafi już cos zapamiętać. Konkludując już jednak całkiem serio zagadnienie proszę zwrócić uwagę  jak niewiele w dalszym ciągu potrzeba w handlu aby  pochwalic się przewagą  w porównaniu do konkurencji. Wystarczy... przeszkolić personel. 