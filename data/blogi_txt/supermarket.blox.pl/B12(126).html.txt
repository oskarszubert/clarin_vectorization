Sprawa jest drobna. Od razu uprzedzam wszystkich potencjalnych komentatorów, chcących mi zarzucić że się czepiam - owszem CZEPIAM SIĘ. Bo sprawa mnie strasznie dziwi. Piloty do telewizorów nie są odporne na wodę, piasek, upadki ze stołu oraz dzieci. Zwłaszcza na te ostatnie i dzialanie kaszki z mlekiem. Innymi słowy - tak owszem psują się i zdecydowanie szybciej niż telewizory. Traf chciał że zepsuł się i mój. Wielki i ciężki jak diabli pilot od plazmy Panasonica. Bez wyświetlacza i bajerów. Zwykły plastikowo - gumowy grzmot. Ile może kosztować pilot? - zapytasz się czytelniku.  Otóż podróbka pilota kosztuje od 8 do 12 zł. Czasem 15 zł. Za to oryginalny pilot do mojego telewizora kosztuje prawie... 200 zł. Wyjaśniając co bardziej złośliwym jednostkom - nie mam burżujskiego telewizora. Średnia - średnich, absolutnie przeciętne pudło. Żeby nie było, że tylko piloty do telewizorów Panasonic sa takie drogie. Równie masakryczne stawki stosuje Sony (150 - 200 zł) czy Samsung (ponad 100 zł). Dlaczego oryginalny pilot kosztuje aż tyle????? Zapytałem więc przedstawicieli tych firm: dlaczego państwa pilot potrafi kosztować 100 - 200 zł a jego nieoryginalny odpowiednik 12 zł? Czym się różnią? Sony? Piotr Papaj Kierownik ds. PR, Rzecznik Prasowy Sony Central and Southeast Europe - W naszej ofercie jest kilkanaście pilotów uniwersalnych już od ok. 60 zł, którymi może obsłużyć Pan telewizor i inne urządzenia, np. odtwarzacz DVD. Zamówienie oryginalnego pilota do konkretnego modelu telewizora może wiązać się z większym kosztem. (znaczy się jesteśmy dalej tak mądrzy jak byliśmy. Ale drążyłem sprawę dalej) Efekt? - Kupując oryginalny produkt Sony dostaje Pan jakość i gwarancję na 24 miesiące - wyznał pan Papaj. I wszystko jasne. Z firmą Panasonic uciąłem sobie z kolei kilku mailową pogawędkę. Równie bezproduktywną. Maciek Słotwiński Junior PR Manager Panasonic Marketing Europe GmbH stwierdził że do telewizora plazmowego ze średnio niższej półki 42 cale pilot powinien w serwisie kosztować ok. 106 zł. Dlaczego tyle to pan Słotwiński wyjaśni ale po podaniu konkretnego modelu telewizora. A Samsung? - Cena oryginalnego pilota zależy od modelu telewizora, z którym on współpracuje - pisze Grzegorz Stanisz, Senior Product Marketing Manager for CTV and AV. Przy czym pan Stanisz sugeruje, że jesli dla kogoś jest za drogo a ma smartfona może sobie pobrać aplikację z Android Market lub AppStore i po zainstalowaniu wykorzystywać telefon, jako pilota do telewizora Samsung.   Oczywiście mógłbym podać własną teorię tego zjawiska: zarabiamy na pilotach bo na telewizorach marże są bardzo niskie. Albo: bo tak nam się podoba i co nam zrobicie? Ale mogę się mylić. A jakie sa Państwa teorie? Dlaczego pilot od telewizora kosztuje 200 zł? 