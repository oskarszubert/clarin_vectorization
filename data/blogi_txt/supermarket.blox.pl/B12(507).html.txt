Czemu firmom bardziej zależy na zdobyciu nowych klientów niż utrzymaniu starych?  Specjaliści od marketingu mówią o teorii dziurawego wiadra: zawsze więcej do niego wleje się nowych klientów, niż ucieknie starych. A jak to wygląda w praktyce miał okazję przekonać się mój kolega redakcyjny pan Dariusz. Oto jego opowieść: - Jakiś czas temu UPC przejęło Astera. Zgodnie z wytycznymi UOKiK UPC ma teraz sprzedać komuś część sieci Astera, która dubluje się z jego własną. Jestem klientem Astera, mieszkam w bloku, w którym są i Aster, i UPC. Mogę albo czekać, żeby mnie komuś sprzedali, albo czekać aż zaproponują mi przejście do UPC. Nie doczekałem żadnej oferty, więc postanowiłem sam się dowiedzieć. Poprosiłem UPC o kontakt, oddzwonili. Wyjaśniłem konsultantowi o co mi chodzi - że jestem klientem Astera i chciałbym się przenieść do UPC: Konsultant: - Dobrze, a jaki płaci pan teraz rachunek?Ja: - 170 zł.Konsultant: - No to mogę panu zaproponować pakiet internet 100 megabitów, bez ograniczeń transmisji danych, telewizję cyfrową z nagrywarką i telefon stacjonarny z dużym pakietem minut. Za 180 zł.Ja: - Ale ja nie potrzebuję telefonu.Konsultant (szczerze): - Ale ja nie mogę panu zaproponować pakietu poniżej ceny, którą pan teraz płaci. I wychodzi mi ten za 180 zł z telefonem.Ja (naiwnie): - Ale ja nie potrzebuję telefonu stacjonarnego. Na państwa stronie widziałem ofertę pakietu telewizja/interent 50 megabitów za 120 zł miesięcznie.Konsultant (bez przekonania): - Ale tam nie ma dekodera z nagrywarką ...Ja (niewzruszenie): - Jest.Konsultant: - No, ale tego pakietu nie mogę panu zaoferować, bo jest tańszy niż te 170 zł, które płaci pan teraz.Ja: - Chwileczkę, ale gdybym był klientem z zewnątrz to mógłbym sobie taki pakiet kupić?Konsultant: - Tak.Ja: - I wie pan, że UOKiK stwierdził, że przez tę transakcję mogę zerwać w dowolnej chwili umowę z Asterem bez żadnych konsekwencji?Konsultant: - Tak.Ja: - I to znaczy, że mogę to zrobić i przyjść do was jako świeży klient i kupić sobie pakiet za 120 zł?Konsultant: - Tak. A teraz inna równie pouczająca historia: Panu Krzysztofowi w czerwcu skończyła się umowa na kablówkę i internet. Problem w tym, że dowiedział się o tym dopiero z lipcowego rachunku, który przyszedł pocztą. Zamiast 135 zł miesięcznie miał zacząć płacić 185 zł miesięcznie. Koszt tej usługi wzrósłby nagle o 600 zł rocznie. Gdzie popełnił błąd? Kontrakty z siecią kablową zawierane są zazwyczaj na rok, dwa lata. Przez ten czas obowiązują obniżone, promocyjne stawki. Gdy umowa się kończy, operatorzy wracają do normalnych cennikowych wartości. Co zrobił pan Krzysztof? Skontaktował się w pierwszej kolejności z tzw. działem utrzymania klienta (ma go każda duża firma telekomunikacyjna). Tam zaproponowano mu nową umowę. Zamiast 135 zł płaci teraz 115 zł miesięcznie. Gratis dostał telewizję cyfrową i pakiet kanałów HD. Ba, wynegocjował nawet cofnięcie zawyżonego rachunku za lipiec (sporne 50 zł zaliczono mu na poczet opłat za sierpień). Ile można oszczędzić? Pan Krzysztof w sumie zaoszczędził 20 zł miesięcznie, czyli 240 zł rocznie. Super? Nie do końca. Udowodnił to pan Marcin. Pan Marcin jest abonentem tej samej sieci, płacił identyczną stawkę jak pan Krzysztof, czyli 135 zł miesięcznie. Dział utrzymania klienta standardowo zaoferował mu abonament za 115 zł miesięcznie. On jednak zgłosił się do terenowego przedstawiciela operatora, który odpowiada za zdobywanie klientów w konkretnych dzielnicach Warszawy. Ten, jak się okazało, miał większe pole manewru niż BUK. Teraz pan Marcin za identyczny abonament, jaki ma pan Krzysztof, płaci... 100 zł miesięcznie. Jego oszczędności wynoszą więc 35 zł miesięcznie, czyli 420 zł rocznie. 