To  ostatnia niedziela, dzisiaj się rozstaniemy... śpiewał swego czasu Mieczysław Fogg i to tak że ciary szły po plecach. Posłowie chcieliby zaśpiewać taką piosenkę sklepom wielkopowierzchniowym. Projekt ustawy w tej sprawie trafił właśnie do Sejmu. Popierają go pojedynczy posłowie PiS, PO oraz PSL Jacek Żalek (z konserwatywnego skrzydła PO) cytowany przez PAP powiedział, że podpisał się pod projektem kierowany "patriotyzmem gospodarczym". - Niedziela byłaby jedynym dniem w tygodniu, kiedy drobni polscy przedsiębiorcy nie musieliby konkurować z wielkimi sieciami handlowymi, które wypierają ich z rynku - argumentował. Naprawdę blisko podobnej decyzji było w 2006 roku kiedy rządził PiS. Ówczesny rząd jednak wyliczył, że oznacza to utratę 50 - 70 tys. miejsc pracy, na co naszej gospodarki (przeżywającej w tamtym okresie boom wywołany napływem na szeroką skalę środków unijnych) nie było stać. Chodzi głównie o kobiety po czterdziestce, o niskich kwalifikacjach. Nie znają języków, nie obsługują komputera. Gdy markety ograniczą zatrudnienie, wylądują na bezrobociu. Zdaniem PiS wprowadzenie zakazu w tamtym czasie kosztowałoby państwo ponad miliard złotych rocznie. Na tę kwotę składały się: - wyższe wydatki na zasiłki dla bezrobotnych - 420-590 mln zł; - mniejsze wpływy budżetowe z podatków - 545-764 mln zł. wynikające mi.n z tego że mniej osób przyjeżdżałoby do nas w niedzielę z Niemiec na zakupy. Zamiast zakazu handlu w niedzielę PiS wprowadził kompromis - zakaz handlu w dwanaście świąt w roku. W 2008 i 2009 akcję walczącą o zakaz handlu w niedzielę zorganizowała Solidarność.  Szkoda, że nie zadała pytania, pracownikom handlu: czy lepiej pracować w niedzielę czy lepiej mieć pracę? Albo czy zgodziłbyś się na zakaz pracy w niedzielę wiedząc o tym, że zwolnimy twojego kolegę/koleżankę? Dziś od razu zagrzmiała Polska Organizacja Handlu i Dystrybucji zrzeszająca zachodnie sieci sklepów, podając podobne dane: „Przeprowadzone analizy wskazują, że w segmencie handlu wielko- powierzchniowego sprzedaż niedzielna to 5-12% sprzedaży tygodniowej. Zakaz, uwzględniając wszystkie działania na rzecz kompensacji strat, spowoduje 3-7% spadek obrotów tygodniowych, co przełoży się na redukcję zatrudnienia w sektorze handlu o 5 do nawet 10%. Tylko w sieciach hiper- i supermarketów likwidacji ulec może ponad 25 000 miejsc pracy, co przyczyni się do wzrostu poziomu bezrobocia w kraju. Ograniczenie handlu zredukuje ilość zamówień u dostawców, czyli tym samym spadek produkcji. Oznacza to spadek zatrudnienia w sektorze produkcji i usług. Spowoduje to skumulowany efekt pogorszenia klimatu inwestycyjnego, tak ważnego w czasach spowolnienia gospodarczego. Nie wolno tak drastycznie zakłócać funkcjonowania sektora gospodarki, który dla przetrwania kryzysu i skutecznego jego przezwyciężania ma znaczenie kluczowe. Ograniczenie handlu w niedzielę to przecież ograniczenie popytu na rynku wewnętrznym, który generuje ok. 60% PKB w polskiej gospodarce.” Oczywiście w deklaracje POHiD- u można wierzyć bądź nie - jest on w końcu jedną ze stron sporu. Posłowie, którzy podpisali się pod wnioskiem uprawiają jednak ekonomiczny analfabetyzm twierdząc że zakaz pracy w placówkach handlowych w niedzielę nie spowoduje zmian we wpływach z podatków - VAT, CIT, PIT, czy akcyzy. - Z uwagi na to, że ilość środków dostępnych w budżetach domowych nie zmieni się - to zakupy zostaną rozłożone na sześć dni, a nie siedem, a ciężar zakupów niedzielnych przełożony zostanie na sobotę i poniedziałek - oceniają autorzy projektu (cytuję za PAP). Tak naprawdę pytanie: "Pozwolić na handel w niedzielę czy nie?" jest w istocie pytaniem o funkcję państwa. Czy ma wychowywać obywateli, jak chciałyby część posłów i związki zawodowe czy nie? Ale panowie posłowie nie przekonujcie że taka decyzja nie rodzi żadnych skutków ekonomicznych. Bo zwyczajnie wstyd. 