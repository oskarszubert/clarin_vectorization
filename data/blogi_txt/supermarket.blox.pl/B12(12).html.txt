Platformy cyfrowe uprawiają ostatnio mało subtelną walkę buldogów pod dywanem. Co chwila tylko ktoś wynurza się spod wełny, wypluwa trochę krwi i nurkuje z powrotem. Promocji jest pod dostatkiem. A będzie być może jeszcze więcej. Po cichu, swoja platformę odpaliła Grupa TP, platformę ma też TVP (co prawda nikt nie może jej oglądać, ale to akurat szczegół). Na co możemy liczyć będąc wyjątkowo wybrednym widzem, który nie wyobraża sobie życia poza wgłębieniem na kanapie, piwem w garści i krótkim ot 5 - 8 godzinnym seansem przed tv (nie licząc weekendów rzecz jasna)? Zrobiłem na głowie przedziałek i zabrałem się do pracy. Ok. żartuje z tym przedziałkiem. Krok numer jeden, lider na rynku Cyfrowy Polsat. Cudowne dziecko panów Solarza i Libickiego, znoszące złote jaja. Hurtem. Cyfrowy Polsat ma już blisko 3 mln. abnonentów. Czy warto znaleźć się wśród nich? Sprawdźmy! Nie będziemy się szczypać - wybieramy najdroższy i najpełniejszy pakiet. Super Film za 87.80 zł miesięcznie. Do tego cyfrowe pakiety dodatkowe. Oczywiście w wersji HD, bo każdy zawodowy ujeżdżacz kanapy musi mieć przynajmniej 42 calowy telewizor z HD. Czyli do Super Filmu dodajemy MTVN HD, Polsat Sport HD ,HBO HD, Eurosport HD Discovery HD (wszystkie płatne po 6 zł ekstra). Ponieważ nasz zawodowiec nie lubi się nudzić się wieczorami dokładamy pakiet rozrywka (czyli filmy przyrodnicze motylki, pszczółki etc) - plus 20 zl miesięcznie. Zliczyliśmy to wszystko elegancko na stronie i wyszło: 199 zł płatne jednorazowo i 152, 80 zł abonamentu co miesiąc. Ała!! I umowa na 29 miesięcy!!!! Ała razy 2 Na pocieszenie 6 miesięcy Pakietu Familijnego + 6 miesięcy Pakietu Super Film gratis. Idziemy stąd! Byle szybko. Gdzie? Do skarbonki TVN czyli platformy nowej generacji N. Tak, owszem mimo zdobycia niespełna 800 tys. abonentów nadal przynosi straty. Wybieramy jak to zawodowiec promocję FULL. Będzie się dobrze komponować z piwem. HD w cenie abonamentu co cenne Film hd, HBO hd, Filmbox i Cinemax, do tego sporo pakietów tematycznych w HD (w tym n sport i euro sport hd) Do tego gratis usługa VOD, czyli na żądanie filmy z wytwórni Universal Pictures. Gratis w VOD są także seriale. Kanał o pszczółkach jest tu droższy kosztuje 25 zl miesięcznie. Ceny? Jednorazowa opłata 189 zł, abonament co miesiąc 124 zł co miesiąc. Jak widać nic tak nie polepsza oferty jak konieczność szybkiego zdobywania nowych klientów. I wreszcie krok numer trzy: Cyfra plus. Wchodzimy na stronę. I co? Niestety nic. W przeciwieństwie do konkurencji strona jest równie intuicyjna jak obsługa windowsa. Przez internet można się tu tylko khem.. niewiele można zrobić. Została infolinia. Miła pani wyjaśniła, że pakiet prestiżowy HD przy umowie 24 miesięcznej będzie kosztować przez 12 miesięcy 84,45 zł a później 168,90. Daje to miesięcznie 133,95 zł. Filmów „przyrodniczych” tu nie ma. Jednorazowe opłaty - 99 zł. Reasumując w tym zestawieniu promocji raczej wygrywa N. 