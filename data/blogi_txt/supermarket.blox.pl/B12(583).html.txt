Ech, te negocjowane przez telefon aneksy do umów. Konsultant mówi jedno, klient drugie a na koniec okazuję się, że obie strony mówiły chyba do siebie po norwesku, bo wszystko jest nie tak jak być powinno. Przedstawiam Państwu pana Macieja, który od listopada ubiegłego roku został abonentem sieci UPC.  UPC, które charakteryzuje się jedną cechą: jak jest dobrze, to jest bardzo dobrze, ale jak jest źle to zaczyna być bardzo denerwująco. Osobiście jestem w tej pierwszej grupie a do tej kablowki mam tylko jedno zastrzeżenie, że ciągle nie porozumiało się z HBO w kwestii udostępniania oferty HBO GO, ale to zupełnie inna historia UPC przejął niedawno sieć Aster, działającą głownie w Warszawie. Teraz usiłuje ich skonsumować, żując dostojnie. - Umowa była negocjowana telefonicznie z konsultantką z biura utrzymania klienta. Jako były klient sieci Aster miałem możliwość skorzystania z promocji polegającej na zwolnieniu opłaty z abonamentu do końca 2012 roku, a od stycznia 2013 mój promocyjny abonament za pakiet usług miał opiewać na sumę 74,99 zł miesięcznie (proszę zapamiętać tę kwotę) - pisze czytelnik. I się zdziwił. Już pod koniec listopada 2012 wystawiono mu pierwszą fakturę. Miało być zero zł do końca roku. Było... 146,65 zł. Telefon do UPC, do kosultantki, która sprawę załatwiała (bardzo mądrze pan Maciej zrobił bo zapisał jej dane, polecam tak robić), w końcu usłyszał że to błąd systemu naliczeń, a sprawa się więcej nie powtórzy. Pan Maciej spokojny niczym tafla jeziora zimą był do grudnia. Kolejna faktura i znów ponad 140 zł. Telefon do UPC. „Sprawa więcej się nie powtórzy”. Styczeń? Faktura na 84 zł.  W sumie sukces. Przyznają państwo że 84 zł to znacznie bliżej do umówionych 74,99 zł niż 146,55 do zera? Aha - „sprawa więcej się nie powtórzy”. Luty 2013. Faktura na 83,28 zł. Telefon do UPC. Tym razem:  „od teraz już na pewno wszystko powinno być poprawnie naliczane”. Marzec 2013. Faktura na 68,40 zł. - Dalej źle, ale tym razem przynajmniej na moją korzyść. Comiesięczny telefon do UPC, informacja, że faktura za kwiecień powinna uwzględniać wszystkie korekty. Czekam z niecierpliwością - komentuje czytelnik. Kwiecień 2013... i faktura na 110,67 zł.  UPC - "od maja wszystko powinno być dobrze." - Od listopada w celu wyjaśnienia sprawy wykonałem do państwa BOK-u conajmniej 7 połączeń, z których każde trwało conajmniej 30 minut. Od listopada, ponieważ uparłem się, że nie będę opłacał źle wystawionych faktury, dwukrotnie wyłączano mi usługi, naliczając opłaty za wznowienie nadawania - denerwuje się pan Maciej. Ruszyłem do boju niczym Rambo i.... Nie uprzedzajmy zdarzeń. Oto rzecznik prasowy UPC:  Lidia Stępińska- Ustasiak„W piątek skontaktowaliśmy się z klientem, przeprosiliśmy i wszystko wyjaśniliśmy. Pan XYZ był wcześniej klientem Aster. Zrezygnował z usług a następnie, niedługo później został umówiony na instalację z portfolio UPC. Instalację sam odwołał, po czym ponownie został umówiony. Ponieważ wówczas atrakcyjna dla klienta oferta, którą otrzymał podczas pierwszej próby instalacji nie była już dostępna, podjęliśmy decyzje, żeby  mimo wszystko podłączyć ją, w trybie niestandardowym. Na skutek tego niestandardowego, indywidualnego podejścia konieczne było narzucenie stawek niestandardowych w systemie co potem niestety skutkowało błędnymi naliczeniami. Podczas ostatniej naszej rozmowy z klientem wyjaśniliśmy mu sytuację,  poinformowaliśmy również, że naliczenia zostaną skorygowane do poprawnych kwot." Wnioski? Polski klient jest zmęczony sposobem, w jaki traktuje go obsługa infolinii. Zazwyczaj co innego mów konsultant, a co innego pracownik w biurze operatora. Konsument nie wie więc, do których wytycznych ma się zastosować. Bywa, że dzwoni trzy razy na infolinię i uzyskuje różne odpowiedzi. Rozmowy są, rzecz jasna, nagrywane. Do nieawna niewiele z tego wynikało, bo spotykaliśmy się ze stanowiskiem operatorów, którzy zasłaniając się tajemnicą telekomunikacyjną, odmawiają udostępniania nagrań.  Od marca jak słusznie zauważył jeden z komentatorów zgodnie z art.56 ust 6. prawa telekomunikacyjnego to się zmieniło. "Dostawca usług może umożliwić abonentowi będącemu stroną umowy zawartej w formie pisemnej lub        elektronicznej zmianę warunków umowy, o których mowa w ust. 3 pkt 2 i 4-7, za pomocą środków porozumiewania się        na odległość, w szczególności telefonicznie lub przy użyciu poczty elektronicznej lub faksu. Dostawca usług        obowiązany jest jednak utrwalić oświadczenie abonenta złożone w sposób określony w zdaniu pierwszym i        przechowywać je do końca obowiązywania umowy na zmienionych warunkach i udostępniać jego treść abonentowi na jego żądanie, zgłoszone w szczególności w trakcie postępowania reklamacyjnego. W przypadku zmiany warunków        umowy dokonanej telefonicznie powinna być utrwalona cała rozmowa. Jednocześnie dostawca usług obowiązany jest        do potwierdzenia abonentowi faktu złożenia oświadczenia o zmianie warunków umowy oraz jego zakresu i terminu        wprowadzenia zmian w terminie ustalonym z abonentem, ale nie później niż w ciągu jednego miesiąca od dnia        zlecenia zmiany. Abonentowi przysługuje prawo odstąpienia od dokonanej zmiany warunków umowy, bez podania        przyczyn, poprzez złożenie oświadczenia w formie pisemnej w terminie 10 dni od dnia otrzymania potwierdzenia.        Do zachowania tego terminu wystarczy wysłanie oświadczenia przed jego upływem."    Internet to może i najszybszy, ale z fakturami idzie nieco gorzej... 