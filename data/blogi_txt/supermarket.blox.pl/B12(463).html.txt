- Pani Teresa mieszka we wsi niedaleko Jarocina. Jest osobą ponad osiemdziesięcioletnią, niedołężną bez wykształcenia. Jest osoba biedną, utrzymującą się z renty rolniczej. Posiada stary, podarowany jej przez siostrę, ponad dwudziestoletni telewizor marki Yoko. Telewizor posiada wyłącznie gniazdo antenowe ipodstawowy zakres kanałów (chyba 16) - pisze czytelnik, który zdecydował się jej pomóc.  Dalej było już paskudnie. Do pani Teresy zapukał akwizytor. I oferował za „prawie darmo” dekoder do telewizji CYFROWEJ zachwalając że będzie mogła  oglądać tyle kanałów że ho ho! Kobieta nie bardzo rozumie po co jej to wszystko, ale ulega namowom i podpisuje „Zamówienie na instalację”. Następnego dnia przybywa kolejna osoba i „instaluje” antenę i dekoder. Instalator wpada w zdziwienie, że zamawiająca nie ma innego telewizora oprócz stojącego na szafce starego Yoko. Powinien nastawić przykładowe programy i zademonstrować jak to działa ale zwija się tylko jak najprędzej. Daje jej do podpisu dokumenty i wychodzi. Aha mówi jeszcze że „dekoder musi się „zalogować” i że za pół godziny wszystko będzie działać.” - Jak nie trudno się domyślić ani za pół, ani za dwie godziny nic nie działało - wścieka się czytelnik. Następnego dnia Pani Teresa zadzwoniła do firmy instalującej. Nalegała aby niedziałające urządzenie zabrano. Ale nikt się po nie zjawił. A pani Teresa popełniła błąd bo umowy nie wymówiła. Co dalej? Firma instalująca (przedstawiciel jednej z platform cyfrowych) o pani Teresie szybko zapomniała. Odezwała się za to sama platforma z rachunkiem na 1.5 tys, zł. Reklamacja została odrzucona - Konkluzja pani konsultant była mniej więcej taka: „Klient odpowiada za to co kupuje, jak nieweie co kupuje to nie może mieć pretensji do firmy świadczącej usługi. Ostatecznie powinien kupić sobie nowy telewizor, który będzie mógł podłączyć do cyfrowego dekodera HD.” Co więcej, dowiedziałem się, że platforma nie wykonuje usług polegających na instalacji anten i dekoderów  (co jest oczywiście prawdą) a w związku z tym nie odpowiada za ich jakość - denerwuje się czytelnik. Sprawa została skierowana do arbitrażu w UKE a platforma... sprzedała dług firmie windykacyjnej. - Oczywiście pani Teresa popełniła w tej sprawie wiele błędów ale jak tak można? - zastanawia się czytelnik. 