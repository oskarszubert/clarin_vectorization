Niedawno opisywałem problemy kolegi z pracy z telewizją kablową UPC. Miał problemy z internetem i chciał telefonicznie zgłosić awarię.  Nagrany miły kobiecy głos zapewniał go że UPC troszczy się o klientów i informował go że na połączenie trzeba czekać ponad 10 minut. Ile dokładnie? Nie wiadomo. A ponad 10 minut to może być godzina, dwie godziny a może nawet dwa dni. Kolega zrobił eksperyment i jeszcze raz zadzwonił do UPC aby tym razem wybrał opcję „zamawianie nowych usług”. I tu czekał na połączenie....30 sekund. Podobno przez jakiś czas komunikat o 10 minutach zniknął. Ale nie na długo. Kolega dzwonił dzisiaj (w piątek 14 grudnia) i znów usłyszał że trzeba czekać ponad 10 minut. Oczywiście można skorzystać z drugiej opcji  - co zresztą radzi nagrana pani -  i zadzwonić później. - Nie muszę dodawać że na podłączenie nowej usługi czeka się wciąż pół minuty - twierdzi ironicznie kolega. Dlaczego znów dzwonił? Ot, drobiazg - bo mimo regularnie płaconych rachunków (150 zł) miesięcznie - nie ma internetu. Jak to możliwe? Zaczęło się od telefonu pana pracownika UPC, nazwijmy go X. Pan X zaproponował koledze aby wybrał inny pakiet, lepszy i tańszy.  Musi tylko podpisać umowę na dwa lata. Pracownik przedstawił całą ofertę - bezprzewodowy internet, telefon,  zostawała bez zmian telewizja i dekoder z nagrywarką. Całość za 130 zł. Wszystko jeszcze X potwierdził w mailu. Instalator miał przyjść za kilka dni - dokładnie wczoraj w czwartek (13 grudnia) wieczorem. Dziwnym trafem w czwartek rano, przed wizytą instalatora internet  który miał do tej pory (przewodowy, ze zwykłym modemem) wysiadł.  Skoro jednak wieczorem  miał przyjść instalator i zamontować nową usługę to kolega się nie denerował. Chociaż cały dzień był odcięty od sieci. O godz. 20.40 zjawiał się instalator. Pokazał w papierach co będzie instalował. Pakiet za 120 zł bez dekodera z nagrywarką, ale z internetem i telefonem - Ale  ja czegoś takiego nie zamawiałem - obruszył się kolega Instalator zadzwoni; do  UPC, aby sprawę wyjaśnić: - Mam pan  rację, błędne zlecenia wystawili. Panie, nie pan pierwszy. I poszedł, bo jak wytłumaczył bez odpowiedniej umowy nie ma prawa nic zainstalować. Dziś rano (piątek) dzwoni do kolegi pan X z UPC - Co pan chce aby panu zainstalować? - Jak to co, to co ustaliliśmy? - dziwi się kolega - Czyli pakiet za 105 zł? - Jakie za 105? Przecież mówię ze to co ustaliliśmy za 130 zł Gdy już pan X zorientował się co koledze zaproponował kilka dni wcześniej kazał czekać do poniedziałku na kolejnego instalatora. Kolega czekać tak długo nie chciał. Liczył że skoro firma się pomyliła to już w piątek czy w sobotę powinna sprawę załatwić. Poza tym kolega stracił do X zaufanie. Obawiał się ze X znów pomyli umowy. Zadzwonił więc jeszcze raz do UPC pod dział pod który dodzwonić się  można a wiec„zamawianie nowych usług”. Po 30 sekundach odebrała  pani nazwijmy ją Y. - Dzień dobry w czym mogę pomóc - zagaiła kulturalnie Y - Od kilku dni czekam aż państwo zainstalujecie mi usługę, którą sami państwo mi zaproponowali - mówi kolega - Ale jaką usługę? - pyta Y - Proszę zobaczyć do bazy pod moje nazwisko. To wszystko pani zrozumie - Widzę straszny bałagan w zleceniu. Możemy instalatora wysłać w przyszłym tygodniu - ciągnie Y - Ale ja jestem odcięty od internetu. - nie ustępuje kolega - Przecież ma pan dotychczasowy internet - znów  Y - No właśnie że nie mam. - To połączę pana do działu serwisowego. - I przełączyła, a ja słyszę w słuchawce „Oczekiwany czas na połączenie ponad 10 minut....” - relacjonuje kolega. Jest bez internetu, nowej usługi nie ma.  Rachunki płaci. Ma nawet nadpłatę ok. 50 zł.  Podobnych historii dostaję na tony. I nie żeby tylko były to skargi na UPC. Cała nasza branża dostawców kablówki/internetu skupia się głównie na chwytliwych niskich cenach a tnie niemiłosiernie jakość obsługi. Tylko 49 proc. ankietowanych jest zadowolonych ze sposobu w jaki sa traktowani przez biura obsługi klienta, wynika z badania oczekiwań klientów przeprowadzonego na zlecenie firmy Verint Systems w Wielkiej Brytanii, USA, Niemczech, Polsce i w Rosji. Z deklaracji konsumentów wynika jeszcze jeden wniosek: tylko dla 22 proc. pytanych cena jest ważniejsza od jakości obsługi. Zdaniem Davida Parcella, członka zarządu Verint, badania pokazują, że "obsługa klienta stała się nową formą marketingu i ma większe znaczenie niż cena". To fragment nowego trendu w usługach, który od bestsellerowej książki Gary’ego Vaynerchuka nazywa się "The Thank You Economy", co można przetłumaczyć na polski jako "ekonomię uprzejmości". O co chodzi? Przed wojną elegantka, wchodząc do lokalnego sklepu po rękawiczki, dostawała do przymierzenia od razu kilka par w swoim rozmiarze i ulubionym kolorze, bo sprzedawca wiedział, jakie nosi, wiedział również, jak się nazywa. Podobnie było u rzeźnika, w sklepie bieliźniarskim czy spożywczym. To się jednak skończyło wraz z pojawieniem się w kraju socjalizmu. Jakość obsługi przestała się liczyć. Dla klienta kluczowe stało się to, czy w ogóle dostanie buty albo kilogram kaszanki. Po 1989 r. sprzedawcy jeszcze nie zdążyli zacząć budować z klientami bliższych relacji, kiedy do Polski weszły duże sieci handlowe bazujące na anonimowym kliencie, dla którego liczy się przede wszystkim cena. To teraz się zmienia, i to dzięki internetowi. Paweł Tkaczyk, autor książek "Grywalizacja" i "Zakamarki marki", pisze o tym zjawisku tak: "Do każdego sklepu w internecie jest tak samo blisko, a każdy z klientów ma możliwość poskarżyć się innym, jeśli nie zostanie potraktowany z wystarczającą troską. Aby przetrwać w tej ekonomii, musisz prowadzić swój biznes na skalę globalną, ale troszczyć się o klientów tak, jakby każdy z nich był nauczycielem Twojego dziecka lub Twoim dentystą, do którego będziesz musiał udać się z wizytą za kilka dni". Dobrym przykładem na to, jak "ekonomia uprzejmości" działa w praktyce, jest założony w 1999 r. serwis Zappos.com. Sprzedaje buty, torebki i odzież ponad tysiąca marek. Jest drogi, ale klientów traktuje niczym bożki. Zamówienie w poniedziałek? Zazwyczaj już we wtorek przesyłka jest dostarczona - maksymalnie trwa to pięć dni. Gratis. Klient nie jest przekonany, czy chce białe, czy czerwone buty? Zamawia obie pary. I po przymierzeniu jedną odsyła. Również za darmo. Ma na to 365 dni. Pytania? Infolinia działa siedem dni w tygodniu, 24 godziny na dobę. Kiedy Zappos stał się konkurencją dla Amazon.com, niechętny do wydawania dużych pieniędzy Amazon po prostu go przejął w 2009 roku niemal za miliard dolarów. Ale zostawił jako odrębną spółkę, by nie zniszczyć jego specyficznego podejścia do klienta, które w anglosaskim internecie coraz częściej staje się wzorem do naśladowania. Dobra obsługa klienta, rzecz jasna, kosztuje, a polskie firmy oszczędzają na tym, jak mogą. Jednak z drugiej strony można mieć wyższą marżę na swoich produktach, a zadowoleni klienci są bardziej skłonni polecać taką firmę. Zapłacicie więcej za dobra obsługę? 