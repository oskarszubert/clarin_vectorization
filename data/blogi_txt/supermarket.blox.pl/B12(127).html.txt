Nigdy nie przypuszczałem, że przejdzie mi to przez klawiaturę ale owszem nasze narodowe koleje bywają w niektórych kwestiach lepsze od innych przewoźników. W jakich? A to już mi zrelacjonował pan Marcin , który na święta Bożego Narodzenia zaplanował wyjazd do rodzinnego miasteczka swojej narzeczonej. Jako przewoźnik w grę wchodził PKS, albo PKP. Ponieważ narzeczona Pana Marcina w dniu 22.12 pracowała do późnych godzin popołudniowych, z ostrożności Pan Marcin pojechał na warszawski Dworzec Zachodni kupić bilety, dwie sztuki, na dzień 23.12, godz. 5, przewoźnik PKS Bydgoszcz, kurs na trasie Warszawa - Wyrzysk. Godzina zakupu 13.13, miejsca 9 i 10.Po powrocie z pracy, czytelnicy zaczęli się pakować, co potrwało do około 23-iej. Z przejazdu o tak skandalicznej porze korzystali nieraz, więc mieli wprawę.Pojawił się jeden problem.  Narzeczona Pana Marcina po powrocie z pracy zaczęła wyglądać niewyraźnie, mimo to się trzymała i dzielnie pakowała walizy. Czytelnicy nastawili budzik na godzinę czwartą rano, co było wystarczające do dotarcia na dworzec. Po przebudzeniu okazało się, że narzeczona Pana Marcina w najbliższym czasie może odjechać co najwyżej w tempie ekspresowym ale do łóżka i przykryć się kołdrą a jak dobrze pójdzie to może za tydzień z niego wyjdzie. Pan Marcin kiedy już się pozbierał i upewnił, że wszystko jest w porządku a narzeczona zasnęła, pojechał na dworzec, żeby zwrócić bilety. Zanim dotarł na dworzec zrobiła się godzina 6-ta. Na dworcu okazało się, że kasa po odjeździe przewoźnika nie przyjmuje zwrotów. - Pan w informacji - na pytanie jak zwrócić bilet i odzyskać zapłacone pieniądze - poinformował mnie, że cytat - "PKS nie zwraca pieniędzy za niewykorzystany bilet, kasjerka nie będzie ze swoich pieniędzy dokładała” - relacjonuje czytelnik. Na argument, że na PKP nie ma z tym kłopotu, Pan Marcin dowiedział się, że ma jeździć PKP.  Zdziwił się trochę.  Jedyne co uzyskał, to pieczątkę z podpisem na rewersie biletu o treści "PPKS w Warszawie. Reklamację zgłoszono po odjeździe autobusu dnia 23.12.2012r, godz. 6.15". Tego samego dnia Pan Marcin siadł przed komputerem (godzina 9-ta, kurs, którym mieli jechać jeszcze trwał) i napisał reklamację (przezornie opatrzoną zdjęciami biletu na tle strony godzina.info) do PKS Bydgoszcz z zapytaniem czy w sytuacji jaka zaistniała może spodziewać się zwrotu pieniędzy za niewykorzystane bilety, które nie zostały zwrócone przed odjazdem pojazdu.  I co? I nic.  Lakoniczna odpowiedź jaką uzyskał w dniu 03.01 od od Kierownika Bazy Bus Serwis wyjaśniła, że "Przedsiębiorstwo Komunikacji Samochodowej w Bydgoszczy Spółka z o. o. nie uwzględnia roszczeń o zwrot należności za bilet zwrócony po terminie odjazdu autobusu". Pan Marcin, jako prawnik z zawodu  poczytał sobie regulamin przewozu PKS Bydgoszcz - fakt, brakuje w nim regulacji odnośnie zwrotu biletów po terminie odjazdu pojazdu. Pokiwał więc głową i wziął się za prawo przewozowe. Ono z kolei regulowane ustawą z roku 1984 takiej sytuacji nie przewiduje. - Nie dopełniłem swojego obowiązku i nie zwróciłem biletu przed odjazdem pojazdu? Owszem Ale interweniowałem po odjeździe pojazdu, a przed upływem ważności biletu - przekonuje. Ponieważ pan Marcin człowiekiem jest skrupulatnym zbadał jeszcze że regulaminy przewozów różnych PKS podchodzą do tej kwestii różnie np. PKS Częstochowa zezwala na taki zwrot, PKS Słupsk również. Co region to obyczaj. Przy czym proszę pamiętać, że PKS nie ma już jednolitej struktury, obecnie pod tą nazwą kryją się lokalne spółki zoo i różne przedsiębiorstwa, posługujące się różnymi regulaminami, w sposób odmienny interpretujące przepisy prawa, jak również ustalające własne zasady przewozu. 