Brytyjska sieć otworzyła pierwszy testowy supermarket z wyższej półki. Znajduje się on w Błoniu k. Warszawy. Jak twierdzi rzecznik sieci Michał Sikora - sklep ma atrakcyjną lokalizację i klienta, który oczekuje bogatszej oferty. - Wśród 8 tys. produktów na półkach jest więc ok. 500 produktów "upmarket" wcześniej niedostępnych w naszych małych sklepach, pojawiły się kasy samoobsługowe - opowiada rzecznik. Co konkretnie? - Wszystkiego po trochu, głównie wędliny i sery, ale także choćby oliwy - twierdzi Sikora. Moim zdaniem jeśli eksperyment Tesco wypali to szykuje się nowy rywal dla Piotra i Pawła. Powierzchnie sklepów są podobne (nowe Tesco ma 800 m kw, Piotr i Paweł średnio ok. 1,1 tys. ), podobna jest również liczba produktów na półkach - w Tesco 8 tys. w PiP ponad 10 tys. - Nie pokuszę się o porównanie do żadnego innego detalisty. A to dlatego, że na razie nie mówimy jeszcze o "formacie" sklepu. Mamy tu 'małe' Tesco z mocno poszerzoną ofertą. Dopiero po analizie opinii klientów i wyników sklepu będziemy myśleć o ustaleniu jednego standardu, by móc mówić o ewentualnym nowym formacie sklepu - przekonuje Sikora. Wejście Tesco w segment pół delikatesowy jest o tyle ciekawe że sieci handlowe opanowała teraz moda na robienie dyskontów. A Brytyjczycy jak widać na odwrót. Sceptykom przypomnę jednak że w 2008 roku kiedy w Polsce wielu osobom w handlu wydawało się że Polsce uda się uniknąć kryzysu Tesco nagle zmieniło strategię i zaczęło się pojedynkować z dyskontami. Efekt tego był taki: że bezboleśnie kryzys w handlu detalicznym z dużych sieci przeszli tylko oni i rzecz jasna Biedronka. Czy prace nad nowym formatem sklepu świadczą o tym że zdaniem Tesco klienci znów chcą robić zakupy z wyższej półki? To by znaczyło że kryzys w handlu się skończył. 