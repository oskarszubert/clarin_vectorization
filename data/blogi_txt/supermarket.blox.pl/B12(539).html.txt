Producenci elektroniki w miarę upływu czasu stosują w swoich urządzeniach coraz bardziej zamknięte konstrukcje mające uniemożliwić grzebanie w nich konsumentom. To kolejny krok po restrykcyjnych warunkach gwarancji oraz używaniu takich podzespołów aby zapewnić jak najczęstszą rotację sprzętu. Ma to nawet swoją nazwę: "planned obsolescence". I tak drukarki produkuje się tak aby po wydrukowaniu okreslonej liczby stron - programowo odmawiały dalszej współpracy. Słuchawki mają kable, które w pewnych miejscach zwyczajnie się łamią. Ten trend się przenosi na inne branże. Dochodzi nawet do tego, że producenci szczoteczek elektrycznych konstruują je tak aby uniemożliwić wymianę baterii a producenci AGD elementy, które najszybciej się zużywają robią z plastiku. Do końca okresu gwrancyjnego sprzęt dojedzie a później... niech ktoś sobie kupi nowy. W ramach tej polityki producenci nieustająco rotują swoje produkty, skracając jak to tylko możliwe czas pojawiania się nowych modeli na rynku. Oczywiście producenci swoje, a konsumencki ruch oporu swoje. Jakiś czas temu w Chipie czytałem jak wymienić wyświetlacz w telefonie za pomocą łyżeczki, śrubokręta i farelki. Łyżeczka jest potrzebna do zdrapywania kleju Niżej bardziej zaawansowane przedsięwzięcie czyli wymiana szyby w Samsungu Galaxy S III. Proszę się nie zniechęcać – filmik trwa 51 minut, wymiana wymaga udziału dwóch osób i specjalnego urządzenia do grzania ekranu w określonej temperaturze 160 stopni Fahrenheita. Dla równowagi dobranie się do baterii w iPhone 5 trwa tylko 4 minuty 44 sekundy. Fakt, że w tym celu trzeba jednak wyposażyć się jak do lotu w kosmos. Oto zestaw do pracy ze sprzętem firmy Apple. Imponujący prawda? Do tego trzeba jeszcze dokupić matę magnetyczną.  Sam proces wymiany baterii powiem szczerze mnie przerasta.  Czego tu nie ma! Przyssawka, odkręcanie, zdejmowanie niezwykle małych śrubek, których są tony. Baterię wymienia się zdejmując... ekran, nie można przechylić go bardziej niż pod kątem 90 stopni, trzeba w tym celu odłączać kable, mocowania na kartę microsim, a samą baterię podważać z delikatnością sapera. Oczywiście elektronika jest coraz bardziej skomplikowana ale jakoś wcale mi nie przeszkadzały czasy gdy aby wymienić baterię odchylałem klapę telefonu z tyłu, wyjmowałem starą, wsadzałem nową i zamykałem klapkę. I komu to przeszkadzało? 