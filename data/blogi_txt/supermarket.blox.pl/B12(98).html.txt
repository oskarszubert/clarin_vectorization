Zrobiła się z tego mała trylogia. Przypominam: pani Kamila T. z Lublina zamieściła na swoim profilu zdjęcie szczura, którego jak twierdzi znalazła w kaszce firmy Nestlé. Przepraszam, napisała: ”NIE KUPUJCIE KASZEK NESTLE. OTO SZCZUR KTÓREGO DZIŚ ZNALAZŁAM W TEJŻE KASZCE !!!!!!!!!!!!!!!!!!!!!!!!!!!!!!!!!!!!!!!!” Na zdjęciach był coś dziwnego co przy niewielkiej dozie wyobraźni przypominało jakiegoś gryzonia. Chociaż jeśli miałbym się wypowiadać  i dać upust skrywanej w głowie „Alicji w krainie czarów” to raczej owa gruda przypomina bardziej mysz niż szczura. Zadzwoniłem do Pani Kamili, która całą historię opisała tak: „otworzyłam bananową kaszkę a środku znalazłam szczura. Nie ma zamiaru oddać opakowania Nestlé. Czekam na przyjazd sanepidu. O przepraszam, bo znów ktoś z mediów dzwoni” Sanepid się pojawił i zabrał dowód w sensie opakowanie. Tego samego dnia - wydał opinię, że to nie jest szczur tylko gruda. A gruda czego to się już okaże po badaniach. I okazało. - Obiekt zgłoszony w ww. produkcie jest najprawdopodobniej grudką kaszki, która mogła powstać w wyniku kontaktu z wodą podczas przygotowywania wcześniejszych porcji z tego opakowania. Zgodnie z posiadaną przez nas informacją, przed dokonaniem odkrycia przygotowane zostały wcześniej 3 lub 4 porcje kaszki (opakowanie zawiera 5 porcji) - pisze mi Tomasz Retmaniak Country Business Manager Nestlé Nutrition. Sama firma nie ukrywa żalu do pani Kamili: „Informacja o rzekomym ciele obcym została upubliczniona w internecie pochopnie; władze sanitarne potwierdziły, iż informacja ta nie jest zgodna z prawdą. Nie mniej jednak wzbudziła ona nieuzasadnione obawy co do jakości i bezpieczeństwa naszych produktów, wartości, które są kluczowe dla Nestlé Polska. Bezpośredni kontakt konsumentki z firmą lub odpowiednimi władzami sanitarnymi, uchroniłby innych konsumentów i zainteresowanych rodziców przed niepotrzebnym stresem.” W części rozumiem rozgorycznie, bo powiedzmy  sobie szczerze Nestlé  i tak na całej tej aferze dostanie wizerunkowo w tyłek. Bo spora cześć osób nie doczyta, że szczura nie było a poza tym „coś w tym musi być”. Z drugiej jednak strony matki na punkcie rzeczy które podają swoim dzieciom są bardzo wrażliwe. Pani Kamila obstawiam zwyczajnie wpadła w panikę. Czy mogła jednak rozbić nożem grudę aby zobaczyć co się tam kryje? Mogła. Mogła też o taki ruch poprosić kogoś innego. Czy Nestlé mogło w takiej sytuacji zareagować lepiej?  Ciekaw  jestem jak może wyglądać strategia , która zapobiegnie podobnej aferze? Przypominam upłynęło niespełna 20 godzin od umieszczenia informacji na Facebooku do zainteresowania się przez nią mediów głównego nurtu. Owszem dziś firmy wyposażone są w narzędzia monitoringu, które pozwalają im śledzić ruch w sieciach społecznościowych. Wiedzieć to jedno ale jak zareagować? Co można zrobić w takiej sytuacji aby zatrzymać lawinę? 