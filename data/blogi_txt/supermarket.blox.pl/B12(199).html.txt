- Chce pan zrezygnować z usług naszej firmy? - Tak. - Na pewno? - Tak! - Mamy promocję. - Chcę zrezygnować!! - Damy panu abonament za złotówkę. - Ale ja nie chcę! - I tak musi pan poczekać trzy miesiące na rozwiązanie umowy. Znacie to Państwo? Ależ jak łatwo jest wziąć abonament telefoniczny albo telewizji cyfrowej. Wchodzisz -  podpisujesz umowę, jeszcze dorzucają jakieś gadżety. Ręcznik na przykład. Albo darmowe HBO. Ale odejść? Rozstania są naprawdę trudne. Na przykład zgodnie z regulaminem platformy cyfrowej N czy Cyfrowego Polsatu wypowiedzenie umowy trwa... trzy miesiące. Dzisiaj będzie jednak o sieci klubów fitness Pure, która rezyduje głównie w centrach handlowych. Pure ma bardzo ciekawą politykę odnośnie płatności. Wyobraź sobie czytelniku że chcesz zapłacić przy recepcji miesięczny abonament gotówką albo kartą. Klub dolicza wówczas... opłatę karną w wysokości 10 zł. Bezpłatnie abonament można zapłacić tylko robiąc przelew na konto sieci, bądź podpisując zgodę na obciążanie swego rachunku bankowego (karty kredytowej) przez Pure. Sprytne? Być może. Ja się zastanawiam na ile pobieranie takiej ekstra opłaty za dokonywanie wpłaty biletami NBP jest w ogóle zgodne z prawem. Ale nie o tym. Żeby wstąpić do Pure wystarczy zjawić się w klubie o obojętnej porze i podpisać umowę, którą podtykają urocze hostessy. Żeby jednak odejść... 1. Umowy podpisywane są na okres minimalny czyli rok. W okresie minimalnym - zgodnie z regulaminem - członek nie może zrezygnować. Chyba że jest chory i nie może ćwiczyć (i ma na to zaświadczenie lekarskie). 2. Po upływie okresu minimalnego członek może zrezygnować owszem ale „Członek jest zobowiązany do: i) spotkania z Generalnym Managerem lub Managerem ds. obsługi klienta i wypełnienia Formularza wniosku o rozwiązanie umowy” Tu gwoli wyjaśnienia manager przebywa na terenie obiektu tylko od poniedziałku do piątku od 10 do 18. W soboty i niedziele (kiedy klub jest otwarty managera nie ma). To tak żeby klientowi nie było za łatwo. Ewentualnie wypowiedzenie można złożyć pisemnie ale nie w klubie! Trzeba je wysłać listem poleconym „aby upewnić się, że zawiadomienie  o rozwiązaniu zostało doręczone”. 3. Składasz wniosek o wypowiedzenie 1 sierpnia? Odejść możesz dopiero od 1 października. 4. Nie złożyłeś wniosku o wypowiedzenie? „W razie powstania zaległości w płatności składki, Klub dokonuje natychmiastowego zawieszenia członkostwa bez dodatkowego zawiadamiania Członka.” I? „Zawieszenie członkostwa, o którym mowa powyżej powoduje, iż Członek jest zobowiązany do niezwłocznej zapłaty składki specjalnej.” Wnioski? Zanim Państwo zrezygnuja z jakiejś usługi sprawdzcie wpierw dokładnie jak wygląda procedura jej wypowiedzenia. Żeby za rok nie zjawił się u was windykator albo komornik. 