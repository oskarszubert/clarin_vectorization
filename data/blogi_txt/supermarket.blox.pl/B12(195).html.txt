Dziś opowieść kibica, który miał szczęście bo wylosował możliwość zakupu czterech biletów na jeden z meczów Euro 2012 we Wrocławiu. I nieszczęście też miał. - Bilety za które zapłaciłem (130 euro) zostały mi przyznane - opowiada pan Bartosz. -  Jeden z nich był biletem dla osoby niepełnosprawnej. Zakupiłem go z myślą o moim niepełnosprawnym teściu, który jest sparaliżowany od pasa w dół i porusza się na wózku inwalidzkim.   Pod koniec września ubiegłego roku zalogował się na swoje konto biletowe a tam? Nie było już żadnych biletów!!! - Napisałem e-mail w tej sprawie do Uefa i otrzymałem odpowiedź, że moja rezerwacja została anulowana ponieważ nie dostarczyłem na czas zaświadczenia o niepełnosprawności.   Tutaj pojawia się pierwsze skandaliczne zachowanie ze strony UEFA  - Wszystkie bilety zostały anulowane , nie tylko ten dla osoby niepełnosprawnej, dodatkowo w regulaminie nie było podanego terminu dosłania zaświadczenia (tylko to że takie zaświadczenie będzie wymagane co jest całkowicie zrozumiałe - odpowiednie zaświadczenie posiadałem i posiadam). Uefa twierdzi ze przesyłała mi 4 krotnie wezwanie do przesłania takiego zaświadczenia drogą e-mailową, jednakże ja nie otrzymałem żadnego z tych e-maili - pisze m pan Bartosz. Czytelnik machnął ręką i zaczął czekać na zwrot pieniędzy, które miały nadejść „wkrótce”. - Na moją wiadomość, że "wkrótce" to nie jest żaden termin i proszę o podanie sposobu oraz dokładnego terminu zwrotu pieniędzy otrzymałem maila z informację , że zwrot pieniędzy nastąpi "jak najszybciej".  Był październik. Pieniędzy nie ma do dzisiaj. - Na moje maile z prośbą lub ponagleniem zwrotu pieniędzy NIKT nie odpowiada, są one całkowicie lekceważone.  Nie mam żadnej możliwości kontaktu (linia telefoniczna to automatyczna sekretarka, a jak już napisałem, moje maile w tej chwili są całkowicie lekceważone) - skarży się pan Bartosz. Przepraszam tydzień temu dostał odpowiedź w której ponownie go zapewniono,  że zwrot pieniędzy nastąpi wkrótce i ze o dokładnej dacie zostanie poinformowany e-mailem. - Zamierzam podjąć kroki prawne, w najbliższym czasie zamierzam w formie pisemnej wysłać oficjalne przedsądowe wezwanie do zapłaty, po czym w przypadku braku reakcji , wystąpię na drogę sądową z pozwem o zapłatę - pisze mi pan Bartosz. Tyle, że musiałby to zrobić w... Szwajcarii. Tak przynajmniej stanowi regulamin UEFA. Dziś Urząd Ochrony Konkurencji i Konsumentów do którego docierało bardzo dużo takich przypadków zdecydował się podać UEFA do sądu. Zdaniem Urzędu niezgodnych z naszym prawem jest 25 klauzul zawartych w regulaminie UEFA dotyczącym meczów piłkarskich podczas Euro 2012. Chodzi m.in. o wyłączenia odpowiedzialności UEFA za opóźnienia w dostarczeniu kibicom biletów. Strasznie jestem ciekaw jak to się skończy. 