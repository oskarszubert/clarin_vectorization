Do mnie i redakcyjnego kolegi Maćka Samcika, bowiem na swoich blogach pełnimy rolę psów pościgowych za firmami, które postępują źle, bardzo źle albo fatalnie przyszedł list.  Napisał pan Maciej. List jest na tyle ciekawy, że postanowiłem zacytować go w całości. Wysłałem również prośbę do wrocławskiego MPK z prośbą o komentarz. Ale do rzeczy. Głos ma pan Maciej: „Chciałbym się podzielić z Panami historią, która zdarzyła mi się przed kilkoma dniami we wrocławskim tramwaju (nie, nie chodzi o płatności zbliżeniowe). Nie wiem, może wszystko jest ok – wówczas proszę mi napisać, że się po prostu czepiam. Jeśli jednak podzielą Panowie moje wątpliwości, proszę przekazać je czytelnikom. (Teraz będą opisy przyrody jak w „Nad Niemnem” więc można skoczyć od razu do Rozdziału IV) PROLOG W poniedziałek rano z ogromną radością (jak to zwykle na początku tygodnia) jechałem tramwajem do pracy. Na jednym z przystanków wsiadło dwóch panów z torbami na ramieniu, które szybko zdradzają ich intencje – kontrolerzy biletów. Nie panikuję, nie uciekam, bo przecież od dwóch tygodni mam wykupiony za 90 złotych nowy bilet: 30-dniowy, imienny, ze zdjęciem, ważny na wszystkie linie normalne w granicach miasta. Moja przepustka do  korzystania z usług wrocławskiego MPK to plastikowa magnetyczna karta URBANCARD, na której zakodowany jest opłacony przeze mnie (oczywiście via Internet, Wrocław to miasto nowoczesnych technologii) bilet.  ROZDZIAŁ I - Pęknięcie Podczas kontroli okazuje się, że urządzenie, które kontroler nosi w naramiennej torbie, nie może odczytać karty. Kolejne próby bez skutku. Okazuje się, że karta ma niewielkie pęknięcie, które prawdopodobnie jest przyczyną problemu. Wiem już, że będę musiał pofatygować się do biura URBANCARD. Perspektywa nieciekawa, bo jest jedno takie i zawsze są tam kolejki. Mus to mus.  No ale jestem przezorny i chcę być fair, więc deklaruję, że zaraz pokaże maila z potwierdzeniem zakupienia biletu online, jaki dostałem z URBACARD tuż po transakcji. Ale kanara to nie interesuje i prosi o dowód. Zaczynam więc tłumaczyć mu, że przecież bilet mam, bilet ma indywidualny numer, więc niech w tym swoim urządzaniu sprawdzi. Nie ma dyskusji – „Jakiś dokument poproszę!”. Dałem, cóż zrobić. Po chwili dostałem wydruk z wezwaniem do zapłaty: 150 zł kary + 3 za przejazd. Musiałem podpisać. Przed podpisem pytam, co podpisuję, bo mandatu nie podpiszę, skoro za bilet zapłaciłem i mam maila z potwierdzeniem. Słyszę: „Ja nie wiem, nie mogę odczytać, Pan pójdzie , Pan wyjaśni, mandat anulują”. Oczywiście pójść muszę do Biura Obsługi Pasażera MPK, które nie ma nic wspólnego z punktem URBANCARD (sic!). Dwa różne biura, w dwóch dość oddalonych lokalizacjach, dojazd z jednego do drugiego zajmuje mi pół godziny + przesiadka. ROZDZIAŁ II - Biuro URBANCARD Mam szczęście, w kolejce tylko 5 osób. Kartę wymienia mi od ręki. Ale muszę zapłacić 18 złotych. Dlaczego? Bo tak. To  ja nie chcę karty plastikowej i proszę o wydrukowanie mi papierowego zaświadczenia, że jestem posiadaczem biletu ważnego do danego dnia. Nie, nie ma takiej opcji, muszę mieć kartę. Płacę 18 złotych. Przy drzwiach stwierdzam, że nie dostałem potwierdzenia wpłaty 18 zł. Pani za pulpitem zaskoczona, że o to pytam, ale wyciąga jakiś świstek, ksero ksera jakiejś innej kopii, wpisuje długopisem moje nazwisko, datę, przystawia pieczątkę. Wrocław to w końcu miasto nowoczesnych technologii. ROZDZIAŁ III - Biuro Obsługi Pasażera MPK Do Biura Obsługi Pasażera idę dopiero w środę, bo tylko w środę czynne jest dłużej, do godziny 17. W pozostałe do 16. W końcu ich klienci to pewnie głównie bezrobotni i emeryci, którzy do 16 nie mają co robić z czasem. Pomyślałem, że załatwię sprawę online. Znajduję na stronie MPK adres e-mail do reklamacji oraz „wordowski” formularz wniosku o anulowanie wezwania do zapłaty. Już go miałem pobrać, gdy zobaczyłem informację, że muszę własnoręcznie podpisać i stawić się osobiście. Wrocław to w końcu miasto nowoczesnych technologii. W środę po pracy lecę więc na tramwaj. Przesiadka. Po 40 minutach jestem w BOP. Nie ma kolejki. Uff! Pokazuję wezwanie do zapłaty, daję nową działającą kartę. Ok., wszystko w porządku, bilet na karcie zakodowany i ważny. „To będzie 12 złotych.” Co?! Za co?! Opłata manipulacyjna. Ale za co? Bo tak. Bo w uchwale jest napisane, że… a regulamin punkt jakiś mówi, że. Nie mam czasu na dyskusję, za godzinę muszę być w drugim końcu Wrocławia u lekarza (na wizytę czekam od ponad miesiąca). Chcę płacić. „Nie, nie, nie u mnie. To musi Pan wyjść z budynku i tam w następnym jest kasa”. Jeeezu! Lecę, wpadam tuż przed zamknięciem. Dobrze, że mam przy sobie jakąś gotówkę, bo oczywiście płatność kartą nie jest możliwa. Wrocław to w końcu… Ech… ROZDZIAŁ IV - Rozterki Jestem stałym klientem MPK we Wrocławiu. Płacę co miesiąc 90 złotych za miesięczny bilet. Co prawda  raz w roku, w Dniu Pasażera czuję się jak frajer, bo przejazdy są za friko i nie trzeba mieć biletu, a ja mam i tak opłacony z góry, ale jakoś z tym żyję. Mam w portfelu kilka plastików: dowód osobisty, trzy karty płatnicze, kartę zniżkową na zajęcia sportowe, jakąś kartę lojalnościową i URBANCARD. Najrzadziej wyciągam tą ostatnią. Właśnie ona się zniszczyła. Miasto Wrocław za to, że jestem stałym, lojalnym, uczciwym klientem ich spółki komunikacyjnej skasowało ode mnie dodatkowo 3 dychy i zmarnowało mi kilka godzin życia. Stwierdzam, że chory jest system URBACARD. Za URBACARD nie wystarczy bowiem zapłacić, żeby była ważna. Po opłaceniu biletu należy jeszcze w czytniku na przystanku lub w automacie w tramwaju czy autobusie bilet na karcie zakodować. Bez zakodowania bilet jest nieważny. I to nic, że każda karta ma swój indywidualny numer, który (jak sądzę po lekturze regulaminu) można w systemie wpisać i sprawdzić, co dana karta kryje. Kanar w tramwaju tego nie robi, gdy nie może odczytać karty. Wystawia wezwanie do zapłaty.  Jeśli w ciągu 7 dni się stawię, płacę 12 zł. Jeśli nie – do zapłaty 150 zł kary. W ciągu pół roku dwa razy wymieniałem już kartę, bo mi się rozmagnesowała. Wówczas nie płaciłem ani grosza, bo karta nie była uszkodzona mechanicznie (raz zwrócił mi grzecznie uwagę kontroler, raz zauważyłem problem przy próbie zakodowania biletu). Czy za 18 zł nie można zrobić karty chipowej, która byłaby trwalsza?  Miasto Wrocław to miasto nowoczesnych technologii. Za które dodatkowo się mnie kasuje. Które utrudniają mi życie. EPILOG Poczytałem w sieci, pogadałem z ludźmi. Nie widać szans, żeby coś zmieniło się na lepsze. Pozdrawiam, Maciej" 