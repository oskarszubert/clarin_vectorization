Nie wiem jak Państwa ale strasznie mnie denerwuje ten przedłużający się moment kiedy człowiek siedzi w jakiejś kawiarni/restauracji [wstawić właściwe], właściwie już zjadł, napił się i czeka już tylko na kelnera żeby zapłacić. A ten mimo, że na początku kręcił się w pobliżu gdzieś poszedł i nie wraca.  Ot, tak jak na tym rysunku:  Wiem, wiem problemy białego świata. A teraz proszę sobie wyobrazić sytuację: zjedli Państwo smacznego steka, popili przyzwoitym bordeaux wstali i... wyszli. A rachunek? Kilka minut później na telefonie komórkowym pojawi się informacja, że Państwa karta kredytowa została obciążona na 350 zł plus 10 proc. napiwku (tak, tak steki są drogie, ale też nie trzeba było brać tego deseru). Fantazja? O takiej aplikacji w ostatnim pisze Bloomberg Businessweek. Owo cudo nazywa się Cover. Działa to zdaniem autora tekstu prosto: wchodząc do knajpy, człowiek wyjmuje telefon i się „melduje” używając aplikacji. A później wystarczy, że się powie kelnerowi że ma się zamiar zapłacić przez Cover. Bardzo ciekawa aplikacja, aczkolwiek niszowa.  Bardziej zaawansowany jest produkt o nazwie RAIL, nad którym pracuje amerykański startup Viableware. RAIL to z kolei przenośne urządzenie, które umożliwia samodzielne zapłacenie rachunku przy stoliku bez wołania kelnera. To coś w rodzaju tabletu. Klient na ekranie może zobaczyć ile ma zapłacić, podzielić rachunek na kilka osób. A później? Później tylko przeciąga kartą i pozamiatane. Decyduje tylko czy rachunek ma zostać wydrukowany czy może przesłany na adres email.  Ten system jest właśnie testowany przez PayPal (używając RAIL można płacić za pośrednictwem tego serwisu) i American Express. Koszt jednego urządzenia? 200 dolców. Czas płacenia rachunku? 20 sekund. Podoba się to państwu? 