Dziś pan Sławomir opowie nam jak polował na iPhona 5. Tu z góry uprzedzam wszelkie osoby, że model telefonu i gust czytelnika odnośnie komórek nie podlega krytyce, bo i nie ma dla sprawy znaczenia. Ale oddajmy głos panu Sławomirowi. - Jestem fanem Apple i od wielu tygodni czekałem na iPhone 5, w między czasie T-mobile zaproponowało mi podpisanie aneksu do umowy oraz wymianę telefonu. Czekałem z tą decyzją do pojawienia się rzeczonego modelu w ofercie telekoma - pisze. Pan Sławomir podekscytowany jak żbik udał się  do salonu firmowego w Gdańsku na Podwalu Grodzkim 5. - Odczekałem swoje w kolejce i po podejściu do Konsultantki zapytałem o dostępność iPhona 5 - uśmiechnięta Konsultantka odpowiedziała, że jest na stanie salonu. W tym momencie moje serce zabiło mocniej uff udało sie. Niestety moja radość nie trwała długo - po tym, jak Konsultantka dowiedziała się, że chodzi o aneks to odpowiedziała, iż iPhone 5 jest, ale nie dla mnie. Jak bym chciał kupić nową aktywację to tak i owszem, ale przy aneksie ma i nie sprzeda. Jednym słowem nie dla psa kiełbasa - pisze zdenerwowany czytelnik.  Pan Sławomir zaczął się zastanawiać dlaczego T- mobile dzieli Klientów na tych lepszych dla których telefon jest i dla tych gorszych, którzy mogą obejść się smakiem.Próbował nawet dowiedzieć się tego na profilu T-mobile. - Ale niestety moderator nie potrafi czytać ze zrozumieniem lub tematy drażliwe są pomijane - pisze. To dowiedziałem się ja. Co mi powiedziano w T- mobile?  Że to wynik pomyłki pracownika. Sieć nie dzieli nikogo na lepszych i gorszych. Tego dnia w sklepie było kilka telefonów iPhone 5 ale wszystkie były już zarezerwowane dla nowych klientów. A pani konsultantka nie była w stanie tego dobrze wyartykułować. Historia kończy się jednak happy endem. Bo jak powiedziało mi T-mobile Pan Sławomir umowę w końcu przedłużył i iPhona 5 dostał. Ktoś miał podobną przygodę ? 