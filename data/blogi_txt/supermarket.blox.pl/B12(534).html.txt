- Witam, w dniu wczorajszym spotkała mnie bardzo nieprzyjemna sytuacja w sklepie znanej firmy odzieżowej - pisze do mnie pani Katarzyna.  - Czy mógłby Pan zainterweniować i korzystając ze swojego doświadczenia i autorytetu poprosić rzeczoną firmę(sklep?) o wytłumaczenie zaistniałej sytuacji? - pyta. miejsce: CH Plaza, Kraków, sklep ZARA data: 22.01.2012 (szczyt wyprzedaży w pełni) zdarzenie: zakup 2 par spodni dziecięcych w cenie 19,90. O co chodzi? Pani Katarzyna natrafiła na  tzw. wklejkę z cudownie zmieniającymi się cenami, tak aby wyprzedaż była bardziej efektowna. - Pomarańczowa metka z ceną naklejona na białą metkę z ceną, na której widnieje 29,90 zł, pod tą widoczny obrys jeszcze jednej metki. Po powrocie do domu i przymierzeniu spodni na dziecko odrywam metki i z ciekawości podważam metkę z cenną 29,90 zł, a pod nią oryginalna "pierwsza" metka z ceną 25,90 zł.    Reakcja? - Poczucie oszukania, utrata zaufania do sklepu. Złość - relacjonuje wkurzona klientka.  To jednak nie koniec. - Stojąc w długiej kolejce do kasy z powyższymi spodenkami zainteresowałam się sukienkami na wieszaku "wszystko za 79,90 zł". Zainteresowałam się 1 modelem, z czterech sztuk na wieszaku żadna nie miała metki z ceną. Wydedukowałam, że cena jest podana na wieszaku. Przy kasie sprzedawca mówi: 99,90 zł, ja na to, że to z wieszaka za 79,90 zł. On woła panią manager, pani podchodzi i informuje, że najwyraźniej ktoś przez pomyłkę powiesił sukienkę na tym wieszaku I że cena jest taka jaką kasa wskazuje.  Pani Katarzyna argumentowała, że na wieszaku wiszą inne identyczne sukienki także bez metki, więc wprowadza to w błąd, I że w takim wypadku rezygnuje z zakupu. Co zrobiła pani manager? Wzruszyła ramionami i.. odeszła! Ach, przeszła jeszcze koło wieszka z sukienkami ale się nie zatrzymała, aby zdjąć te inne sukienki, które ponoć wisiały tam przez pomyłkę. Podeszła za to do pierwszego wystawowego stolika w sklepie przy drzwiach wejściowych i zaczęła układać sweterki porozrzucane przez klientki. - Czy jest to niechlujność obsługi czy może celowe wprowadzanie w błąd? – zastanawia się czytelniczka.  - Byłabym bardzo wdzięczna za pomoc w uzyskaniu wyjaśnień. Mam nadzieję, że nie zawracam głowy, problem może się wydawać błahy, w końcu różnica na metkach nie jest porażająca, ale takie praktyki są niedopuszczalne, karygodne i skutecznie psują renomę firmy, bo oczywiście nie omieszkam opowiedzieć o tym koleżankom, które także często robią zakupy w tej sieciówce. Strasznie jestem ciekaw co odpowie Zara. Why Miguel? Why? Dla 20 zł? Bo co powinna zrobić pani manager? OCZYWIŚCIE PRZYZNAĆ RACJĘ KLIENTCE I SPRZEDAC JEJ KIECKĘ ZA 79,99 zł. Gwarantuję, że wtedy pani Katarzyna nie chciałaby się bawić z metkami. A swoją drogą – te metki to też niezły pasztet. 