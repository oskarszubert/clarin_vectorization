Empik mógłby być spokojnie bankiem. Ma podobną reputację jak banki. A czytając historię pani Agnieszki można zrozumieć dlaczego. - W ramach ciągle jeszcze obowiązującej promocji, do której próżno szukać regulaminu (na stronie www.empik.com go nie znalazłam), Empik obiecuje sprzedaż 2 książek w cenie jednej - droższej. Po wybraniu egzemplarzy i przeniesieniu do koszyka, okazuje się jednak, że tańsza kosztuje 0,02 zł (rozumiem, że na gratisy nie mogą sobie ze względu na prawo pozwolić), ale druga drożeje o kilka czy nawet 10 złotych (!) w porównaniu z ceną oferowaną "przy książce" - pisze czytelniczka.   - W dniu, w którym dwukrotnie korzystałam z oferty (31.12.2012), dwa razy pojawiła się ta sama sytuacja. Książka, która pierwotnie kosztowała 20,18 zł, w koszyku nagle podrożała do 24,99 zł, a ta za 44,93 zł - do 55,49 zł - relacjonuje pani Agnieszka. Cuda panie, cuda!   Czytelniczka postanowiła dowiedzieć się czemu ceny książek w chwili przełożenia do wirtualnego koszyka nagle napuchły niczym kurs franka. Postanowiła o to zapytać panią konsultantkę. Konsultantka pani Joanna odpowiedziała niczym rasowy polityk PO albo PiS. Czyli? „Szanowna Pani, bardzo dziękuję za przesłaną wiadomość i jednocześnie uprzejmie informuję, że zamówienie zostało poprawnie opłacone i aktualnie zrealizowane. Oczekuje na odbiór w salonie do 19.01.2013 r.Bardzo przepraszam za długi czas oczekiwania na odpowiedź.” Innymi słowy totalnie nie na temat.   Koniec cytatu. - Empik w żywe oczy oszukuje klientów. Po mojej interwencji zmieniło się tylko tyle, że ceny przy wymienionych przeze mnie książkach podrożały do kwoty, która i tak wyskakiwała w koszyku. Dlaczego jednak ja mam płacić tyle samo, skoro w dniu, w którym składałam zamówienie cena oferowana przy książkach była o kilka czy 10 złotych niższa? - pyta czytelniczka. Oczywiście zła. I napisała jeszcze raz wychodząc z założenia, że o zasady trzeba się bić. Tym razem pani konsultantka wykazała się większym stopniem wiedzy w tym temacie. „Szanowna Pani, bardzo dziękuję za przesłaną wiadomość i jednocześnie uprzejmie informuję, że pozycja o której Pani pisze w momencie składania przez Panią zamówienia znajdowała się równocześnie w dwóch promocjach.Promocje nie ulegają jednak łączeniu. Dlatego też po dodaniu drugiej pozycji z promocji 2za1 do całości naliczyła się tylko ta promocja, a cena produktu wróciła do normalnej jaka prezentowana jest na stronie poza promocjami. Wszelkie informacje o tym, iż dana pozycja jest w promocji można uzyskać po dodaniu pozycji do koszyka. Cena za produkt zatem została zwiększona właśnie dlatego, iż system naliczył w Pani koszyku tylko jedną promocję. Nie mógł ich połączyć. Wybrał tę korzystniejszą dla Pani.” Jasne? Nie! Pani Agnieszka jeszcze raz weszła na stronę Empik.com - Obydwie ceny są w promocji, tylko w innej. Książka ma cenę rynkową 26,90 zł. I od tej ceny system wylicza "zaoszczędzenie" 1,91 zł na książce. Zamawiając dzisiaj te same książki nadal dostałabym je w tzw. "promocji" liczonej od podstawowej ceny rynkowej, czyli od 26,90 zł. Cena oferowana dziś przy produkcie, czyli 24,99 zł, nie zmienia się w koszyku na 26,90 zł, ergo: promocje sumują się - pisze mi pani Agnieszka. Dowód?   Jakie z tego płyną wnioski dla Empik.com? Regulamin promocji wystawia się tak aby wszyscy mogli go zobaczyć. Zasady promocji tłumaczy się na stronie w kilku zwięzłych punktach, tak aby były obecne przy każdej promocyjnej transakcji. Jeśli klient uważa, że ma rację to lepiej mu tę rację przyznać. Kosztuje to niewiele a można łatwo uchronić swoją reputację. Amerykański Amazon nie może się w końcu tu mylić. A oni potrafią przyznać rację klientom. Warto się uczyć od najlepszych. 