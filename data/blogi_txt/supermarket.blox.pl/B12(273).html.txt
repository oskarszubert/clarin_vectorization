Po czterech latach nieudanej ekspansji sieć sklepów z elektroniką Electro World kupił Dom Maklerski IDM.  Cena: 1 euro. Brytyjski Electro World padł, bo nie wytrzymał konkurencji ze strony niemieckiego Metro (Saturn, Media Markt). A zaczynało się tak pięknie. W czerwcu roku 2005 napisałem: ”Jesienią do Polski wejdzie brytyjska sieć hipermarketów z elektroniką Dixons. A kiedy ruszy na cenową wojnę z Media Marktem, RTV Euro AGD czy Avansem, obniżki cen telewizorów, DVD i lodówek, jakich doświadczyliśmy w ciągu ostatniego roku, będą się wydawać ledwie zabawą”. A później? Później faktycznie było zabawnie. W październiku kiedy Electro World otwierał swój pierwszy sklep w Warszawie sprzedawał w promocji telewizory 14-calowe z telegazetą za 90 zł. Słuchawki za 3 zł. a  suszarki do włosów za - 9 zł. - Żeby dostać się do sklepu Electro World i kupić towar po promocyjnych cenach, klienci zjawili się na miejscu jeszcze w środę. Otwarcie - dziś o 6 rano. Sieć spodziewa się, że w czwartek zakupy będzie chciało tu zrobić ok. 30 tys. osób. Specjalnie na ich przyjęcie przygotowano 900 m metalowych barierek, płoty wysokie na 2 m, darmowe napoje, toi toie, ochroniarzy oraz fachową opiekę lekarską - pisałem w Gazecie. Po dobrym początku z roku na rok było jednak coraz gorzej. Z wielkim trudem sieci szło otwieranie kolejnych sklepów. W sumie powstało ich tylko osiem. Połowa to nietrafione lokalizacje. Cała spółka jest głęboko nierentowna. - Nasze wejście przełamało kilka barier - przekonywał Jacek Gruchalski, ówczesny dyrektor zarządzający sieci Electro World. - Dziś notebooki można kupić poniżej 2 tys. zł, telewizory plazmowe za mniej niż 5 tys., a odtwarzacz DVD poniżej 100 zł. Wcześniej ceny np. plazm zaczynały się od 7-8 tys. zł. - Electro World nie ma dostępnych produktów pokazywanych w gazetkach reklamowych, są to jedynie pojedyncze sztuki lub sprzęty ekspozycyjne - oskarżała tymczasem rywala Wioletta Batóg z Media Marktu. Nawiasem mówiąc pod sklepy EW podjeżdżała konkurencja ciężarówkami wykupując towary w promocji... Electro World dobił kryzys finansowy. Dziś większość sieci z elektroniką tnie marże i sprzedaje niewiele. A takiego postu EW nie był już w stanie wytrzymać. Co po nim zostanie? Sklepy i prawo posługiwania się nazwą  od IDM przejmie najprawdopodobniej Mix Electronics. EW na szeroką skalę wprowadził do sprzedaży elektronike niemarkową za to tanią (słynne choćby laptopy Patriot za 999 zł). Razem z Electro World w branży pojawiły się też ”promocje”. Sieci reklamują np. telewizory w super cenie. Tyle że najbardziej atrakcyjnych rzeczy jest mało - czasami np. dwie, trzy sztuki na sklep. Klient, który przyjdzie kupić supertani telewizor czy lodówkę, zastaje więc zazwyczaj tylko sprzedawcę rozkładającego bezradnie ręce. Było, ale się skończyło. Może kupi pan jednak coś innego? 