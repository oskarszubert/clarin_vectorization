Z tym strusiem to nie pomyłka. Będzie o nim  niżej. ] Z blaszkami do listów jest tak, że większość osób je wyrzuca traktując jako śmieć. Jak się okazuje fascynaci mogą jednak na nich zarobić. Otóż jedna z prywatnych poczt InPost je zbiera w ramach programu ochrony środowiska. Jak ktoś zbierze 10 plomb plus dziesięć kopert w których zostały umieszczone dostanie... długopis. Za 20 blaszek i kopert jest smycz, 50 kubek a 100 - maskotka struś. Biorąc pod uwagę to co pisze konkurencja na temat likwidacji blaszek (taki pomysł ponoć zakłada nowelizacja prawa pocztowego)  może być to jedna z ostatnich okazji na strusia. Osobiście jestem jednak większym optymistą. Zanim Ministerstwo Infrastruktury wyprodukuje tutaj jakiś projekt zmiany prawa będzie koniec tego roku. A później sa wybory parlamentarne. Jakoś blaszki w ogólnym szumie mogą się roztopić. Zwłaszcza, że wszystko wskazuje na to że w 2013 roku rynek pocztowy zostanie całkowicie zliberalizowany. Entuzjazm UKE co do pomysłu likwidacji blach też jest moim zdaniem mimo wszystko niewielki.  Bo i od lat jest niewielki. Przypomniała mi się rozmowa sprzed dwóch lat z Karolem Krzywickim dyrektorem departamentu rynku pocztowego w Urzędzie Komunikacji Elektronicznej Poczta do 2013 r. ma monopol na część usług. Zgodnie z prawem przesyłki do 50 g, czyli większość zwykłych listów, faktur czy rachunków, prywatni operatorzy powinni przesyłać po wyższych cenach niż Poczta. Prywatne poczty omijają to i dołączają do listów blaszki bądź worki z piaskiem. Co UKE na to? - Tam, gdzie takie dociążanie jest nielegalne, trzeba z tym walczyć. A nielegalne jest, gdy operator otrzymuje przesyłkę lżejszą niż 50 g, a następnie sam ją dociąża. Prywatne poczty robią jednak inaczej. Na zlecenie nadawcy, np. firmy telekomunikacyjnej, przesyłki są pakowane do kopert i obciążane przez firmy zewnętrzne i dopiero potem dostarczane operatorowi. W świetle obowiązujących przepisów jest to legalne. Czyli jeśli klient przychodzi na prywatną pocztę, kupuje kopertę, a pani mówi mu, żeby wsadził do niej blaszkę, która jest przy okienku, to jest to legalne? - Tak. Operator w takim przypadku przyjmuje już przesyłkę, która waży więcej niż 50 g. Panie dyrektorze, powiedzmy sobie szczerze, to jest omijanie prawa.  - Przyznaję, to wygląda trochę jak żart z Monty Pythona. Ale UKE nie może tu interweniować, bo to nie operator dociąża przesyłkę. Bardziej ciekawie wygląda za to idea Poczty Polskiej aby jak napisał czwartkowy Puls Biznesu zażądać od InPostu odszkodowania za łamanie monopolu. Wysokość kilkadziesiąt milionów zł. Przyczyna? Bezpodstawne wzbogacenie. Autentycznie jestem zainteresowany jak Poczta Polska obliczała wysokość tego odszkodowania. I jeśli wygra przed sądem wskazaną w pozwie sumę - chapeaux bas. Osobiście kupię wtedy butelkę szampana i wyślę ja do prezesa Poczty. Wydaje mi się jednak, że podejmuję niewielkie ryzyko. 