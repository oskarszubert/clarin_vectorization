Pamiętam jak opadła mi szczeka gdy  po raz pierwszy zobaczyłem kucharza Pascala Brodnickiego w reklamach Knorra. - Największą szkołą, jaką przeszedłem, jako kucharz była restauracja Les Pyrenees, mająca 2 gwiazdki Michelin. Mierzenie linijką wysokości stożka z fasolki szparagowej przez mojego szefa, dania lądujące w koszu, kilkudniowe przygotowywanie sosów do dań. Dania opracowane do perfekcji pod każdym względem. To była prawdziwa szkoła przetrwania - twierdzi pan Pascal. Jak widać przyrządzanie demi glace się Brodnickiemu tak znudziło, że zdecydował się pójść na łatwiznę. I robi teraz wszystko z kostki albo bulionetki. Dość jednak jeżdżenia po kucharzu, mnie zaintrygowało co w takiej kostce tak naprawdę siedzi. Jak reklamuje się Knorr?  „Smak i aromat zamknięty w poręcznych i łatwych w stosowaniu kostkach, które cieszą się niesłabnącą popularnością od ponad stu lat. Zawierają najwyższej jakości składniki: ekstrakty mięsne, warzywa, zioła i przyprawy.” Podkreślam: „ekstrakty mięsne, warzywa, zioła i przyprawy”. Prawda to azaliż? Pod lupę wziąłem „Rosół z kury”. Przygotowanie go w sposób naturalny wymaga skoczenia po kurę i warzywa a później długiego gotowania. A tak dwie kostki, gorąca woda i gotowe.  Proste? Proste. Szybkie? Szybkie.  Co jemy? Żeby tego się dowiedzieć trzeba mieć naprawdę dobre oczy, bo etykieta Knorra pisana jest mikroskopijna czcionką. Czego jest najwięcej w kostce Rosół z kury? Kury? Warzyw? A może ziół? NIE! Soli. Później dominują substancje wzmacniające smak i zapach: glutaminian sodu,  inozynian disodowy, guanylan disodowy (ten ostatni robiony jest z suszonych glonów morskich i ryb) oraz skrobia. A kura? 3 proc tłuszczu kury. Jak dla mnie diabelnie mało. Ale ja jak wiadomo się czepiam. Co dalej? Później jest aromat. A gdzie te reklamowane szeroko warzywa? Oto i one: kurkuma, marcehw, ekstrakt drożdżowy  i... cukier.  Ile ich jest? Nie wiadomo bo producent tego nie pisze ale z całą pewnością poniżej 3 proc. I aż! 0,1 proc. mięsa kurzego suszonego. Innymi słowy jak ktoś robi sobie rosół z kostki w rzeczywistości je słoną wodę z polepszaczami smaku, pachnący kurą. Ba nawet o smaku kury. Ale czy to zdrowe? Mam wątpliwości. Zadałem sobie inne pytanie: czy wszystkie rosoły z kostki są zrobione w taki sam sposób? Czy są kostki rosołowe o których można powiedzieć że są hmmm bardziej zdrowe? Po dłuższym szukaniu znalazłem szwajcarski bulion warzywny - cena 10 zł za puszkę 150 gramów. Skład? Białko roślinne, skrobia ziemniaczana, sól morska,  olej palmowy, warzywa 10 proc.  Czyli jest lepiej ale szczególnego wypasu nie ma. Czyli co proszę państwa? Robimy sami? W zamrażalniku podzielony na niewielkie porcje bulion wytrzyma i trzy miesiące. 