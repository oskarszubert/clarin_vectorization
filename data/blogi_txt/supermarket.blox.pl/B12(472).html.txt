Proszę sobie wyobrazić sytuację: płaca Państwo blisko 15 tys. zł za sylwestrowy wyjazd, który ma być długo wyczekiwanym odpoczynkiem od małych dzieci  (pierwszy od kilku lat) a na miejscu co? Brud, pleśń i zgnilizna. Można się wkurzyć? Można. Ale nie uprzedzajmy faktów. Pani Iga w listopadzie ubiegłego roku zarezerwowała i wpłaciła zaliczkę na wyjazd sylwestrowy na GOA organizowany przez biuro Podróży Nowa Itaka Sp. z o.o. (Itaka). Pierwsza wtopa - pod koniec listopada okazało się jednak, że na Goa było za mało chętnych więc biuro proponuje w zamian coś innego np. Kenię, Dominikanę, Wyspy Zielonego Przylądka albo Sri Lankę. - W związku, z tym, że mięliśmy zaplanowany już urlop i miał być to pierwszy nasz wyjazd bez dzieci zdecydowaliśmy się na wyjazd do Kenii do Hotelu Southern Palms Beach Resort (4 gwiazdki) - pisze pani Iga. Pobyt od 29 grudnia do 5 stycznia. Cena za dwie osoby owszem słona - 14 tys. 724 zł. Ale w końcu chodzi o podróż marzeń prawda?  No i „all inclusive”. - Nasi przyjaciele, z którymi spotkaliśmy się na miejscu – również za 2 osoby zapłacili taką kwotę - opowiada czytelniczka.  Afryka dzika W ofercie można przeczytać, że hotel jest: „Znakomicie wyposażony i profesjonalnie prowadzony oraz, że oferuje wysoki standard usług”. Karta informacyjna Itaki zawiera również informację, iż hotel znajduję się w pobliżu „ok. 42 km od portu lotniczego w Mombasie (transfer autokarem i promem ok. 90 min)”. - Na miejscu po wylądowaniu w Mombasie ok. 21:00 w hotelu znaleźliśmy się dopiero o godzinie 1:00 w nocy. W hotelu (po 8 h lotu i 4 h „transferu”) „umożliwiono” nam skorzystanie w ramach wykupionego pakietu all inclusive z kolacji lecz w ramach tegoż samego pakietu mogliśmy zamówić wyłącznie po 1 napoju na osobę – to już nam w autobusie zakomunikowała Pani rezydent Itaki  - relacjonuje pani Iga. No, ale cóż w końcu niewielki szczegół. W radosnym nastroju grupa udała się do pokoi a tam... - Pokoje w których my byliśmy i nasi przyjaciele pełne były mrówek, pająków i pajęczyn. Dodatkowo z łazienki przyszło nam korzystać w atmosferze silnie rozwijającego się grzyba o zapachu stęchlizny i ogólnie bardzo brudnych pokoi oraz wycieraniu się w bardzo zatęchłe ręczniki. Natomiast ręczniki basenowe (pod warunkiem, że były dostępne) również były brudne, obstrzępione i zdarzały się z dziurami... - wylicza czytelniczka. Zresztą nie bądźmy gołosłowni - niech państwo sami zobaczą:     Prawdziwą rewelacją był też pakiet all inclusive. - Za każdym razem kiedy chcieliśmy zamówić napój czy do lunchu  czy drinka wiązało się to z bardzo zbiurokratyzowaną procedurą, często wydłużającą czas oczekiwania nawet do 1 h!!!!! Mianowicie:  przy zamówieniu napoju każdorazowo musieliśmy wpisać nr pokoju, nr z opaski na ręku, kolor opaski, imię swoje i nazwisko oraz trzeba było złożyć jeszcze podpis. Problem pojawiał się też gdy chcieliśmy wziąć napoje nie tylko dla siebie ale też dla naszych przyjaciół, którzy np.: opalali się w tym czasie lub jeszcze nie pojawili się na lunchu czy kolacji. Oto i dowód:  Pani Iga wróciła do kraju zgrzytając kłami. Co na to wszystko Itaka? Reklamacja trwa. Oczywiście można powiedzieć, że jak ktoś się chce wylegiwać w Sylwestra w Afryce to powinien znieść pewne niedogodności.  Owszem, ale biuro turystyczne gwarantowało tu określony poziom usług, który - jak widać na zdjęciach - nie został dotrzymany. A co Państwo o tym sądzą? 