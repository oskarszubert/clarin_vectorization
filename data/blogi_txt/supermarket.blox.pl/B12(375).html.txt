- W załączeniu zdjęcie składu tak ostatnio reklamowanego pieprzu cytrynowego firmy Prymat. Czy coś, czego pierwszym składnikiem jest sól, można nazwać pieprzem? - pyta pan Wojciech. Faktycznie jak rybą w gębę strzelił w pieprzu CYTRYNOWYM na pierwszej pozycji wymieniona jest sól. Jak się reklamuje producent? Ano tak:  O pieprzu dużo, o soli zaś ani słowa. Żeby nie było, że się znęcam nad niewinnym - pieprz cytrynowy Prymatu nie odbiega składem od tego co proponuje konkurencja. Ot, Kamis. Skład pieprzu cytrynowego? Sól, pieprz czarny, czosnek, cebula, regulator kwasowości: kwas cytrynowy, cukier, skórka cytrynowa, kurkuma. W innych firmach jest podobnie. Pytanie oczywiście brzmi po co wobec tego kupować pieprz cytrynowy skoro można zmielić sobie trochę czarnego pieprzu i dodać do niego dużo skórki cytrynowej oraz nieco soli. Albo jeśli ktoś chce mieć cytrynowy posmak pieprzu niech kupi pieprz syczuański. Nie wiem czy słusznie ale nie jestem przekonany o wysokiej jakości przypraw dostępnych w Polsce. Jakoś gdy kupowałem np. we Włoszech ziarna czarnego pieprzu miały one zupełnie inny aromat i smak. Ale może wakacyjna atmosfera mi się zanadto udzieliła. A jak wygląda skład pieprzu ctrynowego na zachodzie? Oto przykład. Po kolei 25 proc. to wysuszona skórka cytryny, sól, cukier, kwas cytrynowy, biały pieprz (9 proc.). suszona cebula, czarny pieprz 5 proc., zmielony czosnek, wysuszone wiórki pomarańczy, olej. Ale proszę też zwrocić uwagę na cenę. Grubo ponad 2 funty. 