Mieszkaniec Zielonej Góry kupił sobie laptopa, do którego matrycy wlazła mucha - opisuje Gazeta Lubuska. Po lekkim stuknięciu w ekran mucha padła. Co odpisał serwis Dell? ”Jedyna możliwość usunięcia insekta to wstawienie notebooka do ciemnego pomieszczenia, ustawienie obok matrycy lampki, wygaszenie wszystkich źródeł światła łącznie z matrycą i pozostawianie włączonej lampki. Istnieje szansa, że robak "pójdzie” w kierunku światła”. Gdyby martwa mucha wstała i poszła w stronę światła byłoby to wydarzenie, którym powinno się zainteresować przynajmniej kilka kościołów. Katolicy bo zmartwychwstanie, buddyści bo reinkarnacja. Z drugiej strony się zastanawiam jak skręcony musiał być ten laptop skoro wpakowała się tam mucha. - Nawet znane marki nie są już gwarantem jakości, jak kiedyś - wzdychają sprzedawcy sklepów z elektroniką. - Teraz prawie wszystko robi się w Chinach. Produkty są takie same, przyczepia się do nich tylko inne etykiety. Nader często zdarza się, że rzeczy które kupujemy w sklepach są od razu zepsute. Dziennie do dużego sklepu przychodzi ok. 40 klientów z reklamacją. W dużych sieciach typu Media Markt oraz Saturn średni wskaźnik awaryjności (liczba reklamacji w porównaniu z liczbą sprzedanych sztuk) dla domowej elektroniki wynosi od 1,5 do 2,5 proc. Przy AGD - lodówki, pralki - waha się on od 1 do 2 proc. Znacznie więcej osób skarży się za to na sprzęt foto - od 2 do 3 proc. - i komputery - nawet 5 proc. Te liczby mogą być jednak zaniżone. Sklepy nie są bowiem jedynym adresatem reklamacji (a bardziej konkretnie zgodności towaru z umową). Klienci mogą zgłaszać się bezpośrednio do producenta lub serwisów gwarancyjnych. Co psuje się najczęściej? - Odtwarzacze MP3 - twierdzą sprzedawcy. Plus wszystkie rzeczy przenośne : aparaty, laptopy, kamery etc. Że w sklepach sa gorsze rzeczy niż dawniej to jednak jedna sprawa. Druga, to sposób traktowania klientów w serwisach. Liczba wyzwisk, którymi obdarzają się obie strony zawstydziłaby szewca z 40 letnim stażem. - Klient zrzuci aparat cyfrowy na ziemie i później biegnie do nas, że się zepsuło - kiwa głową pracownik jednego z serwisów. - I się kłóci, że to NASZA WINA! Z drugiej strony często klient, który wpadnie w objęcia serwisu wygląda tak jak jeden z naszych czytelników pan Edward Fronia kupił na raty pralkę firmy Samsung. Sprzęt kosztował 1299 zł. Nie zrobił w niej nawet jednego prania. Przy pierwszym włączeniu... woda wylała się na podłogę. Z popsutym sprzętem natychmiast zgłosił się do sklepu. Okazało się, że w pralce urwał się obciążnik, który uszkodził bęben. Fronia  zażądał wymiany towaru. Serwis mu odpowiedział, że pralkę można naprawić, a wymiana na nową nie wchodzi w rachubę. Przez kilka miesięcy pan Edward pranie woził 25 km do swojej szwagierki. Sklep ustąpił dopiero przed rozprawą sądową i zwrócił pieniądze. I to niestety jest chyba jedyny skuteczny sposób. 