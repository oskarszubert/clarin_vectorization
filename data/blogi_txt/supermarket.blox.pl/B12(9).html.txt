Piszę ostatnio bardzo dużo o tym jak słaba jak w Polsce jakość obsługi klienta. Sprzedawca przed wojną w sklepie to był ktoś kto się znał na swoim fachu. Jak przychodziła do domu handlowego dziewczynka z matką to i pięć osób przy niej skakało aby tylko dziecko wyszło zadowolone (dziecko będzie zadowolone = matka będzie zadowolona, matka wróci na kolejne zakupy a dziecko jak dorośnie też wpadnie bo mu się sklep będzie dobrze kojarzyć). Socjalizm handel zniszczył, choć przez moment sprzedawca wyrósł na bożka, który włada kaszanką i salcesonem.  A teraz? Ciągle liczy się jeszcze tylko niska cena, Stopniowo to się poprawia - są już sieci jak Rossmann gdzie faktycznie przykłada się do jakości obsługi dużą uwagę. Inna sprawa że to, że mamy kiepskich sprzedawców wynika też trochę z tego, że mamy słabych klientów. Tak, tak prosiłem nawet na Facebooku o podsyłanie przez sprzedawców historii jak są traktowani przez w pracy. To co wypisywali sprawiało, ze włosy mi dęba na głowie stawały. Odezwał się też Pan Mateusz. Jego list, jest na tyle ciekawy, że postanowiłem zacytować go prawie w całości.  „Witam serdecznie Panie Piotrze. Pana postem poczułem się wywołany do tablicy. Sprzedawcą może nie jestem, ale na pewno jestem handlowcem. Pracuję jako Doradca Biznesowy jednego z telekomów (taki różowy konkretnie).Przykłady ładnie mówiąc "nieuprzejmych" klientów mógłbym wyliczać w nieskończoność, więc posłużę się jednym z ostatnich. Na pierwszy rzut oka miła Pani architekt postanowiła sobie sprawić laptopy. Przedstawiła swoje wymagania odnośnie samego sprzętu jak również samej usługi dostępu do Internetu. Wymagania cenowe (oprócz laptopa do gry wchodziły również telefony, a konkretnie przedłużenia umów.) Wymagania cenowe bardzo wygórowane, choć jak na dobrego handlowca przystało przyznam, że do spełnienia. Oczywistym jest, że czy chcę tego czy nie, to jestem tylko pionkiem w rękach korporacji. Stąd od razu poinformowałem miłą (jeszcze) Panią, że mogę obniżyć standardową cenę o jakiś tam procent, a jeśli chce jeszcze więcej zaoszczędzić to musi zaczekać na odpowiedź odpowiednich władnych osób, które takową zgodę wydadzą, lub skorzystać z opcji z innym sprzętem - w innej ofercie (technologicznie lepszym, a  tańszym). Dodatkowo zaznaczyłem, że samego sprzętu na stanie swojego biura nie posiadam i będę musiał zlecić jego wysyłkę z magazynu centralnego, a samych komputerów są ostatnie sztuki. Pani postanowiła jednak, że Samsung to ten sprzęt który ona chce i na żaden inny model się nie zdecyduje i jest w stanie zaczekać do poniedziałku, aż zniżki zostaną jej przyznane (sprawa działa się w piątek późnym popołudniem w jej biurze). Tak więc złożyłem odpowiedni wniosek o niestandardową ofertę dla klientki - ba nawet większą niż chciała. W poniedziałek zniżka była przyznana, więc udałem się do klientki aby podpisać odpowiednie zamówienie. Ucieszona Pani zamówienie podpisała, a ja mogłem wrócić do biura aby wysyłkę owego sprzętu zlecić z centralnego magazynu. No i w tym miejscu zaczyna robić się mniej sielankowo, gdyż w momencie kiedy zlecałem wysyłkę sprzętu i umowy tego pierwszego zabrakło. Tak więc rozpoczął się hardkor - Pani architekt po odebraniu telefonu i otrzymania informacji, że sprzętu nie ma i już nie będzie wpadła w szał. Epitety i bluźnierstwa jakie padły z jej ust w moim kierunku naprawdę ciężko zliczyć "Ty debilu, ch*ju, kretynie, pier**lony oszuście, złodzieju". Ja jestem klientem i wymagam i ch*j mnie to obchodzi, że nie masz komputerów. W tej chwili rusz się i wyciągnij go spod tyłka jakiegoś dyrektora, bo jak nie to ja zrobię to za Ciebie[...]". "Jeśli do jutra nie dostanę komputera (notabene tego, którego wysyłkę dopiero zlecam i trwa ona do 48h) to zgłoszę to do mojego prawnika, bo zostałam zapewniona że komputery otrzymam[...]". ﻿ Tak więc wedle rozkazu (no bo przecież klient nasz Pan - nie prosi) wykonałem telefony do zaprzyjaźnionych handlowców, którzy owego sprzętu też już jednak nie mieli, bezpośrednio do magazynu centralnego, który też już ani jednej sztuki nie znalazł i na samym końcu do jednego z zaprzyjaźnionych dyrektorów wyższego szczebla - też nic nie znalazł. Pozwoliłem więc (nie)miłej Pani ochłonąć i uderzyć do Niej pięknym mailem w którym wyraziłem swoją skruchę i ubolewanie zaistniałym faktem, a następnego dnia powtórzyłem to telefonicznie. Miła (znów!)  Pani stwierdziła, że nic się przecież takiego nie stało (po co więc wcześniejsze epitety?!) i skoro nie ma Samsungów to z przyjemnością kupi Asusa, bo konsultacji z fachowcem poradził on jej, że Asus jest lepszy i tańszy. Wprowadziłem więc zadanie wysyłki sprzętu (wcześniej przeze mnie polecanego), a po dwóch dniach udałem się do klientki podpisać poprawione papierki. Ta już cieszyła się nowymi sprzętami (nowy smartfon, nowe laptopy) oraz poczęstowała mnie kawką, pogawędziła i podziękowała, że dzięki mojej obsłudze zaoszczędziła sumarycznie jakieś 115 zł netto miesięcznie w porównaniu ze standardową ofertą. Sam wyszedłem od klientki z uśmiechem na twarzy, zadowolony ze swojej roboty. Ja zarobiłem kolejne procenty do planu sprzedaży, a klientka była zadowolona. Czułem jednak pewien niedosyt, gdyż nie usłyszałem słowa przepraszam, przez co nadal ciąży na mnie brzemię ch*ja, debila, złodzieja itd. Mogąc podsumować jeszcze grupę klientów biznesowych jakich obsługuję. Ilość aktywnych usług i suma rachunków jest wprost proporcjonalna do poziomu kultury i dobrych manier. Im większego klienta obsługuję tym mniej problemów sprawia.” I powiem Państwu im więcej takich listów czytam tym bardziej się zastanawiam nad tym czy do naszych przedszkoli i szkół nie należałoby wprowadzić lekcji dobrego wychowania. W szkołach obok dodatkowych zajęć z matematyki i wf. 