To nieładnie śmiać się z poczynań kolegów po fachu ale ponieważ mam słaby charakter to to zrobię. Dwa dni temu Puls Biznesu napisał że Tesco kupi Żabkę. Następnego dnia dziennik napisał że nie w tym tygodniu i może ktoś inny.   Dziś się okazało - już w rzeczywistości a nie na papierowych kolumnach  - że jednak nabywca znalazł się w tym tygodniu. I na pewno nie jest to Tesco tylko fundusz inwestycyjny wysokiego ryzyka Mid Europa który ma np. Lux Med i Medycynę Rodzinną. Ale jak to mawia mój kolega redakcyjny Vadim Makarenko (będący człowiekiem o niebo bardziej szlachetnym) - mylić się jest rzeczą ludzką. Pod warunkiem że ktoś z pomyłek wyciąga wnioski. Dla rynku handlowego transakcja nie zmieni zbyt wiele. Poza faktem że Mid Europa będzie musiał teraz komuś Żabkę sprzedać. Żabka to dla mnie przerośnięty osiedlowy sklep monopolowy do tego drogi jak nieszczęście. Na dodatek ajenci tej sieci czują się regularnie naciągani. Fakt że jest ich dużo (sklepów) czyli 2,5 tys. nie znaczy że są warte dużo. Jeśli prawdą jest że Mid Europa zapłaciła za ten biznes 380 - 400 mln. euro - to znaczy że wierzy w ten biznes bardzo, bardzo mocno. Żabka ma przychody w wysokości 2,5 mld. zł (EBITDA 121,5 mln zł - pamiętajmy że przez cały ubiegły rok musiała być podkręcana z myślą o sprzedaży) i na naszym rynku handlowym jest siecią raczej drugoligową. Kto to teraz od Mid Europy kupi? Tesco? Carrefour?  Obie sieci brały udział w licytacji. Żadna nie zdecydowała się wywalić takich pieniędzy jak Mid Europa. A z całym szacunkiem dla Mid Europy o handlu wiedzą trochę więcej niż fundusz. Skąd więc przypuszczenie że Tesco albo Carrefour kupią Żabkę za dwa lata za jeszcze większe pieniądze? Chyba że Mid Europa liczy że sprzeda ten biznes kolejnemu funduszowi inwestycyjnemu. 