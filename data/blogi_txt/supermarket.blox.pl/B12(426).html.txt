Kiedyś pisałem o parówkach z cielęciną Zimbo. Ile jest mięsa w parówkach z cielęciną? 77 proc. A ile jest cielęciny w parówkach z cielęciną? 3 proc.! Czyli na 100 gramów parówek 3 gramy to cielęcina. Czy to nie trochę mało? "Jako firma kierująca się zasadami otwartej oraz przejrzystej komunikacji chętnie wyjaśnimy czytelnikom różnicę pomiędzy parówkami cielęcymi a parówkami" z cielęciną« - pisało mi Zimbo. - Są to bowiem dwa różne produkty, oba z nich posiadamy w ofercie". Dalej koncern wyjaśnia, że - owszem - chciałby sprzedawać jak najwięcej parówek cielęcych, bo są droższe. "Rynek w dużej mierze reguluje jednak cena. Konsumenci szukają tańszych, ale zaspokajających potrzebę różnorodnego smaku produktów. Dodatek cielęciny do parówek, nawet trzyprocentowy, nadaje im pewnej charakterystycznej słodkości. I to właśnie parówek z cielęciną sprzedaje się dużo więcej niż cielęcych, choć wolelibyśmy zupełnie odwrotny trend, ale dostosowujemy się do potrzeb rynku". Czy faktycznie konsument poczuje te 3 proc. cielęciny? Specjaliści od żywienie twierdzą, ze normalny konsument nie jest w stanie tego wyczuć. Chyba, że jest Magdą Gessler, która według własnych deklaracji potrafi odróżnić czy mięso było bite na plastikowej desce czy na drewnianej (strzelam, że wobec tego 3 proc. cielęciny też by wyczuła). Jak się okazuje psy mają nieco lepiej niż ludzie. Przysmak „Pedigree Rodeo z wołowiną” ma bowiem, aż 4 proc. wołowiny.   Zwróciła mi na to uwagę pani Dominika, która właśnie gości tymczasowo w swoim domu psa i kupiła ten „przysmak”. - Dziś rano przypomniało mi się, że pies ten jest uczulony na kurczaka, ale świadomość tego, że wszędzie nas oszukują sprawiła, że przyjrzałam się dokładnie opisie składu: "[...mięso i produkty pochodzenia zwierzęcego (w tym 4% wołowiny)...]" I teraz moje dwa pytania: ile jest mięsa w mięsie? Podać psu ten przysmak za 4złote czy nie ryzykować utraty 100zł na leczenie weterynaryjne? - pyta. Ja bym nie kupił. Kurczak to najtańsze mięso na rynku. Jest więc wysokie prawdopodobieństwo, że „mięso i produkty pochodzenia zwierzęcego” to może być właśnie kura. Chyba, że ktoś z państwa wie więcej na temat składu tego specyfiku? 