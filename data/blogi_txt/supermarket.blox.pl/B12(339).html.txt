Reklamówka w sklepie? Tylko za opłatą! Ministerstwo Środowiska chce aby kupując w sklepie klient płacił (maksymalnie 40 groszy) za foliowa reklamówkę, która dziś można dostać za darmo. Resort środowiska argumentuje tak: reklamówki klient sklepu używa jej średnio przez pół godziny. Torby są po prostu niebezpieczne. Brudzą miasta, połykają je ptaki, które przez to zdychają. Tylko że zwierzę się rozłoży, a torba nie.  Konkluzja? Jakby Kowalski, Nowak czy inny Miączyński za reklamówkę płacił to by ich zużywano mniej. - Przychody z tej opłaty produktowej trafiałyby do urzędów marszałkowskich z przeznaczeniem na finansowanie systemów zbiórki i recyklingu odpadów oraz edukację w tym zakresie - pisze resort w uzasadnieniu projektu ustawy w tej sprawie.  Główni oponenci tego pomysłu znaczy się producenci (w tej roli  Polskie Stowarzyszenie Przetwórców Tworzyw Sztucznych) twierdzi, rzecz jasna, że opowieści o ograniczeniu liczny toreb foliowych dzięki opłatom to banialuki i humbug. Podpierają się tu m.in. książką „Wojna o reklamówkę” Hugo Verlomme (jej fragmenty można znaleźć na stronach stowarzyszenia). W książce opisano eksperyment sprzed siedmiu lat przeprowadzony w Irlandii. Zamiast rozdawać za darmo reklamówki sprzedawano je po 15 centów. W ciągu kilku miesięcy zużycie reklamówek spadło o 90 proc.!  Sukces? Nie do końca. Jak się okazało 80 proc. reklamówek jest później zużywanych w domach do wyrzucania śmieci. Irlandczycy zaczęli masowo kupować foliowe worki na śmieci (ich sprzedaż wzrosła o 400 proc.!) Klienci zaczęli też masowo kraść koszyki.  Kto ma rację w tym sporze? A to co najwyżej diabeł Boruta może wiedzieć. Czytelnicy maja tu z pewnością swoje zdanie i zmieniać go nie zamierzają. Jak na razie podstawowym zwycięzcą w tej batalii na reklamówki sa jednak sklepy. Miesiąc po miesiącu kolejne sieci wycofują się z darmowych toreb proponując w zamian płatne. Zasłaniając się rzecz jasna ekologią. Biorąc pod uwagę, że foliowych toreb zużywa się w Polsce co roku 6 mld. duża sieć na wycofaniu darmowych reklamówek oszczędzić może całkiem spore pieniądze. ps. Płacenie za reklamówki miało pierwotnie wejść w życie w przyszłym roku. Polskie Stowarzyszenie Przetwórców Tworzyw Sztucznych wytargowało jednak przesunięcie tego terminu na rok 2015. 