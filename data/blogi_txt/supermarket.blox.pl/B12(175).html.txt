- Faktycznie iPad może uratować prasę. Ale wpierw będzie musiał ją zabić uważa kolega Vadim Makarenko redakcyjny specjalista od mediów. Vadim wniosek ten wyciągnął ze sterty egzemplarzy amerykańskiego magazynu Vanity Fair (dużo zdjęć kobiet, dużo świetnych reportaży, dużo biznesowych tekstów, sporo life stylu) które nie mogą znaleźć kupca w naszym gazetowym kiosku. Do tej pory Vanity Fair mimo zaporowej ceny 34 zł sprzedawał się nieźle. Co się zmieniło? Wszedł iPad. A urzadzenie  kupili w pierwszej kolejności dotychczasowi czytelnicy papierowej wersji. W elektronicznej magazyn kosztuje ok. 13 zł. I ma go się od ręki. VF w papierze więc leży. Stąd też wniosek Vadima o śmierci i ratunku. Zgodnie z ową poetyką śmierć chce właśnie popełnić polska edycja Newsweeka - która jako pierwszy tygodnik będzie się regularnie wydawać w wersji na iPada. Pierwszy numer od wczoraj już dostępny za darmo w Appstorze po ściągnięciu aplikacji Newsweek.pl. Kolejne będą płatne po - 79 eurocentów, czyli jakieś 3 zł. Jak to wygląda? Tekst jest duży - tygodnik czyta się całkiem przyswoicie choć mam wrażenie że przy papierze bardziej skupiałem się na tekście. W wersji elektronicznej czytam bardziej pobieżnie. Jest więcej zdjęć - dla mnie spory plus. Super wygląda multimedialna infografika o ataku bezzałogowych samolotów - od papieru różni się choćby tym, że dotykając kraju gdzie drony działały można od razu dowiedziec się jakie były skutki ich bombardowań. Są materiały video. Reklamy -  Mazda. Video jest tez przy tekstach - przy recenzji filmu jego zwiastun, przy recenzji płyty Erica Claptona wywiad z Claptonem (po angielsku) itp. Aż by się chciało przy recenzji książki jej fragment z bezpośrednim likiem do księgarni gdzie można ją kupić. To jednak pieśń przyszłości. Oczywiście sporo rzeczy jest jeszcze do poprawienia. Za pierwszym razem nie wiem dlaczego - aktualne wydanie nie chciało się ściągnąć, aplikacja potrafi się wywalić w trakcie używania - miałem tak trzy razy itp. Wnioski? Od dziś przestaję czytać Newsweeka w papierze. Można więc powiedzieć że wizja Vadima się spełnia. 