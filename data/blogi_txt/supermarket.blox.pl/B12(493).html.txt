W Almie najbardziej rozbawiła mnie wyszukiwarka na ich stronie. Wpisałem w nią bardzo oryginalne słowo: ziemniaki. Wynik? Bryndza, sos pieczeniowy ze śliwką, przyprawa Vegeta oraz uffff danie dla dzieci ziemniaki z kurczakiem w pomidorach. "Zawiera delikatnie wyczuwalne cząstki składników, co sprzyja nauce gryzienia". To bez wątpienia miłe, ale wolałbym jednak standardowe ziemniaki. Ewentualnie, informację, że brak takiego produktu. Sama strona wygląda ok. Na pewno o wiele lepiej niż bardzo zła witryna warszawskiego e-sklepu Leclerc. Nie licząc wspomnianej wyszukiwarki kupuje się tu dość szybko. Fajne są dwie opcje: możliwość zarezerwowania terminu dostawy na początku zakupów (to dla nerwusów, którzy boją się, że za 20 minut będzie za późno) oraz formularze kończące zamówienie. Można w nich dokładnie określić, w co mają być zapakowane zakupy, godziny dostarczenia dostawy (przedziały są dwugodzinne), oraz czy wędlina i ser mają być pokrojone czy w kawałku etc. Żeby się nie zrobiło za słodko: człowiek może się naklikać do bólu a i tak nie wie ile zamówionych produktów  zostanie mu dostarczonych do domu. Zakupy w Almie robiłem kilka razy. NIGDY nie było zrealizowane całe zamówienie. W najgorszym przypadku na 20 rzeczy brakowało aż 5!!!!!Nie były to specjalnie skomplikowane życzenia. To świadczy o tym, że Alma ma skopana logistykę. Albo ma już tylu klientów, że zwyczajnie nie radzi sobie z ich obsługą. Z tego co usłyszyszałem od osób, które się na tym znają: górnym progiem wydolności dla e-sklepu z żywnością jest ok. 50 zamówień dziennie. Później - jeśli towary pakowane są ręcznie jakość obsługi drastycznie spada. Trzeba zatrudnić więcej ludzi albo zainwestować w automatyczne linie sterowane komputerem do wybierania produktów i ich sortowania na poszczególne zamówienia. Takie linie potrafią obsłużyć do tysiąca zamówień dziennie, ale kosztują kilka milionów zł. Ceny? Nie oszukujmy się jest drogo. W internetowych supermarketach nie kupuje się aby oszczędzać tylko dla wygody, że ktoś za nas pozbiera te zakupy, wsadzi je do koszyka i przywiezie do domu. Następnie nam je wręczy a my będziemy mogli siedząc w fotelu obejrzeć dajmy na to nowy sezon House MD. Rynek zdominowany jest przez sieci delikatesowe. Alma ma e-sklep, bo e-sklep ma Piotr i Paweł oraz Bomi. A w delikatesach marże są słone. Jak się jednak okazuje kryzys nieco je przytępił. Tak przynajmniej wynika z danych Handel-net. W lipcu koszyk  koszyk 24 produktów wybranych przez Handel-net kosztował w Almie 124,06 zł, w Bomi 129 a w Piotrze i Pawle 155,27. Co ciekawe Alma bardzo mocno obniżyła swoje ceny bo w czerwcu taki sam koszyk kosztował w niej 137,07. Czyli w lipcu potaniał o 13 zł. Tyle wyliczeń specjalistów. Ja w nie wierzę tak sobie. Bo powiedzmy szczerze, wszystko zależy co kto kupuje. Prz jednym koszyku tańszy może być Bomi, przy innym np. Piotr i Paweł. Ja powiem tak: o ile marże na żywności nie są w Almie zbyt porażąjące w porównaniu z hipermarketami (zwłaszcza gdy weźmiemy markę własną Almy Krakowski kredens) tak chemii i alkoholi zwyczajnie nie opłaca się tu kupować.Internetowe supermarkety klientów jak na razie mają one tyle co kot napłakał. Nieoficjalne szacunki mówią o ok. 40 tys. osób, które mniej lub bardziej regularnie kupują w e- sklepach dajmy na to kaczkę,żurawinę i ziemniaki (żart).  Z tych 40 tys. klientów aż 15 tys. jest w Warszawie. W stolicy e-sklep ma Leclerc, są też inne firmy niepowiązane z sieciami handlowymi jak np. Frisco. Dla dużych sieci w rodzaju Carrefoura czy Tesco tociągle small biznes. Co prawda Carrefour zapowiadał, że sam zacznie sprzedawać online, ale kryzys pokrzyżował te plany. A w rozkręceniu tego interesu potrzebny jest właśnie duży gracz, który wyłoży przede wszystkim kasę na marketing (wytłumaczy ludziom, jest zamawiać pietruszkę przez www). W najbliższym czasie rozszerzyć grono internetowych klientów będzie chciało Frisco. I TO JEST NEWS, KTÓRY PRZECZYTACIE JAKO PIERWSI U MNIE NA BLOGU;) Wstawi do kilku warszawskich biurowców specjalne lodówki. Białe kołnierzyki w stylu Magdy M, będą mogły zamówić zakupy, kurier przywiezie je i wstawi do przegródek przypominających skrytkę na dworcu. Później pani Magda wychodząc późno do domu, oświetlana przez wielkomiejskie neony stolicy weźmie sobie zakupy i odjedzie w stronę swojego apartamentowca (żart). 