„Nie karm książkowego potwora!” - tak nazywa się akcja, która rozpoczęła się w środę po południu na Facebooku. Ma już 2,6 tys. „lubię to”. - Gdzie kupujesz nowości książkowe? W małych księgarenkach? W centrach handlowych? W księgarniach sieciowych? A może za pośrednictwem Internetu? Zastanów się dobrze, bowiem Twoja odpowiedź może mieć wpływ na to, czy będziesz jeszcze miał co czytać - piszą organizatorzy akcji. Nie pada tu nazwa winowajcy ale nikt z internautów nie ma wątpliwości że chodzi o największą sieć księgarni w kraju Empik. - Nie tucz książkowego potwora wspiera np. Małgorzata Gutowska-Adamczyk, autorka bestsellerowej serii "Cukiernia pod Amorem. - Wydawcy mają coraz większy problem z odzyskaniem pieniędzy za swoje książki z dużych sieci księgarskich – podkreśla w tekście zamieszczonym na stronach akcji. - Przez to maleje liczba tytułów pojawiających się w księgarniach, przez to maleją nakłady na marketing, przez to coraz większe problemy mają redakcje pism i serwisów literackich, I apeluje: „Ponieważ wydałam w ciągu ostatniego roku ponad dwa tysiące złotych na książki w salonach sieci, niniejszym oznajmiam, że przestaję robić tam zakupy! W Waszych- naszych rękach, czytelnicy, los autorów, wydawców i książek. Kupujcie świadomie! Kupujcie w niewielkich księgarniach lub – najlepiej – przez Internet, bezpośrednio u wydawcy - nawołuje autorka.” Organizatorem akcji jest Sławomir Krempa redaktor naczelny wortalu literackiego Granice.pl.   - Informację inaugurująca akcję przeczytano już 150 tys. razy. Jesteśmy bardzo pozytywnie zaskoczeni - powiedział mi przez telefon.  - Chodzi o jedną z dużych sieci, która w szczególności odpowiada za zaistniały stan rzeczy. Narzuca wydawcom długie terminy płatności, a i tak ich nie dotrzymuje.  Nie chcemy obalać wielkiego monopolisty ale mamy nadzieję że ludzie zagłosują portfelami przez co sytuacja na rynku nieco się unormuje. Dlaczego nie chcemy podać nazwy sieci o która chodzi?  Boimy się pozwów sądowych. I co Państwo sądzą na ten temat? Czy taki bunt konsumencki ma sens? Czy autorzy akcji odniosą sukces? A oto oficjalne stanowisko Empiku w tej sprawie: Monika Marianowicz Menadżer ds.PR i Eventów, Rzecznik prasowy Empik Sp. z o.o. - Organizatorzy tej akcji próbują "użyć" internautów, wykorzystać ich (serwując im wyrywkowe bądź nieprawdziwe informacje na temat działalności Empiku i jego relacji z wydawcami) w realizacji swoich własnych partykularnych interesów. Uważamy, że jest to postępowanie nieetyczne i nieuczciwe. Odbieramy to jako manipulację, celowe wprowadzanie internautów w błąd, sterowaną próbę wykorzystania czytelników w walce o komercyjne interesy innych podmiotów gospodarczych działających na rynku książki (tymczasem inicjatorzy tę komercyjność zarzucają Empikowi...). - Warto podkreślić, że na portalu granice.pl funkcjonuje księgarnia internetowa a do korzystania z takich (obok kupowania bezpośrednio u wydawców czy też w małych księgarniach "tradycyjnych") namawia redaktor naczelny tego wortalu - główny inicjator "nie karm książkowego potwora". Czy to nie przejaw hipokryzji - wykorzystania tej akcji właśnie do komercyjnych celów, od czego stanowczo odżegnuje się "animator" akcji na wspomnianym fanpage'u? Warto ponadto podkreślić, że małe księgarnie to również podmioty komercyjne, których cele są takie same jak Empiku.Część internautów zorientowało się już w tej manipulacji (co widać po postach i komentarzach umieszczanych na profilu tej akcji).Odnosząc się do podstawowego postulatu inicjatorów akcji: nie jest możliwym omawianie toku współpracy pomiędzy Empikiem a dostawcami w szerokiej grupie czy też na forum mediów, gdyż kwestie te dotyczą bilateralnych kontraktów i warunków funkcjonujących na linii Empik- konkretny wydawca (lub dystrybutor). To kwestie indywidualne,  mające odniesienie do danego Kontrahenta, a co ważne: należące do informacji poufnych. Jesteśmy gotowi (co już wielokrotnie podkreślaliśmy) rozmawiać nt. aktualnej sytuacji rynkowej oraz naszych relacji handlowych z każdym z wydawców, ale podczas spotkań dwustronnych. 