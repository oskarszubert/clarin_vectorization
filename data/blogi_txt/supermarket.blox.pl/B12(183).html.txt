Pani Ewelina zaczęła świetnie: ”lubię i czytuje sobie Pańskiego bloga "supermarket" i pomyślałam, że podrzucę Panu pewne odkrycie "konsumenckie", którego dziś dokonałam - napisała.” I dalej: Otóż ostatnio w zdrapkowej promocji lodów Grycan do wygrania jest milion kulek lodów.   Pani Ewelina radzi mi zwrócić uwagę na regulamin promocji. A tam... uwaga napięcie rośnie... „NAGRODY 1. W Loterii przewidziano 1.000.000 (jeden milion) nagród, każda w postaci kulki lodów marki Grycan w wybranym przez Laureata smaku (spośród smaków dostępnych w danym Punkcie) w zwykłym wafelku, o łącznej wartości 370 000 zł (trzysta siedemdziesiąt tysięcy złotych 00/100). 2. Łączna wartość nagród wynosi 370 000 zł (trzysta siedemdziesiąt tysięcy złotych 00/100).” - Dokonałam szybkiego przeliczenia w pamięci i wyszło mi ni mniej ni więcej, że wartość pojedynczej kulki lodów to 37 gr (słownie: trzydzieści siedem groszy). Wiec ja się pytam - jak to sie ma do 2,5 PLN, które dziś zapłaciłam w lodziarni Grycana za wspomniana kulkę??? Na domiar złego, moja zdrapka była niewygrywająca - skarży się czytelniczka. Pani Ewelino po prostu pan Grycan gra z klientami w... kulki. A 37 groszy to prawdopodobnie cena wyprodukowania kulki lodów. A swoją drogą ciekaw jestem co na ten temat może nam powiedzieć sama spółka. PS. Zastrzegam, że lubię lody Grycana. 