Pani Małgorzata w połowie sierpnia jechała sobie z mężem z Gdańska do Warszawy.  Ot 10 godzin.  Zleciało jak z bicza strzelił.  Pociąg walnął na przejeździe kolejowym w Opla Astrę. Wymieniono lokomotywę (zleciało się trochę czasu na tym) a później pociąg miał niesprawne hamulce więc przetoczono go na dwie ekstra godzinki w Malborku. Pasażerowie byli delikatnie mówiąc źli i wnosili o rekompensatę, której oczywiście nie udzielono - bo siła wyższa. W sensie Opel Astra i jego kierowca. Frustrację pasażerów rozumiem, stanowisko PKP też. Inna sprawa, że mogli dać pasażerom 20 proc. zniżki na bilety kolejowe w przyszłości. Zbiednieć by nie zbiednieli a wszystkim zrobiłoby się milej.  Ale o tym innym razem. W wagonie pierwszej klasy dwie toalety wyglądały tak (uprzejmie proszę co bardziej delikatne osoby o pominięcie tego zdjęcia):  Kolej stwierdziła że to wina pasażerów. A „pociąg od strony technicznej i sanitarnej był przygotowany bez uwag”.  Znaczy się jakiś cham zapchal a nikt z PKP nic z tym nie zrobił.  Chciałbym w tym momencie przypomnieć aferę z ubiegłego roku kiedy Austriacy stwierdzili że nasze wagony sa zbyt brudne.  Dlaczego tak jest? Bo część pasażerów to fleje.  Bo większość wagonów w PKP ma otwarty obieg toalet i to co narobią pasażerowie leży później na torach i śmierdzi.  Bo ze sprzątaniem jest różnie. Kontrakt PKP Intercity na utrzymanie czystości w pociągach - jak twierdzi nasz redakcyjny specjalista od kolei Leszek Baj (mycie wagonów i lokomotyw z zewnątrz i wewnątrz) opiewa na około 50 mln zł rocznie.  Ale na przykład zimą jak temperatura spadnie poniżej 5 stopni nie myje się ich wcale bo nasza kolej nie ma odpowiedniej suszarni wagonów.  Bo niby sprząta się pociągi po każdym kursie. Ale robi się to bardzo pobieżnie a dokładne sprzątanie jest co dwa tygodnie.  Czy nasza kolej może się tu poprawić? Skoro inne mogą to ona też może. Tylko musi jej zacząć na tym bardziej zależeć. I musi na tym zacząć też zależeć pasażerom. 