Gdy kura chce wysiadywać młode, zaczyna mościć w słomie gniazdo, gardłowo pogdakując. Jednym słowem - kwoczy się. (nie żebym był tak mądry, przeczytałem to na portalu dla hodowców kur). Jak się okazuje właściciel nowej kanapy - zanim stanie się ona odpowiednio wygodna również powinien każdego dnia siadać na niej przez dwie trzy godzinki a jeszcze lepiej jeśli za każdym razem będzie to robił w innym miejscu. Ale nie uprzedzajmy faktów. Pan Jan: - Mam ciekawy temat z wypoczynkiem. Podczas zakupu wydawał się wygodny. Po dostarczeniu okazało się że jest twardy. Producent stwierdził, że w sklepie jest "wysiedziany" przez dwa lata i ja też powinienem go "wysiadywać" dostałem nawet instrukcję jak to robić. Na początek firmy uprzejmie wytłumaczyła panu Janowi dlaczego powinien zamienić się w kwokę. - Informujemy, że nowy mebel nigdy nie będzie dokładnie taki sam jak mebel ekspozycyjny. Mebel na ekspozycji w salonie prezentowany jest już od ponad dwóch lat. Pianki oraz zawieszenie w meblu 2letnim będą inaczej zachowywać się aniżeli pianki oraz zawieszenie w nowo wyprodukowanym meblu. Pianki w nowych meblach podczas użytkowania, ulegną procesowi „złamania” i rozbiją się, uzyskując oczekiwany przez klienta komfort - pisze firma.  I tak: Punkt pierwszy: „Mebel tapicerowany przechodzi pod tym względem szereg zmian na przestrzeni czasu, które można scharakteryzować pojęciem tzw. „ugięcia sprężyste”. Całość siedziska zmienia się po pewnym okresie, w zależności od masy ciała osób siedzących na meblu oraz długości jego użytkowania. Proces ten jest najlepiej zauważalny jeżeli w pierwszych miesiącach użytkowana używana jest tylko jedna strona siedziska.” Punkt drugi: W celu osiągnięcia równomiernej sprężystości pianek, ważne jest, by zmieniać pozycję siedzenia od czasu do czasu. Tego typu zmiany w twardości siedzisk są normalne, innymi słowy nie są przyczyną żadnych defektów. Punkt trzeci: „Należy mieć świadomość, iż tkanina pokrowca z czasem użytkowania ulega pewnemu rozciągnięciu, co w żaden sposób nie zmienia jego ogólnego wyglądu. Zmiana ta jednak nie ogranicza praw gwarancyjnych w najmniejszym stopniu.” Punkt czwarty: „Równomierne wyrównywanie pofałdowań na siedziskach – od lewa do prawa - zapobiega trwałym pomarszczeniom w sytuacji gdy siedzisko jest używane tylko na jednej stronie.” - W związku z tym uznajemy reklamacje za niezasadną - konkluduje producent. Czy po wysiedzeniu właściciel kanapy powinien gardłowo pogdakiwać - oznajmiając światu wysiedzianą kanapę, tego niestety producent już nie pisze... Jak widać samochód może być niedotarty a kanapa niedosiedziana. 