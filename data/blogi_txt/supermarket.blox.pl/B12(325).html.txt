Kobiety i mężczyźni kupują inaczej. Dostałem własnie dwa materiały, które mają mnie o tym przekonać.  Na początek Silesia City Center. „Naukowcy z University of Hertfordshire twierdzą, że gigantyczne zakupy, jakim oddają się kobiety spowodowane są zmianami hormonalnymi w czasie – uwaga – miesiączki. A wszystko dla poprawy nastroju. Żeby potwierdzić swoją teorię, naukowcy przebadali 400 kobiet. Wyniki zaskakują. Ponad 75 proc. pań, które w czasie badania miesiączkowało, przyznało się do spontanicznych i gigantycznych zakupów pod wpływem impulsu. 57 proc. przekroczyło swój dopuszczalny budżet aż o 25 funtów. 6 proc. o 250 funtów.  Badania potwierdzają brytyjscy psycholodzy. Na łamach miesięcznika „Psychology and marketing” ogłosili oni niedawno, że aż 82 proc. kobiet z torbą pełną zakupów jest szczęśliwsza i usatysfakcjonowana.” Prawda to azaliż? Myślę jednak, że nie  chodzi tu o obojętnie jaką torbę zakupów. Jakoś chyba torba pełna selera naciowego i ziemniaków rzadko wywołuje podobną ekstazę. Ale bez wątpienia to kobiety rządzą w centrach handlowych. Ponad 60 proc. klientów galerii handlowych stanowią dziś kobiety (Millward Brown SMG/KRC dla Silesia City Center). Kluczowa grupa to panie w wieku 25 - 35. To one wydają najwięcej.   - To kobieta jest najczęstszym prowodyrem wypadu do centrum handlowego. Co ciekawe panie lubią robić zakupy samotnie albo we własnym towarzystwie. Co w sumie zgadza się z zasadami retail therapy, która zakłada całkowitą eliminację mężczyzn podczas zakupów, jako czynnika wprowadzającego w zły nastrój – komentuje cytowana w materiale prasowym  Marta Drzewiecka z Silesia City Center. Jak widać nic tak nie wkurza w trakcie zakupów jak facet u boku.   Różnimy się także w rodzaju kupowanych rzeczy. Zgodnie w wynikami raportu „ODIDO – Rodzinne zakupy za rogiem” aż 61% kobiet deklaruje, że kupuje z myślą wyłącznie o sobie owoce i warzywa. Za to ponad połowa badanych mężczyzn (53%) pamięta o sobie podczas zakupów i kupuje dla siebie papierosy lub alkohol. Robiąc zakupy w małym, osiedlowym sklepie, jakiego rodzaju produkty kupuje Pan/Pani najczęściej z myślą wyłącznie o sobie?   Różnice sa także w sposobie wybierania produktów. Mężczyzna, jak potrzebuje spodni, idzie do centrum handlowego. Wejdzie do pierwszego sklepu - obejrzy parę. Do drugiego - znów obejrzy. Jak uzna, że spodnie są odpowiednie, to je kupi. Nie szuka dalej, nie porównuje. Kobiety krążą. Kobieta zwiedzi cztery sklepy. W pierwszym zobaczy parę, w drugim też, później w trzecim i czwartym. I wróci do drugiego sklepu, bo tamte były najciekawsze. Podobnie jest także w przypadku wybierania... warzyw.  Odido cytuje tutaj słynny przykład z książki Paco Underhill „Dlaczego kupujemy”: „Wyobraźmy sobie mężczyznę kupującego pomidory. Stoi przed stoiskiem i patrzy na wyłożone w koszyku produkty. Bierze do ręki pierwszego pomidora, odkłada. Następnie bierze drugiego, odkłada. Potem trzeciego – ten mu się podoba, więc ląduje w koszyku. Pozostałe pomidory przestają dla niego istnieć. Teraz wyobraźmy sobie w tej samej sytuacji kobietę. Pierwszy pomodor: odkłada. Drugi: odkłada. Trzeci (też jej się podoba)… odkłada, by sprawdzić jeszcze czwartego, piątego i szóstego. Dopiero kiedy upewni się, że w koszyku naprawdę nie ma nic bardziej interesującego, ogląda jeszcze raz – dla pewności – trzeciego pomidora i wkłada go do koszyka.” Wniosek chyba z tego wszystkie płynie taki, że kobiety i mężczyźni razem zakupów raczej nie powinni robić.... W końcu tak pieknie się różnimy. A może są państwo innego zdania? 