Od kilku dni pirackie PŁATNE serwisy internetowe chwalą się, że w swojej ofercie mają nowe odcinki serialu „Gra o tron”. Jednocześnie strony z napisami bombardowane były przez internautów prośbami o napisy do tego skądinąd fenomenalnego dzieła. W tym samym czasie właściciel praw do „Gry o tron” telewizja HBO robiła sporą promocję premiery serialu. W świecie internetu i kilku kliknięc myszą coraz więcej osób, spośród grupy docelowej HBO nie jest przywiązana do sztywnej ramówki i chce seriale oglądać kiedy ma ochotę i kiedy ma na to czas. Nie - konkretnie w poniedziałek o 22. HBO tego jednak nie rozumie. A raczej chciałoby być częściowo w ciąży. Owszem HBO ma swoją internetową platformę HBO GO (streaming seriali na żądanie). Aby z niej skorzystać trzeba jednak mieć wykupione normalne HBO. A na dodatek żeby komuś nie było za dobrze być w kablówce która oferuje usługę „HBO GO”. Znaczy się żeby skorzystać z usługi stricte internetowej trzeba być uwiązanym w jakieś konkretnej sieci kablowej. Na dodatek HBO podpisało umowy tylko z kilkoma sieciami. Kiedy napisałem na ten temat na Facebooku dostałem odezwę od czytelniczki: „Mam taki pomysł: pożyczę ideę od Pani Prześcieradło spod Agory i stanę pod siedzibą HBO z płachtą zapisaną (obawiam się, że drobnym drukiem) takim oto oświadczeniem: Drogie HBO. Bardzo lubię wasze seriale. Często nawet wolę wasze seriale. Jestem pełnoletnią, zarabiającą na siebie i rodzinę osobą, płacącą podatki. Kiepsko się czuję z tym, że wasze nowe seriale (które bardzo lubię, nawet wolę) muszę rżnąć z torrentów. Bardzo chciałabym wam zapłacić (moimi całkiem legalnymi pieniędzmi) za możliwość ściągania tych seriali od was. Nie, nie chcę czekać na dvd. Nie, nie chcę czekać w ogóle. Chcę je móc ściągać w momencie premiery, jak zwierzę. Chcę zapłacić wam, nie pośrednikowi, kablówce i panu portierowi. I nie chcę iść do łóżka z pośrednikiem, kablówką i panem portierem. Chcę z wami. Mogę zapłacić więcej, za przywilej nie bycia uwiązaną do konkretnej kablówki i abonamentu. Chcecie? Mogę. To fajny deal, serio. Nie chcę być przymuszana do oglądania seriali z lektorem i/lub napisami. Chcę móc wybrać. Tak, jak wybieram, czy słodzę, czy nie. Drogie HBO, czy możecie ze mnie zrobić uczciwą kobietę? buziaczki.” HBO przegrywa z piratami, bo ich usługa jest zwyczajnie skomplikowana. Boicie się piractwa? Przecież piraci już dawno mają wasze seriale. To tym, którzy legalnie chcą je obejrzeć rzucacie kłody pod nogi. Ile umów ma podpisać wasz klient aby legalnie w streamingu obejrzeć serial na który ma ochotę? Zapytałem HBO - co oni na to wszystko? Oto odpowiedź pod którą został podpisany Aleksander Kutela, prezes HBO Polska: Jednym z kluczowych elementów strategii HBO jest zapewnienie abonentom HBO łatwego i wygodnego dostępu od oferty HBO  – zgodnie z zasadą – „oglądasz, co chcesz, gdzie chcesz i kiedy chcesz”. Stąd wprowadzenie przez HBO kolejno: multipleksów HBO, serwisu HBO OD (HBO na żądanie) i HBO GO (dostęp do oferty HBO on-line). HBO GO nie jest więc niezależnym serwisem (czy też nowym modelem biznesowym) – ale usługą komplementarną do HBO – wprowadzoną, by zwiększyć satysfakcję i zadowolenie naszych abonentów.    Mamy nadzieję, że docelowo wszyscy operatorzy kablowi i DTH wprowadzą HBO GO do swojej oferty – już obecnie pakiet HBO z HBO GO jest dostępny m.in. dla abonentów Cyfry+, Netii,  Toya i  Inea. Z wieloma innymi prowadzimy zaawansowane rozmowy. Zdecydowana większość Polaków korzysta z telewizji kablowej lub satelitarnej – z dostępem do HBO z HBO GO nie powinno być więc problemu… 