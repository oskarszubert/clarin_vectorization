W poniedziałek Barnes   Noble jedna z największych sieci księgarni w USA obniżyła cenę swojego czytnika e-książek z 259 dolarów do 199 dolarów pisze NYT. Wprowadziła też na rynek nową wersję urządzenia za 149 dolarów, która łączy się z internetem tylko przez sieć Wi- fi. Popularna księgarnia internetowa Amazon zareagowała błyskawicznie. Jej Kindle kosztuje już tylko 189 dolarów (poprzednio 259). Te cięcia cen to efekt toczenia się po rynku nadgryzionego jabłka bardziej znanego jako iPad. Spółka z Kalifornii właśnie podała, że sprzedała 3 mln iPadów w 80 dni. 3 mln Kindli sprzedawało się w ponad 2 lata... Czy to oznacza, że czarno białe czytniki w porównaniu z kolorowym iPadem idą się gonić? Chyba tak. Oznacza to również, że użyję paskudnej nowomowy - zmianę modelu biznesowego. Na czytnikach (podobnie jak na konsolach) nikt zarabiac nie będzie. Raczej do nich dołoży. Prawdziwe pieniądze zarobić będzie można na sprzedaży cyfrowej zawartości na czytniki, czyli jak kto woli kontentu. Dla Polaków  cenowa wojna na e- readery brzmi jak na razie jak bajka o żelaznym wilku. Swój czytnik eClicto wraz z książkami jak na razie sprzedaje na naszym rynku tylko Kolporter (nawiasem mówiąc w słabej sytuacji finansowej). eClicto kosztuje 899 zł. Tak zgadzam się to zdzierstwo zwłaszcza biorąc pod uwagę parametry tego urządzenia (nie ma nawet Wi- fi!!!!!!!!!!!!!!!!!!!!!!!!!!!!!!!!) Dla porównania Nook z Wi- fi kosztuje teraz w przeliczeniu...447 zł. Aby ten rynek się u nas rozruszał potrzebny jest potężny gracz, który zainwestuje w niego pieniądze. Kandydat jak na razie jest jeden ale ciężko mówić o nim aby szalał z entuzjazmu. Chodzi o Empik, który ostatnio przejął spółkę Virtualo, która ma się zajmować sprzedażą e-książek. Zapytałem szefa tego biznesu (grupy Eastbridge, która kontroluje Empik) Macieja Dyjasa o inwestycję w Virtualo. Odpowiedział tak: - Virtualo jest uzupełnieniem naszej działalności internetowej, czyli sklepu Empik.com.Chcemy sprzedawać kontent do czytników, podobnie jak w USA robi to Amazon. Tyle że będzie to spolonizowany kontent. W końcu robimy to samo już teraz, tyle że w wersji papierowej. Będziecie jak Amazon sprzedawać własne czytniki? - Raczej niekoniecznie. Ten biznes będzie się szybko rozwijał? Czy jest to raczej inwestycja w przyszłość? - Na razie to jest on bliski zera. Myślę, że sprzedaż e-booków jest w Polsce na podobnym etapie jak rozwój internetu pod koniec lat 90. Wszyscy wtedy przekonywali, że internet to świetny interes, tyle że przez pięć czy sześć lat nikt nie potrafił na nim zarabiać. To się zmieniło dopiero kilka lat temu. Ale jak już się zaczęło, to rynek rósł po 100 proc. rocznie. Z e-bookami może być podobnie. 