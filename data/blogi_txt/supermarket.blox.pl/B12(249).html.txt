Pani Beata dostała kilka dni temu w prezencie od znajomych naszyjnik z firmy W. Kruk. Dla jednych drogi, dla innych nie tak bardzo - w sumie za 349 zł.  Naszyjnik jest z serii Vocalise, która została zaprojektowana przy współudziale Anny Marii Jopek specjalnie dla W. Kruk i jest dostępna w sprzedaży od wakacji tego roku. Informacja ta przyda nam się za chwilę. Proszę nie odchodzić od odbiorników.  I jak to piszą w komiksach czyli WTEM! pech. Kolia jak się okazało po bliższych oględzinach ma uszkodzony jeden z pręcików mocujących koło. Pani Beata wpakowała naszyjnik w firmowe pudełko i korzystając z uroków niedzieli udała się do warszawskiego centrum handlowego Sadyba do salonu W. Kruk. Z reklamacją. Tam wytłumaczyła pani sprzedawczyni, że drucik itd. Pani sprzedawczyni, ściągnęła z wystawy analogiczną kolię, porównała naszyjniki, stwierdziła, że faktycznie ten pani Beaty jest wadliwy. - Paragon poproszę - stwierdziła. - Ale ja nie mam paragonu. To prezent. Dostałam naszyjnik od znajomych. Pani orientuje się, że zasadniczo prezenty daje się bez paragonów prawda? - zapytała pani Beata. - Przecież to wasz produkt! Widać na pierwszy rzut oka. Nikt inny go nie sprzedaje - dodała na wszelki wypadek. - Powinna pani z tym iść do sklepu w którym to zakupiono - zaordynowała sprzedawczyni. Pani Beata rozejrzała się po szyldzie gdzie jak byk stało: „W. Kruk”. - Wydaje mi się, że jestem w salonie W. Kruk prawda? - upewniła się. - Czy gdyby naszyjnik został kupiony w Poznaniu to oznacza, że powinnam jechać do Poznania? Pani sprzedawczyni wyglądała na nieprzekonaną. - Czy ma pani naszą kartę? - zapytała jeszcze. - Oczywiście - odpowiedziała pani Beata po czym machnęła jej przed oczami kartą W. Kruk Platinium. To najwyższa forma uznania jakim poznańska sieć darzy swoich klientów. Aby ją otrzymać trzeba wydać w sieci minimum 5 tys. zł. w ciągu dwóch lat. Karta daje 10 proc. rabatu przy każdej transakcji i 50 proc. upustu przy naprawach. - Naprawa będzie kosztować 40 zł - powiedziała sprzedawczyni. - Słucham? - pani Beata zbaraniała. - A przepraszam, ma pani naszą kartę. To 20 zł. - Słucham??? - powtórzyła pani Beata, bo ciągle nie wierzyła własnym uszom. - Mam płacić za naszyjnik, który jest na gwarancji? - Ale nie ma pani paragonu - wyjaśniła radośnie sprzedawczyni.  Teraz W. Kruk będzie analizował czy naszyjnik został uszkodzony mechanicznie (wtedy za naprawę pani Beata będzie płacić 20 zł) czy może jednak uzna jej roszczenie mimo braku paragonu. Oczywiście ktoś może powiedzieć, że skoro nasza czytelniczka jest tak zamożna, to powinna wydać te 20 zl i głowy nie zawracać. A tak w ogóle to się jej w pewnej części ciała poprzewracało. Ja odpowiem tak: zachowanie sprzedawcy było słabe na typu poziomach, że nawet nie wiem od czego zacząć. Co moim zdaniem powinien zrobić sprzedawca w takiej sytuacji? Przyjąć naszyjnik. Naprawić od ręki. Przeprosić za kłopot. Uśmiechnąć się. Cała sprawa zajęłaby pewnie 10 minut. Klienta wyszłaby zadowolona. Sklep miałby błyskawicznie sprawę z głowy. Pewne naprawy bowiem lepiej jest zrobić za darmo w trosce o renomę marki. Jeśli zaś tak bardzo sieć potrzebuje potwierdzenia, że dany produkt spełnia wymogi gwarancji i został kupiony akurat tutaj - W. Kruk może zacząć dołączać do biżuterii kupowanej na prezent specjalne certyfikaty (bez ceny) za to z numerem paragonu. Obdarowany dostawałby taką kartkę razem z prezentem. I w przypadku problemów mógłby samodzielnie korzystać z uprawnień gwarancyjnych. Pani Beta twierdzi, że więcej zakupów w Kruku nie zrobi. 