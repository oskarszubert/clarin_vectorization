- Od jakiegoś czasu - koło 6-8 mies. RWE nacina biednych ludzi na horrendalnie zawyżone prognozy - pisze mi pan Maciej. Mocne oskarżenie. - Nie wiem czy to jest celowe czy nie. Pierwszy oznacza wiadomo co oznacza. Drugi świadczy o ekstremalnej nieudolności firmy RWE oraz dostawcy tego rozwiązań typu billing czy e-bok - firmy AMG.net - kontynuuje czytelnik.  - Mam mieszkanie z prądem od RWE, w którym płacone są rachunki na poziomie 120-140 zł na dwa miesiące. Takie zużycie i wysokość rachunków utrzymują się od ponad 10 lat. Po ostatniej prognozie wysokość rachunków wzrosła do 4 tysięcy!! Oczywiście nie z powodu zużycia, tylko jakiegoś błędu w systemie. Pan Maciej zgłosił sprawę ponad miesiąc temu w BOK, podał tam też aktualny odczyt licznika. - Ale obecnie firma zaczyna mnie już ostro windykować na te cztery tys. - ponaglenia sms-em, listy polecone itp. Może zgłosić stalking? - zastanawia się. - Na infolinii pocieszają mnie, że już niedługo to może załatwią. Jednak korespondencja papierowa tego nie potwierdza. Co ciekawe to nie pierwszy raz. Jakiś czas temu już wrzucili mi faktury na ponad 2800 zł, ale wtedy szybko się z tego wycofali. Pan Maciej zastanawia się co jeśli taką fakturę dostanie jakiś emeryt? - Jak znam kilku emerytów, to ludzie nie zorientowani w dzisiejszych realiach bylejakości i niedbałości w sferze publicznej i biznesowej. Boją się ponadto "urzędów". Na bank najpierw zapłacą, a potem będą dochodzić swoich praw!! - pisze. Zapytałem RWE co należy robić w takim przypadku (co do konkretnej sytuacji pana Macieja czekam na jego przyzwolenie aby przekazać jego dane osobowe firmie). - Sytuacja, w której klient zauważy, ze faktura za energię elektryczną znacząco przekracza dotychczasowy poziom opłat - zalecamy niezwłoczny kontakt z naszym biurem obsługi klienta, za pomocą infolinii 22 821 46 46, emaila info@rwe.pl lub osobiście w jednym z punktów obsługi klienta zlokalizowanych na terenie Warszawy. Zwłoka może spowodować osiągnięcie terminu wymagalności faktury i rozpoczęcie naliczania odsetek. Podczas kontaktu z nami niezwykle pomocnym będzie posiadanie spisanego aktualnego stanu licznika. Pomoże to w złożeniu uzasadnionej reklamacji i skutecznie skieruje fakturę do ponownego naliczenia należności - napisał mi Daniel Moczulski  z RWE. Ponieważ jestem złośliwy zauważę że oba punkty pan Maciej wykonał.  Nic to nie dało. Jeśli to pomyłka to dlaczego trwa to tak długo? I znów - jeśli to jego rachunek, bo uruchomił w domu mini szklarnię to dlaczego RWE nie jest w stanie wysłać człowieka, który sprawdziłby stan licznika???  Przedstawiciel RWE zapewnia, że jeśli  „płatność została przez nas nieprawidłowo naliczona, z pewnością dokonamy korekty i przeprosimy klienta za niedogodność”. Och jeśli RWE faktycznie dała tutaj ciała i bez powodu obarczyła klienta fakturą na cztery tysiące grożąc mu jeszcze windykacją to ja wysuwam wampirze zęby i ruszam do ataku. Stay tuned. Sprawa się jeszcze nie skończyła. 