- Jestem wieloletnim fanem motoryzacji i rok temu postanowiłem uczynić z hobby zawód. Sprowadzam samochody na zamówienie. Przy okazji okazało się, że oszukiwanie klientów w branży motoryzacyjnej jest naszym narodowym sportem - pisze do mnie pan Włodek. I wylicza: Do nagminnych korekt liczników i "bezwypadków" importowanych z zagranicy dołączyć należy np.: - przeglądy okresowe z wymianą oleju silnikowego najtańszej marki czerpanym z beczki po oleju z górnej półki; - nagminne naciąganie klientów (szczególnie kobiety) na niepotrzebne naprawy; - stosowanie części zamiennych "no name" w miejsce markowych. Przypomina mi to tekst, który jakiś czas temu pojawił się w Gazecie: Myślałem, że nic mnie już nie zdziwi - mówi Artur Szlupowicz, właściciel nieistniejącego dziś "garażoparkingu Łomianki". - Aż do tamtego ranka, kiedy przywieźli mi stertę poszarpanej blachy. Od holownika dowiedział się, że to Mercedes W124. Od policji, że rozbił się na Wisłostradzie: "Jechał ze 150, a jak nas zobaczył, jeszcze przyspieszył. Nim rozpędziliśmy radiowóz, było po wszystkim - merc przygrzmocił w filar wiaduktu?". Ale najciekawszego dowiedział się od rzeczoznawcy: "Ten pojazd złożono z trzech różnych, wyprodukowanych w odstępie kilku lat". Ale  „triki” stosują również producenci. Jakie są skutki takich oszczędności? A to już pan Włodek pokazuje na swoim samochodzie.   - Samochód ze zdjęcia ma 10 lat, 26 000km. Kupiony w Polsce (sam go kupowałem) od dealera, fabrycznie nowy, bez przebiegu. Autko nigdy nie miało wypadku - pisze. Na zdjęciu można dokładnie zobaczyć, które elementy były zabezpieczone antykorozyjnie a które tylko polakierowane.  Jakiś czas temu mój redakcyjny kolega od motoryzacji powiedział mi coś takiego: czasy kiedy samochody robiono na lata, odeszły. Teraz auto ma dojechać do 250 tys. km a później się rozpaść. 