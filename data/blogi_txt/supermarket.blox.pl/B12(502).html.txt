W ramach stronniczego przeglądu prasy polecam tekst Tomasza Zalewskiego z Polityki „Amerykanie kupują samochody”.  „Kto chce należeć do elity, musi posiadać Mercedesa lub Cadillaca. Uważasz się za członka wyższej klasy średniej? W garażu powinien stać Lexus albo Infiniti. Średniacy jeżdżą Hondami Accord albo Mazdami 6. Corolle, Fordy Focus i podobne auta to pojazdy szaraczków. Sfatygowane Lemony przystoją tylko młodym na dorobku. Po marce wozu poznaje się zawód, profil kulturowy i wiek posiadacza. Chevy to amerykańska syrenka – pojazd najprostszy, ludowy; jeździ nim Joe Sixpack, właściciel warsztatu lub taniej restauracji. Acura i BMW to wehikuły dobrze prosperujących prawników. Bezpieczne Volvo służy dobrze sytuowanym mamom do wożenia dzieci na zajęcia pozaszkolne. Priusami jeżdżą lewicowi ekolodzy. Stateczne Buicki i Lincolny to ulubione auta emerytów. Młodzi miłośnicy szybkiej jazdy kupują Pontiaki i Thunderbirdy.” Ciekawe jakby ta lista wyglądała w Polsce??? Biorąc pod uwagę że za klasę średnią można uznać osoby zarabiające średnią krajową - to w tej kategorii mieści się wariant dwa plus jeden mający do dyspozycji poniżej 5 tys. zł na rękę (zakładam że obie osoby zarabiają): skoda fabia? opel astra? renault megane? Przesadziłem? Klasa średnia wyższa - octawia? laguna?  Elita - audi? mercedes? Jakiś suv? U nas takie oceny są trudniejsze. Rynek samochodowy jest w końcu rynkiem aut używanych Za 50 tys. zł można kupić duże kombi od renault czy citroena albo kilkuletnie suzuki grand vitara. Zazwyczaj ludzie decydują się na auta używane. Wojny klanowe u nas w dziale między zwolennikami zamknięcia polskiego rynku dla auto gruchotów w trosce o nasz przemysł samochodowy i bezpieczeństwo ludzi na drogach (vide Andrzej Kublik) bądź swobodnego dostępu do porządnych używanych aut pod warunkiem że przechodzą rzetelne badania techniczne  (Konrad Niklewicz) pozostają nierozstrzygnięte, Oba obozy pozostają przy swoich zdaniach. To krótkie porównanie za przeproszeniem klas polskiej i amerykańskiej uzmysławia jednak jedno: jak biedni jeszcze jesteśmy jako społeczeństwo. Przez 20 lat nadrobiliśmy naprawdę sporo ale dystans który mamy do pokonania do tzw. średniej europejskiej jest jeszcze potężny. I obawiam się coraz bardziej czy jest on w ogóle możliwy do nadrobienia. 