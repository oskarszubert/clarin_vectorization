O sprawie pisze „Słowo Podlasia”. Zdaniem „Słowa” pan Stanisław ochroniarz sklepu Biedronka w Białej Podlaskiej dostał od kierowniczki sklepu zakaz korzystania z toalety. Nie chciała go wpuścić na zaplecze, bo nie miał książeczki sanepidu. Kiedy 28 latek stwierdził, że załatwi się na dworze - kierowniczka stwierdziła, że wyciągnie wobec niego konsekwencje służbowe za samowolne oddalenie się z miejsca pracy. Mężczyzna - jak twierdzi „Słowo” jest chory, przyjmuje środki moczopędne. Nie wytrzymał i oddał mocz w spodnie. - Było mi wstyd, czułem się bezsilny i zrozpaczony. Zadzwoniłem do żony, żeby przyjechała po mnie, bo na dworze panował duży mróz, a ja byłem mokry. O całej sytuacji poinformowałem swojego przełożonego w firmie ochroniarskiej i powiedziałem, że rezygnuję z pracy - relacjonuje w tygodniku pan Stanisław Były ochroniarz skierował sprawę do sądu. Domaga się przeprosin i 10 tys. zl. odszkodowania od Biedronki. Firma ochroniarska zaproponowała mu tysiąc zł w ramach przeprosin. Jeśli ta cała historia wydarzyła się naprawdę jest tragiczna. Smutna. I cholera człowieka bierze, że można człowieka potraktować w tak paskudny sposób. Przy czym fakt, że zdarzyło się to w Biedronce uważam, za przypadek. Równie dobrze mogło mieć to miejsce w każdym innym sklepie. W polskich centrach handlowych i sklepach pracują tysiące ochroniarzy. Zatrudniają ich firmy zewnętrzne. Choć praktycznie cały czas spędzają ochraniając jedno centrum czy jeden sklep. To kierownictwo sklepu wydaje im tez polecenia, określając co im wolno a co nie. Niedawno Solidarność ujęła się w obronie ochroniarzy pracujących w IKEA.  "Pracujemy w IKEA, choć oficjalnie zatrudnia nas inna firma. Zarabiamy mało, nie mamy funduszu socjalnego. Zakup lekarstw, choroba to dla nas finansowa katastrofa. IKEA umywa ręce - oficjalnie za to nie odpowiada. Czy to OK?" - pytają związkowcy na stronie czyikeajestok.pl. W imieniu ochroniarzy "S" apeluje: "Jesteśmy z Tobą na każdym kroku, w biurowcach, sklepach, centrach handlowych, bankach. Chcemy wykonywać naszą pracę najlepiej, jak potrafimy, bo od tego zależy Twoje bezpieczeństwo. Chcemy jednak pracować w możliwie dobrych warunkach". 