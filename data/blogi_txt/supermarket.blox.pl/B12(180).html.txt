Znam parę osób dla których kupowanie w Biedronce to wstyd. Bo jak to? Pierwszy nurt jest taki: nie kupuję bo tam odpady atomowe sprzedają. A poza tym jak pokazać się w „dobrym” towarzystwie z reklamówką  z Biedronki? Przecież nie wypada. Znaczy się „poza na snoba”. Można się z tym zgadzać bądź nie. Drugi nurt jest z kolei taki - nie kupuje bo pamiętam w jaki sposób Biedronka traktowała swoich pracowników. I to rozumiem. Choć trzeba też obiektywnie przyznać że dziś pracownicy tej sieci mają się obecnie całkiem nieźle i z całą pewnością warunki pracy są tu  wyższe niż średnia w branży. Tych którzy kupują jest jednak coraz więcej. W ubiegłym roku Biedronka sprzedała towaru za niemal  20 miliardów zł. To mniej więcej dwa razy tyle co druga co do wielkości siec detaliczna w kraju czyli Tesco. Biedronka jak wszystkie duże sieci handlowe w Polsce należy do kapitału zagranicznego - w tym przypadku Portugalczyków (grupa Jeronimo Martins). To strasznie ciekawa spółka. Działa właściwie tylko na dwóch rynkach w Portugalii i w Polsce. Z jednego i drugiego miejsca ciągnie po połowie przychodów.  JM jest mało zadłużona - ledwo 577,5 miliona euro (tyle chcą wydąć na inwestycje w tym roku w Polsce). To pokazuje że mają niesamowitą płynność finansową.  Jak to podsumował radośnie mój kolega specjalista od giełdy - bazują cały czas na kredycie kupieckim. Biorą towar, sprzedają a pieniądze oddają np. za 90 dni. Co z nimi mogą robić? Na przykład lokować w bankach. Spore mają też zyski - za ubiegły rok 281 mln. euro czyli ładnie ponad miliard zł. Ile z tego pochodzi z Polski? Mniej więcej 60 proc. Jak widać na handlu da się zarobić. 