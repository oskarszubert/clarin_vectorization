W Warszawie związkowcy z Solidarności manifestują pod hasłem "Mamy wolność nie mamy godności ani pracy" a ja zastanawiam się jakie manifestacje możemy mieć w przyszłym roku i następnym. Związkowcy przyjechali do stolicy aby w imieniu PiS zainaugurować kampanię wyborczą . Wszystko wskazuje na to że upłynie ona standardowo pod znakami Smoleńska, dróg budowanych, niebudowanych na Euro 2012,  drożyzny oraz ustawy o związkach partnerskich. Innymi słowy politycy będą rozmawiać o rzeczach naładowanych emocjami (jak Smoleńsk,) prostych do zrozumienia dla elektoratu  (jak drogi), ewentualnie bez większego znaczenia (ustawa o związkach partnerskich, jestem jej zwolennikiem, ale sensu jej wprowadzania akurat teraz  nie widzę).  Rzecz jasna powinniśmy rozmawiać na tematy które będą w tej kampanii tylko liźnięte. O kondycji gospodarki, długu publicznym (raźnie zmierzamy do biliona zł zadłużenia), oraz reformach (jak piszę te słowa to sam się nudzę a co dopiero politycy). Z czym mamy problem?  Deficyt finansów publicznych w trakcie rządów PO - PSL wzrósł z 1,9 proc. do 8 proc. PKB a może i więcej (zależy jak liczyć). Udaje nam się cały czas ten dług rolować dzięki prywatyzacji, skokowi na OFE, podwyżce VAT oraz sięgnięciu po pieniądze z Funduszu Rezerwy Demograficznej. W ten sposób doturlamy się jakoś do stycznia. Co nie zmienia sytuacji że pieniędzy zwyczajnie mamy za mało i wydajemy za dużo.  A od faktu że ktoś sprzedał zegarek i zlikwidował oszczędności  to nam pieniędzy długoterminowo nie przybędzie. Nowy rząd będzie musiał ten śmietnik posprzątać. Jak? Będzie bolało. W ciągu najbliższych roku - dwóch nowy rząd będzie musiał zlikwidować ulgę na dzieci, ulgę na internet, podwyższyć składkę rentową, zamrozić podwyżki dla emerytów i rencistów, a może i na długo płace w administracji publicznej. Problem w tym że to może nie wystarczyć. Oczywiście można w tym miejscu napisać że mamy w kraju od co najmniej dekady poważny kryzys przywództwa politycznego. Że rząd PiS to zmarnowany okres prosperity (jeśli można mówić, że w jakimś okresie najłatwiej było przeprowadzić reformy, to właśnie wtedy). Że PO zajmowało się wodą w kranie. Ale po co? Przecież my Polacy jesteśmy świetni w diagnozowaniu nieprawidłowości. Dużo gorzej idzie nam z ich naprawą. Obym się rzecz jasna mylił a Polska w ciągu najbliższego roku stanie się mistrzem Europy w piłce nożnej,  liderem europejskiego wzrostu gospodarczego, o mądrze restrukturyzowanych wydatkach publicznych i odważnych reformach emerytalnych. Nie mam nic przeciwko. Ale wątpię. 