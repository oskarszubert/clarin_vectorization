Będzie pierwszy w historii kraju poważny bojkot konsumencki? W czwartek wieczorem zaproponował go Michał Olszewski pisarz i dziennikarz Tygodnika Powszechnego na swoim profilu na Facebooku. „Firma wprowadziła na rynek butelki PET opakowane w kolorową folię PVC, czyli tzw. "sleeve". Efekt marketingowy jest większy - butelka jest opakowana w etykietę, która zajmuje całą jej powierzchnię. Taki produkt łatwiej wyłowić spośród innych. Tyle tylko, że połączenie PVC i PET przysparza poważnych kłopotów recyklerowi, który skupuje butelki, tnie je na płatki i wprowadza raz jeszcze do użytku. W procesie technologicznym folia kurczy się i zmienia w coś w rodzaju czarnej skwarki, pogarszając jakość produktu finalnego i obniżając jego cenę. Takiego tworzywa nie używa się już do produkcji butelek (kto z nas chciałby pić z opakowania upstrzonego czarnymi kropami?), tylko np. do produkcji szczotek. Myślę o tym sporze od bardzo dawna, bo, jeśli przyjrzeć mu się bliżej, dotyka choroby, która dręczy wielkie firmy: z jednej strony Maspex wszem i wobec podkreśla swoją troskę o ochronę środowiska. Firma informuje: "Od początku istnienia Tymbarku [część grupy Maspex - mol], troska i odpowiedzialność za środowisko naturalne była jednym z priorytetów." Jak troska i odpowiedzialność wyglądają w praktyce, kiedy zderzają się z koniecznością marketingu - dobrze pokazuje opisana historia. Maspex przedstawia się jako firma z ekologiczną misją, choć jednocześnie kontynuuje działania, które z ochroną środowiska nie mają nic wspólnego.” Całość tu. Na stanowisko Olszewskiego zareagował Maspex przesyłając mi specjalne oświadczenie: „Informacja, którą rozpowszechnia Pan Michał Olszewski jakoby nasze opakowania z tworzywa PET z etykietami PVC nie nadawały się do recyklingu, przez co mają łamać "prawo unijne", jest nieprawdziwa. Obowiązujące w Polsce oraz w Unii Europejskiej przepisy dotyczące recyklingu odpadów opakowaniowych wprost dopuszczają stosowanie opakowań wielomateriałowych, nawet tych wytworzonych z materiałów nie poddających się łącznemu recyklingowi, o ile tylko możliwe jest oddzielenie obu elementów opakowania. Etykieta PVC używana na opakowaniach naszych napojów nie jest przyklejana, ale jest etykietą termokurczliwą, typu sleeve, wystarczy ją naderwać w dowolnym miejscu i bez trudu ściągnąć z butelki. Kierując się troską o ochronę środowiska, zachęcamy odbiorców naszych napojów do odrywania etykiety, umieszczając pod nią różnego rodzaju naklejki i kupony konkursowe, co spotyka się z dużym odzewem. Dodatkowo na każdym opakowaniu umieszczona jest inf. „Wyrzucaj bez etykiety”. Tego typu działania służą również edukacji ekologicznej konsumentów. Ponadto opakowania naszych napojów były poddane kontroli Wojewódzkiego Inspektoratu Ochrony Środowiska, który prawomocną decyzją potwierdził ich zgodność z wymogami prawnymi dotyczącymi recyklingu opakowań Dziwi nas, że o tym nie wspomniano w powyższym artykule. Pragnę podkreślić, że inne firmy recyklingowe nie zgłaszają nam problemu, który widzi firma POLOWAT, co świadczy o tym, że radzą sobie z przetwarzaniem naszych opakowań. Z tego wynika, że biorąc pod uwagę potrzeby rynku inwestują w dostosowanie swoich linii technologicznych do wyzwań związanych z pojawieniem się na rynku nowego rodzaju opakowań. Jak wspomniał autor listu butelki z tworzywa PET mające termokurczliwe etykiety z PVC są powszechnie stosowane na rynku, używa ich wielu renomowanych producentów żywności, w tym koncernów działających nie tylko na rynku unijnym, ale i na całym świecie. Czy nie dziwi zatem fakt, że Pan Michał Olszewski upatrzył sobie na cel swojej kampanii dezinformacyjnej tylko spółki z Grupy Maspex. Dlaczego wiedząc o stosowaniu w Polsce tego typu opakowań przez innych producentów, swoją kampanię skierował tylko przeciwko nam. Odpowiedź pozostawiam Państwu.  Nasza firma od kilku lat prowadzi intensywne prace nad udoskonalaniem swoich opakowań. Wydaliśmy istotne kwoty na to, aby móc znaleźć takie rozwiązania technologiczne – dostępne na rynku, które pomogą nam zaoferować opakowania spełniające Państwa wymagania zarówno pod kątem funkcjonalności, estetyki, jak również będą jeszcze bardziej przyjazne środowisku. Efektem tych prac są opakowania, które już wkrótce pojawią się na rynku.” 