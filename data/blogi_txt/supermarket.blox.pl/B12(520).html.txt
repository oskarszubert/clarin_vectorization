Są w internecie takie sklepy, których działania wywołują u mnie stupor i szczekanie. Ich działalność opiera się na zasadzie: nie mamy pańskiego płaszcza i co pan nam zrobi? Jednym z takich przypadków jest Schaffashoes, teraz mam jednak kolejnego ulubieńca kurtmedia.pl. Ale nie uprzedzajmy faktów. Na początek pan Kacper. Pan Kacper 30 października zamówił sobie w Kurtmedia.pl dysk twardy. Owszem przyszedł, ale... zepsuty. Po ciągnącej się miesiąc reklamacji firma przesłała mu... zasilacz do PC, którego nie zmawiał. - Kiedy zaoponowałem, że to ich wina i że powinni sami po to przysłać kuriera, odpisali: "Prosimy sztucznie nie przedłużać procedury."!!! (Sic!) W końcu jednak przysłali kuriera po odbiór zasilacza. Nastąpiło to dopiero po dwóch tygodniach - relacjonuje. Niedawno dostał trzecią paczkę. I? Towar miał być nowy a pojawił się bez fabrycznego pudełka. Dysk na dodatek ma jakieś wgłębienia/rysy. Poza tym ma jeszcze inny tyci problem. Zwyczajnie nie działa. Teraz pani Monika: „W czerwcu 2013r. zakupiłam w tym sklepie router firmy Linksys. Wszystko wyglądało pięknie: przelew, przesyłka, kurier. W listopadzie router zaczął szwankować - zrywało połączenie internetowe. Restart, przywrócenie ustawień fabrycznych - nic nie pomagało. Router został wysłany 13.11 kurierem. 28.11 napisałam pierwszego maila do sklepu z pytaniem jak wygląda sprawa reklamacji, ponieważ nie otrzymałam odpowiedzi ponowiłam pytanie mailowe 2.12 (dodzwonić się do sklepu to jak wygrać w totolotka). Dostałam odpowiedź, że czekają na informacje z serwisu. 10.12 znowu wysłałam maila z zapytaniem jak wygląda sytuacja z routerem, odpowiedź z 11.12 "Ta reklamacja powinna zakończyć się najpóźniej do końca przyszłego tygodnia". Jako można przypuszczać - nie zakończyła się. 2.01 ponownie wysłałam maila z zapytaniem - odpowiedzi nie uzyskałam. Wielokrotne próby dodzwonienia się do firmy Kurtmedia kończyły się niepowodzeniem, gdy byłam już na tyle natrętna by dzwonić bez przerwy - numer okazał się być cały czas zajęty.” Oczywiście rozczarowany klient trafia się wszędzie, nawet w najlepszym sklepie. W przypadku Kurtmedia - firmie udało się jednak w imponującym tempie dopracować sporej liczby antyfanów. Na stronie Opineo, gdzie gromadzi się opinie o transakcjach aż 10 proc. komentarzy jest negatywna! Ponad tysiąc osób zgłaszało jakieś ale do sposobu obsługi klienta.  Typowe grzeszki? Brak kontaktu, sprzedaż rzeczy których sklep nie ma w ofercie, przewlekłe rozpatrywanie reklamacji itp. itd. Kurtmedia ma już swój antystronę na facebooku, antystronę w internecie, artykuły na wykopie gdzie np. jeden z klientów zarzuca sieci, że z premedytacją podają u siebie na stronach złe numery modelów dysków twardych  itd. itp. Jaką mają za to zaletę? W porównywarkach są tani. Ludzie widzą więc sporą ilość negatywów, ale wchodzą w ten biznes na zasadzie a może się uda i u mnie wszystko będzie bez problemu. Powiem szczerze zawsze radzę aby nie kierować się przy wyborze sklepu tylko ceną. Równie ważna jest jakość obsługi klienta. A tę doceniamy dopiero wtedy, gdy nasz zakup zaczyna stwarzać problemy. Wściekli klienci Kurtmedia rozważają zaś pozew zbiorowy albo zawiadomienie do prokuratury. Pewnie się Państwo zastanawiają co na to wszystko sklep. Owszem wysłałem tam pytania z prośbą o odpowiedź. Ale jak na razie nie doczekałem się odpowiedzi. Akurat to mnie nie zaskoczyło. 