Pani Krystyna wzięła udział w tzw. programie partnerskim Allegro. To coś „pozwala każdemu promować Allegro poprzez umieszczenie reklamy (bannera, panelu wyszukiwarki bądź odnośnika tekstowego) na swojej stronie WWW.” I dalej: „Gdy odwiedzający Twoją stronę kliknie na banner lub skorzysta z wyszukiwarki, umieszczonej w panelu, a następnie zarejestruje się w Allegro, zostanie Twoim Poleconym. Otrzymasz 30% jego wpłat w ciągu roku od jego rejestracji, a także 10 zł po aktywacji jego konta!” Pani Krystyna zarobiła na tym rzecz jasna kupę kasy czyli 7,54 zł Słownie: siedem złoty pięćdziesiąt cztery grosze. I wystawiła Allegro rachunek za usługę a następnie czekała na suty przelew.  Który po dołożeniu czterech złotych pozwoliłby zakupić nawet latte w jakieś sieciówce. Dnia 25 października 2012 Allegro odmówiło wypłaty. Dlaczego? „Rachunek można wystawić za usługę zrealizowaną najdalej w ostatnich dwóch miesiącach. Pani przesłała do nas rachunek nieokreślający konkretnego miesiąca w polu nazwa.Proszę o ponowne przesłanie rachunku oraz o zwrotną informację czy mamy odesłać aktualny rachunek czy go zniszczyć. Pani Krystyna informację przyjęła do wiadomości. Odpisała grzecznie, że przyjmuje informację do wiadomości, natomiast nie otrzymała odpowiedzi  czy sierpień w nazwie będzie ok? „Nie wiem JAK liczycie "dwa ostatnie miesiące", to może oznaczać 2 miesiące włącznie z bieżącym lub 2 miesiące licząc całe zakończone miesiące...” - zapytała. Dzień później serwis aukcyjny równie grzecznie potwierdził że tak owszem, sierpień w polu nazwa może być. - Jednak proszę zadbać o to, by rachunek dotarł do nas w do końca października - ostrzegł przyjacielsko konsultant/konsultantka. Rachunek został wysłany ponownie, sprawa powinna się zakończyć a tu nagle BRZDĘK. „Dnia 29 października 2012 Allegro kontakt@allegro.pl napisał(a):Witam Panią ponownie. W przesłanych dokumentach brak jest jeszcze oświadczenia, że nie jest Pani przedsiębiorcą w rozumieniu przepisów ustawy o swobodzie działalności gospodarczej.Proszę w takim razie zeskanować takie oświadczenie i przesłać je do mnie w odpowiedzi na ten e-mail.” Pani Krystyna rączo wyjaśniła że jest przedsiębiorcą (jako osoba fizyczna prowadząca działalność gospodarczą) stąd na rachunku jest NAZWA działalności. Nie jest natomiast płatnikiem VAT co jest zawarte na rachunku. To jednak nie koniec. Allegro znalazło kolejny problem! 30 października - „Skonsultowałam tę sprawę raz jeszcze z naszym działem finansowym. Przykro mi, jednak nie będziemy mogli zaakceptować tego rachunku, ponieważ dane na nim zawarte są inne niż dane widniejące na Pani koncie Allegro. Reasumując na Allegro posiada Pani konto zwykłe, a w danych na rachunku do wypłaty widnieją dane firmy.Proszę zatem o informację, co mamy zrobić z obecnym rachunkiem, zniszczyć, czy odesłać do Pani.Wystawiając kolejny rachunek, proszę też uwzględnić inny miesiąc - ponieważ nie będziemy już mogli zaakceptować okresu najmu za sierpień.” Pozwolą Państwo że przetłumaczę na język bardziej zrozumiały: nie zapłacimy i co nam pani zrobi???Pani Krystynie poszła delikatnie para uszami i zaczęła przypuszczać że Allegro na siłę szuka powodów, żeby nie zapłacić tej wstrząsającej kwoty. Ciut wytrącona z równowagi tego samego dnia odpisała tak:   „W takim układzie bardzo proszę o wskazanie punktu w regulaminie PP, który mówi o takim ograniczeniu. W przypadku braku takiego punktu nie widzę podstawy do odmowy wykonania zobowiązania.” I wyjaśniła: „Nie będąc osobą prawną, ale osobą fizyczną prowadzącą działalność gospodarczą mogę występować w "dwojakiej" roli we wszelkich urzędach itd.Prowadzę działalność o profilu reklama, nie handel detaliczny. W związku z czym NIE MAM PRAWA sprzedawać produktów osobom fizycznym jako firma, jedynie jako osoba fizyczna- a z drugiej strony NIE MAM PRAWA wystawić rachunku za usługi reklamowe lub pośrednictwa reklamowego inaczej niż na działalność gospodarczą. Proszę się spytać w jakimkolwiek urzędzie skarbowym.” Allegro zgodziło się z takim tokiem rozumowania odpowiadając jej jednak dopiero 19 listopada. „Dobrze, proszę zatem raz jeszcze przesłać do nas rachunek/fakturę w takiej formie jak jest, tylko ze zaktualizowanym okresem najmu.” Ale? „Tak jak wspomniałam, nie mamy już możliwości rozliczenia rachunku za sierpień. Proszę jeszcze o komentarz, czy tę fakturę możemy zniszczyć, czy też życzy sobie Pani byśmy ją odesłali.” Pani Krystyna zaczęła się histerycznie śmiać ale postanowiła nie odpuścić. „Nie widzę takiej potrzeby, otrzymaliście Państwo rachunek zgodny z dostarczonymi mi wytycznymi, w odpowiednim do wskazanym przez państwa terminie- okres najmu na rachunku jest dokładnie taki, jaki został ustalony mailowo z państwem. Jeśli nastąpiło przesunięcie czasowe to problem leży po państwa stronie, ja w odpowiednim czasie dostarczyłam odpowiednio wystawione dokumenty i nie będę wysyłać kolejnych.” Co na to Allegro? „Dnia 20 listopada 2012 10:06 Allegro kontakt@allegro.pl napisał(a):Witam ponownie. W takim przypadku możemy zrealizować tę wypłatę wyłącznie jako przelew na Pani konto bankowe.Proszę zatem o podanie mi w zwrotnym mailu numeru konta na które ma zostać zrealizowana wypłata.” Pieniędzy nie ma do dziś.  Allegro zaś wkrótce zamknie Program Partnerski.  A jak się Państwu podoba takie partnerstwo? 