- Winter Is Coming - mawia Eddard Stark bohater jednego z moich ulubionych seriali „Gra o Tron”. Aż chciałoby się zapytać: Dude where's your winter? Szczęka opada za to ze zdziwienia sieciom handlowym sprzedającym rowery. Listopad i grudzień to zazwyczaj miesiące martwe dla branży. Oczywiście sa tacy wyczynowcy jak mój kolega redakcyjny Leszek Baj, który na rowerze dojeżdża do pracy przez cały rok nawet gdy na dworze jest minus 20 ale większość społeczeństwa nie jest w stanie wykazać się podobnym hartem ducha.  Teraz jednak pogodę mamy jakby Polska nagle zmieniła długość i szerokość geograficzną dajmy na to taką Chorwację. „W samym listopadzie minionego roku po rowery marki GIANT sięgnęło 2 896 osób, co oznacza ponad 300 proc. wzrostu sprzedaży w porównaniu z analogicznym okresem roku 2010, w którym firma sprzedała 698 sztuk. Listopad przyniósł skokowo lepsze wyniki, ale grudzień, zaskoczył jeszcze bardziej. W grudniu 2011 sprzedano 2 043  sztuki rowerów w porównaniu z grudniem roku poprzedniego, w którym wielkość sprzedaży wyniosła 1 025 sztuk.” - przeczytałem w komunikacie Reasumując wielkość sprzedaży Giant Polska w samym czwartym kwartale minionego roku wzrosła o 58% - z 4 750 sztuk w 4Q2010 do 7 500 sztuk w4Q2011. Giant to jednak na polskim rynku gracz średniej wielkości. Wzrost sprzedaży rowerów potwierdza jednak również jeden z liderów tego segmentu Kross. - Przez ostatnie trzy miesiące firma zrealizowała 33 proc. obrotu rocznego co jest bardzo dobrym wynikiem z uwagi na to iż sezon rowerowy to okres wiosenny i letni. Przekroczyliśmy także planowaną sprzedaż w tym okresie co nas bardzo cieszy - napisał mi Arkadiusz Trzciński z Krossa. Rocznie w Polsce sprzedaje się około 0,5 miliona rowerów. Najpopularniejsze są tanie rowery górskie, ale coraz popularniejsze są rowery miejskie. To kto jeszcze jeździ? ;) 