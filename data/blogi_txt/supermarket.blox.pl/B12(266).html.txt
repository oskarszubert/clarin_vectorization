Ktoś kto ma zamiar zmierzyć się naprawdę z durnym sposobem obsługi klienta powinien pójść do sieci kablowej Aster. Piątek godzina 14.30. Pojawiam się w warszawskim biurze obsługi klienta sieci Aster przy ulicy Marynarskiej. To nieopodal Galerii Mokotów. Pod pachą mam pudło z dekoderem cyfrowym. Dekoder zdaję, bo... nie widzę różnicy. A raczej widzę różnicę. Obraz analogowy na moim telewizorze jest lepszy niż cyfrowy (cyfrowy przez technika Astera był podłączony przez dwie przejściówki i SCART czyli eurozłącze).Stąd pudło. Wchodzę... i oczom nie wierzę. Kolejka jak za najlepszych czasów PRL. Za salcesonem na przykład. Albo papierem toaletowym. Przede mną koło 15 osób. Nic stoję. Dzwonię do żony. Kolejka. Socjalizm. Salceson. Nie wiem o której wrócę. Przy wejściu ochroniarz udziela wskazówek jednostkom, które wchodzą do środka i brwi na widok kolejki unoszą się im ze zdziwienia pod grzywkę. Stanowisk jest pięć. Plus trzy do sprzedaży usług, które normalnych klientów obsługują wtedy gdy nie ma co sprzedawać. Nawiasem mówiąc Aster, który ma kilkaset tysięcy abonentów ma AŻ TRZY takie biura w Warszawie. To tak jakby ktoś chciał pompką od roweru w samochodzie koło napompować. Nic to. Stoję. Mam dzień wolny w końcu. Klienci khem khem zdenerwowani. Pan z wąsem podchodzi do pana z obsługi i czerwieniejąc na twarzy pyta o druk wypowiedzenia umowy. Na co słyszy, że druku nie ma. Trzeba samemu napisać. I na przykład faksem wysłać. Przede mną kobieta z małym na oko rocznym dzieckiem. I wózkiem.  Konsultanci siedzą na podwyższeniu. Ot, trzeba pokonać cztery strome schodki. Czemu ktoś nie zrobił tutaj podjazdu? Odpowiedź brzmi: NIE WIEM. Obsługa jednej osoby trwa 10 - 15 minut. Kolejka rozmawia między sobą. Frakcje są dwie. Jedna: panie co oni się tak guzdrzą??? Druga frakcja: za mało ich. Pełna integracja jest tylko w jednej kwestii.  Że podpisać umowę jest z  Asterem łatwo. Ale zrezygnować z czegokolwiek to już nie.  I, że robią to specjalnie. Wchodzi starszy pan. Optymistycznie wskakuje po schodkach, idzie w stronę konsultantów. Coś mu jednak nie gra, Pyta grzecznie, kto ostatni w kolejce? Nikt się nie odzywa. Ostatni jest tak daleko, że nie słyszy pytania. Kolejka szemrze. Przychodzi ochroniarz. Każe się kolejce przesunąć do przodu. Bo??? Się w budynku nie mieści. Ludzie inaczej czekali by na zewnątrz. Atemperatura bardziej już listopadowa niż październikowa. Nic to. Po godzinie i 10 minutach zdałem swój dekoder. Otrzymałem kwit: potwierdzenie zwrotu sprzętu. Cudownie po prostu. Pies by to drapał, gdyby takie kolejki były w Asterze ewenementem. Ale one są tam ciągle. Sieć wie o tym  problemie, ale nic z nim nie robi. Zastanawiam się jednak ile wściekłych osób po powrocie z BOK Astera opowie o swych fantastycznych przeżyciach rodzinie i znajomym. A oni powtórzą to dalej. Aster zdecydowanie nie docenia siły reklamy negatywnej. Bo, klient który rozstał się w przyjaznej atmosferze może do Astera wrócić. Wściekły na sieć raczej nie. Prosze Państwa - proszę o typy najgorszych biur obsługi klienta wraz z uzasadnieniem. Kto pobije Aster? 