Kto z Państwa na sali jest zadowolony z obsługi świadczonej przez Pocztę Polską? Dziękuję. Lasu rąk nie było widać. Poczta Polska na swoją marną opinię o jakości świadczonych usług pracowała wiele lat. I specjalnego znaczenia nie ma, że od pewnego czasu jest tam trochę lepiej. Ale żeby odpracować renomę (jaką narodowy operator miał przed wojną) trzeba jej dużo, dużo a nawet DUŻO czasu. Efekt? Nic złego nie jest w stanie zdziwić przeciętnego jej klienta a w coś dobrego ludzie i tak nie uwierzą. Nawiasem mówiąc Poczta Polska ostatnio przebiła sama siebie kiedy ubiegając się o kontrakt na obsługę sądów, nie doręczyła sobie przez ponad 20 dni wezwania na rozprawę w tej sprawie. Ale do rzeczy - oddajmy głos pani Marinie. "Na początku grudnia wysłałam za pośrednictwem tej (malo)szacownej instytucji paczkę, która zgodnie z ich aplikacja śledzenia utknęła w sortowni. Wydawałoby się, że sprawa prosta, zgłosić reklamacje, poszukają i znajda. Niestety wygląda na to, ze zgłoszenie tam czegokolwiek jest nie do wykonania.” I pani Marina wylicza dlaczego: 1) Infolinia jest nieczynna (najpierw jest standardowy "rozdzielacz" a potem komunikat "niestety nie można wykonać połączenia, zadzwoń później")2) Pani w oddziale zażądała dołączenia do druczku ze skarga oryginału dowodu nadania (bo takie ma procedury i co z tego ze ja nie będę miała w tym momencie żadnego dowodu ze paczka istniała)3) Pani nie poświadczy mi z oryginałem dowodu nadania4) Pani nie wyda mi odmowy przyjęcia reklamacji na piśmie." A zgodnie ze śledzeniem Poczty paczka jest nadal w sortowni w Warszawie. I co zrobić w takiej sytuacji? Pani Marina zrobiła pierwszą rzecz jaka jej przyszła do głowy. To jest napisała do mnie wychodząc z założenia, że to najlepszy sposób szybkiego załatwienia problemu. I oczywiście postąpiła słusznie.  ”Przeprowadziliśmy postępowanie wyjaśniające w sprawie przesyłki, którą nadała Państwa czytelniczka. Dziś została ona doręczona do odbiorcy. Powodem zaistniałej sytuacji był fakt oddzielenia się druku adresu od paczki. Tego typu sytuacje zdarzają się niezwykle rzadko. Może to wynikać z jakości nalepki adresowej, kształtu paczki lub zachowania się paczki podczas przebiegu na pasach transportujących maszyny paczkowej. Klientka złożyła reklamację, która zostanie uwzględniona i nadawca otrzyma zwrot kosztów za nadanie. W imieniu Poczty Polskiej chciałbym przeprosić Klientkę za zaistniałą sytuację” - odpisał mi rzecznik prasowy Poczty Polskiej Zbigniew Baranowski, który jest o niebo bardziej niezawodny niż ta instytucja (pozdrawiam panie Zbigniewie). Dalej pan Zbigniew trochę pokluczył aby uniknąć odpowiedzi na co bardziej niewygodne pytania. Ot przykład: dlaczego nie działa infolinia? - Jeśli chodzi o infolinię to cały czas ją monitorujemy. W ostatnim czasie odnotowaliśmy zwiększoną liczbę zapytań związanych z liberalizacją rynku, nowym prawem pocztowym i płatnościami za abonament rtv. Aby zapewnić płynną obsługę naszych klientów, zwiększyliśmy liczbę konsultantów obsługujących call center. W razie potrzeby, liczba pracowników infolinii zostanie ponownie zwiększona - twierdzi rzecznik. A dlaczego trzeba dołączać w takim przypadku do druku ze skargą oryginał dowodu nadania? - Zgodnie z § 35 Regulaminu świadczenia powszechnych usług pocztowych na dowód przyjęcia reklamacji oraz oryginału potwierdzenia nadania przesyłki lub przekazu pocztowego, o którym mowa w ust. 2 pkt 1, reklamujący otrzymuje pokwitowanie. Oryginał potwierdzenia nadania reklamowanej przesyłki rejestrowanej lub przekazu pocztowego może być zwrócony reklamującemu, za pokwitowaniem, po udzieleniu odpowiedzi na reklamację - pisze rzecznik. Wnioski? Jeśli komuś zaginęła przesyłka rejestrowana (czyli paczka albo list polecony) reklamację można złożyć w każdej placówce pocztowej ale uwaga nie wcześniej niż po upływie 14 dni od nadania przesyłki. Poczta na jej rozpatrzenie ma 14 dni (a jeśli sprawa jest bardziej skomplikowana to 30 dni).  Zgodnie z Prawem Pocztowym odszkodowanie powinno być wypłacone nie później niż w terminie 30 dni od dnia uznania reklamacji.  Ile? I tak na przykład ·        za utratę przesyłki poleconej – w wysokości żądanej przez nadawcę nie wyższej niż pięćdziesięciokrotność opłaty pobranej za traktowanie przesyłki jako poleconej, czyli maks to 190 zł ·        za utratę przesyłki z zadeklarowaną wartością - w wysokości żądanej przez nadawcę, nie wyższej niż zadeklarowana wartość przesyłki, ·        Za opóźnienie doręczenia przesyłki listowej rejestrowanej priorytetowej w terminie późniejszym niż 4 dni od dnia nadania w wysokości stanowiącej różnicę między opłatą za przesyłkę listową najszybszej kategorii danego przedziału wagowego, a opłatą za taką przesyłkę niebędącą przesyłką najszybszej kategorii tego samego przedziału wagowego.       Czyli w przypadku listu poleconego priorytetowego będzie to całe 75 groszy. Żyć nie umierać. 