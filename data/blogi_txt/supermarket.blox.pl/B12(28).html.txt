Od kilku dni Ballantine's gromko rozpowszechnia że jest najczęściej pitą whisky w Polsce. Johnie Walker protestuje i twierdzi że to on jest pierwszy. Firmy PR wzięły komunikaty prasowe w dłoń i zaczęły się nimi okładać po głowach. A właściwie po mediach. Że przypomina to zabawę dzieci w piaskownicy? O nie! W końcu chodzi o pieniądze. Zaczęło się od tego: „Zgodnie z ostatnimi danymi sprzedaży kategorii whisky opracowanymi przez AC Nielsen (listopad 2010, cała Polska) pozycję numer 1 na rynku whisky w Polsce po raz pierwszy w historii przejęła whisky Ballantine's Finest, kluczowa marka w portfolio Wyborowa S.A., należącej do grupy Pernod Ricard.” Wczoraj dostałem z kolei coś takiego: „Chciałabym Pana zainteresować stanowiskiem firmy wobec doniesień konkurencji na temat lidera w kategorii whisky w Polsce. Konkurencja w poniedziałkowym komunikacie informuje, że lider się zmienił. Stanowisko koncernu Diageo Polska w tej sprawie zostało opisane w załączonej notatce prasowej. Będę zobowiązana za podjęcie tematu. Pozwolę sobie jutro się do Pana odezwać.” A w notce: „Whisky Johnnie Walker należąca do koncernu Diageo odnotowuje w ciągu ostatnich kilkunastu miesięcy wysokie dwucyfrowe wzrosty, potwierdzając tym samym swoją pozycję lidera na polskim rynku.” Kto jest pierwszy? A to już zależy jak kto liczy. Udziały ilościowe w kategorii whisky (listopad 2010): JW Red Label: 22%, Ballantine's Finest: 23,6% Udziały wartościowe w kategorii whisky (listopad 2010):  JW Red Label: 21,2 %, Ballantine's Finest: 20,9% Jak to kiedyś stwierdził Mark Twain: są trzy rodzaje kłamstw: kłamstwa, bezczelne kłamstwa i statystyki. A cały rynek whisky w Polsce wart jest już jakieś 600 mln. zł. 