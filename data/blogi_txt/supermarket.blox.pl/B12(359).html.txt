Byłem wczoraj na spotkaniu z Ingvarem Kampradem założycielem sieci Ikea. 85 latek - twórca jednego z największych koncernów handlowych świata - siedział zrelaksowany na kanapie, popijał piwo Żywiec z puszki i żartował  Życzyłbym sobie podobnego luzu w takim wieku. Kiedy nie dosłyszał jednego z pytań szczerze wyznał: jestem głuchy na jedno ucho, proszę mówić głośniej. Postać jak matrioszka. Z jednej strony twórca jednego z największych koncernów świata - przychody w ubiegłym roku 23,5 mld. euro. Kamprad założył Ikeę od zera jako 17-latek. Co robi Ikea - każdy wie. - Zrobić biurko za tysiąc dolarów to dla projektanta łatwizna. Zrobić dobre biurko za 50 dolarów potrafią tylko najlepsi - powiedział kiedyś. Z drugiej... ech. Jako nastolatek był związany z nazistowskim ugrupowaniem Nysvenska Rörelsen. Nazywał to później„ największą pomyłką swojego życia”. Słynie z oszczędności. Szwajcarskiej telewizji opowiadał, że jeździ 15-letnim Volvo 240, lata tylko w klasie ekonomicznej, a swoim pracownikom radzi, by pisali po obu stronach kartki. Poza tym wizyta w Ikei to jego zdaniem doskonała okazja, aby zjeść tani i dobry obiad. - Gdzie dostaniecie tak tanie polskie kotlety jak u nas? - żartował. Ale mieszka w Szwajcarii w luksusowej wilii, ma winnicę w Prowansji i dużą posiadłość w Szwecji. - Nie jestem w ogóle bogaty. Ikea należy do fundacji - protestował wczoraj Kamprad. Magazyn „Forbes” w marcu 2010 r. wycenił jego majątek na 23 mld dol., co stawiałoby Szweda na 11. miejscu listy najbogatszych ludzi świata.  W 2011 r. „Forbes” po interwencjach prawników wycenił jego majątek już tylko na 6 mld dol. - To wszystko kłamstwa - protestował z uśmiechem zalożyciel Ikea. Struktura własnościowa Ikei jest bardzo skomplikowana. Spółki kontroluje duńska INGKA Holding B.V. (należy do fundacji non profit założonej przez Kamprada jeszcze w latach 80). Fundacja czytsto formalnie jest największą na świecie - wartość ok. 20 mld. euro Ale na cele dobroczynne w ubiegłym roku przeznaczyła tylko I aż 45 mln. euro (0,2 proc. majątku). Z kolei prawa do znaku towarowego Ikei i prowizji za jego używanie ma już rodzina Kampradów. Każdy sklep płaci za to 3 proc. swoich przychodów.  Udaje się jej to - jak ustalili na początku tego roku szwedzcy dziennikarze - dzięki kontrolowaniu fundacji w Liechtensteinie (raj podatkowy) o nazwie Interogo. Wielokrotnie zresztą zarzucano mu że taka struktura firmy służy tylko jednej rzeczy: unikaniu podatków. Zapytałem go, co jest najważniejsze w życiu, odpowiedział: - Trzeba pamiętać, że nic samo nie spada z nieba. 