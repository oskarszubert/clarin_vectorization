Brytyjska sieć lada moment będzie miała schrzanioną renomę. Wybrnąć jej z tego będzie bardzo trudno. Skąd ten wniosek?  Z lawiny wydarzeń, które budują w ostatnim czasie zły klimat wokół sieci. W tym tygodniu trwają akcje protestacyjne związków pod sklepami Tesco. Związkowcy będą protestować przeciw zwolnieniom w sieci. Zatrudnienie stracić ma 980 osób. „Wprowadzamy zmiany operacyjne, które spowodują reorganizację pracy w niektórych sklepach. Będą się one wiązać z koniecznością przesunięcia niektórych osób na inne stanowiska, zmianami zakresów obowiązków na stanowiskach oraz w niektórych sklepach niestety również ze zwolnieniami.” - napisał mi rzecznik Tesco. Co to znaczy? Nie wiem. Przeciętny klient odczyta to w jeden sposób: już teraz macie zbyt małe zatrudnienie w sklepach, a tniecie je dalej aby podwyższyć zyski. Kolejny element: w poprzednim tygodniu „Gazeta” w Katowicach pisała: „Dlaczego kasjerki w Tesco są rozdrażnione, rzucają towarem, udają, że nie słyszą pytań i spieszą się tak, że nie nadążamy pakować zakupów, gdy wpycha się na nas następny w kolejce? To przez wewnętrzne ustalenia /.../ że kasjerka w  tej sieci ma obowiązek skasować aż 1600 produktów na godzinę. W elektronicznej kasie jest licznik, który bada tempo jej pracy. Charakterystyczny pisk czytnika powinien rozlegać się rytmicznie średnio co 2,25 sekundy.” Tesco zaczyna niebezpiecznie zbliżać się do momentu gdy reputacja zacznie jej przeszkadzać w interesach. Oczywiście można dyskutować na ile pomagają jej w tym radykalne związki zawodowe działające w firmie a na ile ona sama. To jednak nie ma znaczenia, bo liczy się efekt końcowy. Proszę sobie przypomnieć przykład „Biedronki”. I to jak długo lizała się z fatalnej reputacji, która zyskała w trackie pierwszego etapu rozwoju swoich sklepów gdy oszczędzała na pracownikach. 