Pan Piotr donosi o energetycznym cudzie, jeśli chodzi o prognozowanie zużycia prądu w jego mieszkaniu, gdzie energię dostarcza warszawskie RWE. „W czerwcu 2011 roku dotarły do nas nowe prognozowane faktury na kolejne okresy rozliczeniowe. Nowe "dwumiesięczne" faktury wynoszą 300 zł, czyli 150 zł za miesiąc.Niestety wyjeżdżaliśmy z Polski na 2 miesiące, więc zapłaciliśmy. Po powrocie zaczęliśmy sprawdzać, dlaczego tak dużo zapłaciliśmy i znaleźliśmy ciekawą rzecz.Jaką? - zapytają państwo. - Prognozy, które założyło RWE bardzo mocno odbiegały od aktualnego naszego licznika. Prognoza na maj 2011 wg RWE to 17000 kWh [na liczniku]. Aktualny stan licznika na listopad 2011 to 15000 kWh, więc jest to różnica około 2000 kWh. - pisze czytelnik. Pan Piotr odezwał się do RWE o sprawdzenie licznika i okazało się, że ma nadpłatę w wysokości ponad tysiąca zł!!!!! - Jeżeli w Warszawie w ten sposób "zrobili" np 100k ludzi... to da nam kwotę 100 000 000 zł Oczywiście nie stracimy na tym ale... - i tu pan Piotr wylicza dlaczego czuje się zrobiony w balona. - Kasę oczywiście RWE trzyma na swoich kontach, np wykorzystując ją jako kartę przetargową w bankach negocjując tańsze kredyty, lub po prostu zarabiając na odsetkach, które z bankiem z pewnością przy takich kwotach mogą być całkiem przyzwoite. Ten proceder oczywiście jest zgodny z prawem i nawet powiem, że sami się na to godzimy. Ale czy musimy? Może by zrobić akcję: Sprawdź swój licznik! Płać mniejsze rachunki! Myślę, że przed świętami każdy z chęcią zaoszczędzi parę złotych - apeluje pan Piotr. Co na to wszystko RWE? Daniel Moczulski z RWE odpisał mi coś takiego: ”Prognozy zużycia energii elektrycznej zarówno dla klientów indywidualnych jak i biznesowych są przygotowywane na podstawie zużycia energii z analogicznego okresu z roku poprzedniego. Z tego powodu w zależności od okoliczności prognoza może przekraczać nominalne zużycie z danego okresu rozliczeniowego. Większość klientów indywidualnych rozlicza się w okresie półrocznym co powoduje, że odczyt zużycia energii elektrycznej jest wykonywany dwa razy do roku. W tak długich okresach możliwe są różne wahania w zużyciu energii, które mają potem swoje odzwierciedlenie w przygotowywanych przez system prognozach.” I dalej pisze że stan licznika można podać on -line a nadpłatę wynikającą z zawyżonej prognozy można zgłosić w naszych biurach obsługi klienta i zdecydować o tym, czy chcemy żeby została zaliczona na poczet kolejnych faktur, czy wypłacona z powrotem do na konto klienta. Wnioski? Struktura przychodów zakładów energetycznych w Polsce wygląda mniej więcej tak: firmy to ok» 70 proc. wpływów, konsumenci - 30 proc. Nieco inaczej jest w przypadku RWE - tu proporcje dzielą się mniej więcej 50 na 50. Co ciekawe firmy wolą się rozliczać z firmami energetycznymi na zasadzie opłat za rzeczywiste zużycie. Radzę osobom, które czują się pokrzywdzone podanie do zakładu o zainstalowanie licznika prądu z technologią „smart metering”. Jak to mawia jeden z moich redakcyjnych kolegów specjalista od energetyki: wtedy i wilk będzie cały i wilczyca dziewica. Problemy się skończą, a klient będzie płacił za tyle ile wypalił. Tyle że jak pisze mi Alina Geniusz-Siuchnińska Rzecznik Prasowy Energa-Operator SA program takich liczników dopiero raczkuje „choć w przyszłym roku rozwinie się na dobre. To „dobre” to ok. 100 tys, liczników na pierwsze półrocze 2012 r. Kropla w morzu 16 mln odbiorców energii elektrycznej w Polsce…” Pani rzecznik dodaje tutak jeszcze dwie rzeczy: 1. Montaż i licznik jest bezpłatny. 2. „Smartne” liczniki muszą być jednak instalowane na całym terenie konkretnej stacji średniego napięcia. - Zatem nie będzie „inteligentny” licznik wieszany punktowo (jeden na jednej ulicy, a drugi trzy ulice dalej) - pisze mi pani rzecznik. Co zostaje? Chyba tylko regularne zgłaszanie każdego miesiąca stanu licznika. A może ktoś ma lepszy pomysł? 