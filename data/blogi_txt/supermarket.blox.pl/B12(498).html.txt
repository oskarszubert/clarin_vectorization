Smartfon + internet= wysokie rachunki za telefon. Chyba, że - jak radzą sieci komórkowe wykupisz drogi kliencie odpowiedni abonament. Wtedy będzie raj, palmy i Facebook na każde żądanie. Piękne? Jak to zwykle z obietnicami bywa - wierz sobie naiwniaku a my to zrobimy. Albo i nie. „Około miesiąca temu moja narzeczona przedłużyła sobie umowę w T-Mobile. Jako, że chciała smartfona wybraliśmy taryfę multimedialną, czyli taką gdzie jest dostęp do Internetu w limicie 250 megabajtów miesięcznie, a po jego przekroczeniu prędkość zwalnia, ale nie są naliczane żadne kwoty za jego przekroczenie.” To pan Michał ze Szczecina. A co się wydarzyło dalej? A to już Państwo pewnie podejrzewacie: rachunki zaczęły bardzo szybko rosnąć. - Telefon do Biura Obsługi, zgłoszona reklamacja. Otrzymaliśmy informację, że system T-Mobile źle nalicza te opłaty i problem zostanie usunięty. Niestety tak się nie stało - opowiada Dalej już był klasyczny maraton iron mana na infolinii. „Kolejny telefon do Biura Obsługi, kolejna reklamacja, i znów informacja że problem zostanie usunięty. Niestety tak się nie stało. Mail do Biura Obsługi, odpowiedź jak zwykle, reklamacja przyjęta, sprawą się zajmą.” WTEM! Pojawia się faktura. 560 zł brutto, z czego większość to opłaty za Internet (około złotówka za megabajt).”Zadzwoniliśmy do działu finansowego, gdzie powiedziano że tym się nie zajmują, ale przekierują do odpowiedniej osoby. Niestety okazało się, że ta osoba również się tym nie zajmuje i powinniśmy się skontaktować z działem technicznym. Dzisiaj rozmowa z działem technicznym odbyła się standardowo, problem zostanie rozwiązany (a mija już prawie miesiąc). Na koniec pracownik T-Mobile rzuca sugestię "a może by tak pani ograniczyła korzystanie z Internetu"? Po prostu kpina! Może ktoś powinien zacząć z tego zbierać materiały na trzeciego Misia?” Odkurzyłem klawiaturę, wysunąłem zęby jadowe i zapytałem w poniedziałek biuro prasowe T-Mobile o co chodzi. Dziś przyszła odpowiedź:„Uzyskaliśmy od Działu Reklamacji informacje, że pracownicy Biura Obsługi skontaktowali się z klientem w sprawie faktury korygującej oraz zaproponowali dodatkową bonifikatę za wszystkie ewentualne niedogodności.” „Dodatkowo uprzejmie informujemy, że odpowiednie działania związane ze zgłoszonymi przez klienta wątpliwościami, zostały podjęte już po jego pierwszym kontakcie z Biurem Obsługi Abonenta.” Skomentowałbym to ostatnie zdanie tak: piękną jesień mamy tego roku. Bardzo słoneczną... (nawiasem mówiąc oto reklama T-Mobile, która w tej sytuacji brzmi jak ponury żart)  To miłe, że kiedy media się zajmują sprawą doznaje ona nagłego przyspieszenia. Ale ja bym zwyczajnie wolał, żeby w takim przypadku klient dzwonił do sieci RAZ. I miał pewność, że nie musi robić tego po raz drugi. Nie musi się denerwować, wisieć na infolinii ii słuchać sugestii w stylu: „a może by tak pani ograniczyła korzystanie z Internetu?”. Bo to sprawa klienta jak długo będzie korzystać z sieci. Jeśli chce może i całą dobę bo za to zwyczajnie płaci. A może wymagam za dużo? 