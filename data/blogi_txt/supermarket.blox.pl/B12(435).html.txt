Dziś będzie o najdziwniejszym powodzie odmowy reklamacji ubrań o jakim słyszałem do tej pory: ocieraniu. Żeby było zabawniej ponoć bardzo często używanym jako powód odmowy reklamacji. Ale po kolei. Pani Anna 15 listopada ubiegłego roku kupiła kurtkę zimową w sklepie "TIFFI" na ul. Świętokrzyskiej w Warszawie. Cena? 300 zl po obniżce, bo cena wyjściowa była 600 zl. Zadowolona udała się do domu i? Szybko się okazało, że kurtka ma wadę. Materiał, który jest wewnątrz kurtki z niej wychodzi. A konkretniej ocieplina ucieka w miejscu gdzie rękaw ociera o bok ubrania. Znaczy się bubel. Złożyła reklamację a sprawa trafiła do rzeczoznawcy. Pani rzeczoznawca napisała zaś tak: „Po oględzinach materiału stwierdzono, iż wada widoczna na powierzchni reklamowanego towaru powstała w wyniku tarcia o szorstką powierzchnię. Powstają wówczas oddziaływania elektrostatyczne które odpowiadają za taki stan rzeczy. Brak podstaw do uznania żądań klientki.” Znaczy się pani Anna wdrożyła oddziaływania elektrostatyczne biorąc papier ścierny i trąc po kurtce a teraz się dziwi że jej wnętrze wychodzi. - Szczerze, gorszej bzdury nie słyszałam - wścieka się czytelniczka. I tłumaczy: 1. Wada jest w miejscu gdzie przedramię trze o boczną powierzchnię kurtki, czyli w trakcie normalnego chodzenia. - Nie może więc być mowy o jakichkolwiek „szorstkich powierzchniach”, chyba że Rzeczoznawca uważa sam materiał kurtki za ową „szorstką powierzchnię” - wyjaśnia pani Anna. 2. W opinii odmownej użyto  stwierdzenia, iż wychodzenie materiału ociepleniowego jest spowodowane „oddziaływaniami elektrostatycznymi”. - Jeżeli jakiekolwiek „wyładowania elektrostatyczne” istnieją przy noszeniu kurtki, to sama w sobie jest już wadliwa, gdyż taka sytuacja nie powinna mieć miejsce podczas noszenia jakichkolwiek ubrań. Jeżeli już istniałyby czynniki fizyczne, które prowadziłyby do zjawiska wychodzenia materiału ociepleniowego, to musiałyby być wyjątkowo silne, a właściciel ubrania świeciłby, za przeproszeniem, jak żarówka - kończy pani Anna. I jak się Państwu podoba taki powód odmowy? Komuś również odmówiono przez tarcie? 