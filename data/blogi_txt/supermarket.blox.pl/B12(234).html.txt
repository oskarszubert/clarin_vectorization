Cudów nie ma proszę państwa. Nie istnieje kiełbasa za 6 zł czy szynka za 9 zł. Kilogram świniaka kosztuje ok. 5 zł. Z kośćmi. Jeżeli odrzucimy kości, to kilogram mięsa będzie kosztował 8 albo 9 zł. Kilogram surowej szynki już 15-18 zł. To co wobec tego jest w kiełbasie za 6,99 zł? Oczywiście MOM czyli masa kostno-tłuszczowa. Po oddzieleniu mięsa ze zwierzęcia zostaje szkielet. Przeciska się go przez sita różnej wielkości pod wysokim ciśnieniem albo podgrzewa i miele. Do tego skórki wieprzowe albo kurze, tłuszcz i maski, czyli wszystko, co się zdejmuje z głowy świniaka. Plus przyprawy i związki chemiczne, które absorbują w0odę. Z MOM robi się tanie parówki i pasztety, kiełbasy, gotowe dania, takie jak pulpety, klopsy. Jak taki produkt wygląda w praktyce? Oto parówki z Biedronki: Konkretnie "Parówki wędzone z kurcząt" produkcji Grupy Drosed, która należy do francuskiego potentata branży drobiarskiej LDC o przychodach 1,8 mld euro rocznie. Skład: mięso oddzielone mechanicznie, czyli MOM - 47 proc., skórki z kurcząt, woda, kasza manna, skrobia ziemniaczana, do tego bateria składników E z glutaminianem sodu na czele. Produkt absolutnie z najniższej półki, dzięki któremu Biedronka może powiedzieć: jesteśmy naprawdę tani. Ale podkreślam jeszcze raz - cudów nie ma. Nawet Biedronka nie będzie mieć parówek z mięsa za 5,99 zł bo nikt nie jest w stanie do takiego produktu wsadzić normalnego mięsa. Co najwyżej tekturę i budę psa.  Jak to smakuje? Rozesłałem maila po dziale gospodarczym z pytaniem kto podejmie się radosnej funkcji testera. Zgłosiła się koleżanka, która postanowiła nimi nakarmić swojego narzeczonego (fana parówek).   Jak wrażenia: „Generalnie, średnie. Parówki mają chyba krótką trwałość, bo szybko zaczynają być pokryte lepiącym czymś, pomimo, że data ważności na opakowaniu wskazuje jeszcze na tydzień przydatności do spożycia.  Smak? Ciężko powiedzieć, jak to smakuje, bo mięsa nie przypomina. Parówki są bardzo miękkie i delikatne, ma się wrażenie, że je się jakąś papkę uformowaną w taki kształt. Zapach - jak to z wędlinami-swoisty. I dość słone, w moim odczuciu (ogólnie nie solę zbyt dużo, a to dało się wyczuć). A, i jeszcze jedno. Na opakowaniu producent napisał, że są to parówki "wędzone z kurcząt". Ale smaku wędzenia ni w ząb nie czuć...”. 