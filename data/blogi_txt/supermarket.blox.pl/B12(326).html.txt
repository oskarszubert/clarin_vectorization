To zdumiewające jak niewiele nauczyliśmy się na obecnym kryzysie finansowym. Ledwie światowa gospodarka napędzona miliardami pożyczonymi z kieszeni podatników zaczeła wykazywać drgawki ożywienia (mój redakcyjny kolega Tomasz Prusek zwykł cytować tutaj powiedzenie że zdechły koń zrzucony z Empire State Building, też odbije się od ziemi) a już do akcji weszli spekulanci. Podbijając do góry cenę ropy naftowej, która w grudniu kosztowała 33 dolary a dziś 64.   Branża finansowa, która odpowiada w sporej cześci za umoczenie setek miliardów dolarów konsumentów na calym świecie znów ma doskonały humor. To dobre samopoczucie udziala się również ministrowi finansów jak i cześci krajowych analityków. Jedni i drudzy jeszcze kilkanaście miesięcy temu nie dopuszczali możliwości aby kryzys z USA dotarł w jakikolwiek sposób do Polski. Dziś optymistycznie wieszczą jego koniec. To zdumiewające, bo nadal tak naprawdę nie wiemy nic jak będzie wyglądała światowa, europejska czy polska gospodarka w grudniu tego roku (a cóż mówić to o dłuższych perspektywach).   Ponieważ nie wiemy czy będzie dobrze, należy się nastawić, że będzie źle. Nie robimy tego.   Dziś nasz rząd uchwalił nowelizację budżetu. Pożyczymy ponad 27 mld. zł o 9 więcej niż jeszcze niedawno nam obiecywano. Dług ten faktycznie jest o wiele większy - bo nie wlicza się w niego kredytów, które będzie musiał zaciągnąć ZUS (chodzi o kilka miliardów zł) czy pożyczek, na budowę dróg jakie weźmie na klatę Krajowy Fundusz Drogowy (10 mld. zł.).   Polska pożyczy też 2 miliardy dolarów z emisji 10-letnich obligacji denominowanych w dolarze.  Nie trzeba dodawać, ze hasło euro  na Euro 2012 diabli dawno wzięli. Przy takiej skali zadłużenia budżetu nie wiadomo czy uda się je wprowadzić pod koniec przyszłej dekady. Nasz rząd pożycza teraz pieniądze z naszych kieszeni, licząc  że za chwilę sytuacja się unormuje. A naszą gospodarkę nadal będą napędzać wydatki konsumentów - czyli znów nasze portfele.   Drodzy Państwo w trakcie najbliższych zakupów pomyślcie jak wielka odpowiedzialność na waszych barkach spoczywa. I dorzucie do koszyka jeszcze jeden serek aby sprawdziły się optymistyczne założenia ministra Rostowskiego o szybkim odbiciu światowej gospodarki. 