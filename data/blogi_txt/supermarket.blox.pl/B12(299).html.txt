Co powinien proszę Państwa robić listonosz? Głupie pytanie? Zaraz wyjaśnię. Listonosz rzecz jasna powinien dostarczać paczki. I listy. Nie zostawiać w skrzynkach awiz. A co powinien robić listonosz według nowej strategii Poczty? Sprzedawać usługi bankowe i ubezpieczenia.  Znaczy się ma w ten sposób Bank Pocztowy ma mieć armię 27 tys. akwizytorów. Sporo nieprawdaż? A skąd to się wzięło? Aż 64 proc. przychodów Poczty Polskiej pochodzi z listów. Ten segment ma się skurczyć w ciągu najbliższych lat nawet o 90 proc. I druga rzecz - 80 proc. przychodów Poczty Polskiej w zakresie usług finansowych pochodzi z przekazów emerytalno -rentowych i wpłat na rachunki bankowe. A te też się kurczą. Nowy zarząd Poczty zaczął więc poganiać listonoszy żeby roznosząc listy pani Basi i pani Kasi lat 65 zapytali też: a może pani Basiu weźmie pani kredyt na turbodoładowaną suszarkę do włosów? Albo rachunek w banku? Listonosze ostatnio do mnie dzwonią i skarżą się że, teraz muszą sprzedać przynajmniej jeden ROR w miesiącu, bo inaczej stracą połowę premii. Co na to Poczta Polska? Jej rzecznik Zbigniew Baranowski tym razem wszedł na wyżyny wykręcania się od konkretnej odpowiedzi. Chciałem się dowiedzieć, czy listonosze słusznie się skarżą i jaki jest ewentualnie cel takich działań? Oto co mi odpisał: „Premia dla naszych pracowników składa się z dwóch części tzw. premii czasowej, którą dostaje każdy pracownik, który w danym miesiącu regularnie wykonuje powierzone obowiązki służbowe, a także premii zadaniowej, która zależy od zaangażowania danego pracownika. Tak więc jest ona uzależniona od realizacji konkretnych zadań – dla pracowników okienkowych może to być np. konkretna wartość sprzedaży. W firmie premie są zatem uzależnione od realizacji wyznaczonych celów, podobnie jak ma to miejsce w przypadku innych firm działających na rynku. Odnośnie sygnałów z którymi zgłaszają się listonosze, to wolelibyśmy odnosić się do konkretnych dokumentów.” A Bank Pocztowy - bazując na obecności w 8 tys. placówek Poczty Polskiej - otworzył w zeszłym roku ponad 160 tys. ROR-ów i został drugim najszybciej rosnącym bankiem w kraju. Co czwarty nowy klient to osoba dotąd nieubankowiona Prezesi Banku Pocztowego jakiś czas temu ogłosili, że przez najbliższe cztery lata zamierzają pozyskiwać po pół miliona klientów rocznie. Listonoszy czeka dużo pracy. 