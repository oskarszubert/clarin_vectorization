Czy rząd powinien mieć wchodzenia do sklepu i mówienia: aaa takiej opłaty to nie możecie naliczyć!! Minister rolnictwa uważa że tak. W 2009 roku z jego inicjatywy powołano Międzyresortowy Zespół do spraw Zwiększenia Przejrzystości Rynku Artykułów Rolno-Spożywczych i Poprawy Funkcjonowania Łańcucha Żywnościowego. Tak, tak to nie pomyłka. Tak się to nazywa. Wiceministrowie rolnictwa, skarbu, spraw zagranicznych, gospodarki i wiceprezes UOKiK mieli kontrolować marże i dodatkowe opłaty pobierane przez sklepy od producentów za wejście na półki. Zespół sobie przez te miesiące trwał, trwał i za specjalnie nikt o nim nie myślał do momentu aż na początku tego roku zwariowały ceny cukru i niektórych produktów spożywczych (za co oprócz klęsk żywiołowych odpowiadają spekulanci pompujący je w celu zarobienia euro, dolarów, jenów czy rubli). O tworze ministra Sawickiego przypomniała koleżanka po fachu w piątkowym Dzienniku Gazecie Prawnej pisząc: „zespół do końca kwietnia ma zgłosić poprawki do ustawy o cenach oraz ustawie o UOKiK”. Jakie poprawki? Zakazujące „ściągania od dostawców opłat za promocję towaru”. Co na to UOKiK czyli jeden z członków zespołu? - W najbliższym czasie nie przewidujemy zmiany ustawy o ochronie konkurencji i konsumentów - twierdzi Małgorzata Cieloch - rzeczniczka urzędu. To że UOKiK czegoś nie przewiduje nie oznacza rzecz jasna że tak na pewno będzie. Polityka to dziwna sprawa w której PO może przehandlować sprawę marż w handlu dajmy na to za poparcie programu wysyłania chomików na księżyc. Jednak chciałbym o czymś innym. Czy problem z opłatami jest? Jest. Kiedyś jeden z dostawców tłumaczył mi go na przykładzie drzwi. - Widzi pan te drzwi? - Widzę. - Jak sklep je przemaluje na różowo, to dostawcy będą musieli płacić za jego ponowne otwarcie. Przestawią regał? Opłata za remodelling sklepu. Jak ktoś z pracowników potknie się w magazynie o paletę z sokami, to naliczą nam opłatę za usługę logistyczną. Boże Narodzenie? Trzeba płacić. Początek wakacji? Też trzeba płacić! Urodziny sieci? Jasne, że płacić.  To są bandyckie warunki! Pytanie brzmi jednak czy w interesie konsumenta jest aby rząd w te opłaty wchodził? O ile kibicuję pomysłom PSL w sprawie spreadów walutowych (chodzi o pomysł ustawy ograniczającej wysokość marż przy spłacie kredytów walutowych) to w tym przypadku  jestem sceptyczny. Mocno sceptyczny. Oczywiście można powiedzieć że to dlatego że kredyt walutowy mam a do sklepów nic nie dostarczam więc los uciśnionych dostawców mam w nosie. Nie tak. Po prostu spready dotyczą stosunków: firma - konsument. A marże w handlu kontaktów: przedsiębiorca - przedsiębiorca. Z wejścia państwa w te ostatnie konsument zazwyczaj nie ma żadnego zysku. Bo kto zapłaci rachunek ze zakaz nakładania dodatkowych opłat przez sieci? My - klienci sklepów. Kto na tym skorzysta? Przecież nie rolnicy tylko duże korporacje, które dostarczają towar do sieci. 