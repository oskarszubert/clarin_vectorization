Jakiś czas temu pisałem o największych marzeniach Visy i MasterCard, a mianowicie, żeby sieć sklepów Biedronka zaczęła akceptować płatności kartami. Zainspirowało to pana Pawła, który postanowił podzielić się swoją przygodą. - Dwukrotnie miałem w sklepie sieci Tesco (Warszawa, ul. Stalowa) nieprzyjemną sytuację, kiedy przy kasie byłem informowany, że nie mogę zapłacić kartą - pisze pan Paweł. -  Pierwsza informacja od pracownika przy kasie - nie mogę zapłacić kartą, bo takie jest zarządzenie dyrekcji. Dopiero za chwilę usłyszałem wersję o awarii. Kilka dni później spotkała mnie podobna historia - przy kasie dowiedziałem się, że nie zapłacę kartą. Uprzejmy kasjer radził, żebym udał się do bankomatu i wypłacił gotówkę. Super, to po to noszę kartę kredytową, żeby wypłacać z bankomatu gotówkę? (i płacić bankowi - wydawcy karty za pożyczkę). Pomiędzy jedną a drugą historią upłynęło kilka dni i dlatego zastanawiam się, czy to jakaś megawielka, dotąd niespotkana awaria, czy też Tesco po cichu zaczyna wycofywać się z akceptacji transakcji kartowych. W sumie mają do tego prawa, ale niech to zrobią z otwartą przyłbicą - apeluje czytelnik. Już, już napaliłem się na newsa kiedy na ziemię sprowadził mnie Michał Sikora z biura prasowego Tesco: - Bez obaw, akceptujemy i będziemy akceptować karty płatnicze - twierdzi Sikora. -  W sklepie przy Stalowej mieliśmy awarię urządzeń odpowiedzialnych za przesyłanie danych - przez 2-3 dni mogły być problemy z płatnościami kartami. Przepraszamy za niedogodności, także te - jak wynika z maila czytelnika - związane z udzielaniem informacji o problemach technicznych - kończy Sikora. 