Używacie Państwo Foursquare? To taka aplikacja na komórki za pomocą której człowiek wysyła do znajomych informację: "Jestem tutaj!" (Foursquare wykorzystuje GPS w telefonie). Jeśli ktoś się melduje w parku, restauracji, szkole czy pracy częściej niż inni, Foursquare mianuje go merem, czyli władcą tego miejsca. Mało porywające? Foursquare przyznaje badge (odznaki) za oznaczenie się w konkretnych miejscach. I tak pięć zameldowań na lotniskach daje odznakę „jetsetter”. Jeśli ktoś zamelduje się w miejscu gdzie był kręcony serial Gossip Girl dostanie odznakę Gossip Girl, zrobi to w pięciu różnych Starbucksach będzie „baristą”. Generalnie chodzi o to żeby pokazać znajomym że poszliśmy do kina albo na zakupy do centrum handlowego i w ten sposób podnieść swoją pozycję społeczną. Odjechane? Ponieważ Foursquare odniósł sukces pojawił się na rynku jego klon o nazwie  Arrived. Tu zameldowanie jest... automatyczne. Wystarczy raz wywiesić flagę: tu jestem matko ojczyzno, a od tej pory Arrived będzie pamiętał aby w tym miejscu uaktualnić twój status. To się u nas nie przyjmie? Eee tam. Już się przyjęło. Na stronie www.adwatch.pl pojawiło się graficzne zestawienie danych dotyczące korzystania z usług geolokalizacyjnych w Polsce na podstawie „Facebook Places” czyli takiej kopii Foursquare zrobionej przez ludzi z aktualnie największego serwisu społecznościowego. - Analiza wykazała, że w przeciągu zaledwie 10 miesięcy doszło do 2744 % (sic!) wzrostu liczby miejsc w których meldowali się użytkownicy systemów geolokalizacyjnych i 3202 % wzrostu liczby zameldowań - pisze mi Paweł Kozyra z Comarchu.  Gdzie się meldują najczęściej Polacy?  Pierwszą czwórkę tego rankingu tworzą kolejno: „Warsaw Old Town”, „Warsaw Airport”, „Rynek we Wrocławiu” oraz Lotnisko Chopina. Generalnie im bardziej człowiek wgłębia się w listę tym bardziej widzi, że tej aplikacji używają głównie warszawiacy. I tak na liście mamy np.  kawiarnię Szpilka (to takie miejsce gdzie można spotkać Kubę Wojewódzkiego) , bistro Zakąski - Przekąski (miejsce gdzie można zobaczyć pijącą wódkę Anję Rubik),  kawiarnię Charlotte (miejsce dla hipsterów) i centra handlowe: Galerię Mokotów i Złote Tarasy. Aż się zdziwiłem że nie ma tu Starbucksa... 