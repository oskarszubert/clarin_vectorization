Od połowy przyszłego roku zaczną maleć opłaty, które płacą np. sklepy czy stacje benzynowe za przyjmowanie kart płatniczych. Dzisiaj prowizja za płatność kartą wynosi średnio 1,3 proc. (tzw. opłata interchange). W 2014 - to już za chwilę, już za momencik - spadnie do 0,5 proc. Dla przeciętnego Kowalskiego opłata ta jest całkiem niewidoczna. W końcu chodzi o grosze. W skali jednak np. sieci sklepów grosze zamieniają się w potężną kwotę. Biedronka zapłaciłaby z tytułu opłat za karty w ubiegłym roku ponad 100 mln zł. Skąd ta kwota? To symulacja - kartą w innych sklepach opłacane jest mniej więcej 30 proc. transakcji. Na Poczcie Polskiej teoretycznie są znaczki Visy i Mastercarda świadczące o tym, że w urzędach znajdują się terminale do obsługi kart. I faktycznie są. Jednak można ich tam użyć z równą łatwością z jaką przeciętny człowiek drapie się prawą nogą po lewym uchu stojąc przy tym na głowie i grając na ustnej harmonijce. Chcesz zapłacić? Owszem można, ale terminal potraktuje to jak wypłatę z bankomatu za co oczywiście dorzuci kilka złotych prowizji. A to klient Poczty Polskiej już raczej poczuje i jak zobaczy na wyciągu z banku zawyje wściekle. Dlaczego tak jest? Poczta ma przychody liczone w miliardach, ale większość transakcji, które są w urzędach opiewa na małe stawki a i marża jest tam niewielka. Oddanie 0,5 proc. transakcji bankowi sprawiłoby, że na usłudze operator nie miałby żadnego zysku. A Poczta teraz obficie inwestuje, choćby w modernizację swoich placówek.  I druga kwestia: Poczta to nie supermarket. Nawet jeśli kartami na poczcie nagle można by było płacić to robiłoby się to na... raty. Rachunek - jedno machnięcie kartą przez czytnik. Paczka - drugie. Przekaz pocztowy - za to w ogóle nie da się zapłacić kartą. A dlaczego? Takie są regulacje Visy i Mastercarda. Płacić bezgotówkowo na poczcie można by było w inny sposób. Pierwszy pomysł - mniej realny - to płatności telefonem - coś na wzór tego co obowiązuje teraz w Biedronce. To rozwiązanie ma jednak tą wadę, że klienci Poczty musieliby zacząć używać smartfonów. A nasz narodowy operator ciągle się zmienia i nawet na lepsze, ale mimo to nadal ma problemy z przyciągnięciem do siebie osób do 35 roku życia. Dla których zapłata telefonem jest równie naturalna jak dla Kamila Stocha styl V. Drugi pomysł - bardziej na razie realny - to powrót do początku radosnych lat 90. Co starsi z czytelników pamiętają być może karty płatnicze bez znaczka Visa czy Mastercard, którymi można było płacić tylko na terenie kraju. Poczta ma zaś Bank Pocztowy, który mógłby podobne plastiki wyemitować. Proszę wyobrazić sobie taką scenę: poczta na warszawskim lemingowie, kolejka jak za salcesonem za czasów PRL, pani z okienka mówi 23,80 zł poproszę. A tu taki burżuj mówi: płacę kartą i ku zdumieniu innych oczekujących podaje plastik i faktycznie płaci. Kolejka zaś czerwieni się z zazdrości. Owca byłaby cała i wilczyca dziewica - prowizji Poczta by za karty nie płaciła a przy okazji może by i zdobyła dodatkowych klientów. Toteż podobne rozwiązanie - według nieoficjalnych informacji jest mocno przez zarząd Poczty rozważane. Mam nadzieję, że kartą da się w urzedach zapłacić szybciej niż przesyłki zaczną roznosić drony... 