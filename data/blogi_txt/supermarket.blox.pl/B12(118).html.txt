Z każdym miesiącem przychodząc do pierwszego z brzegu salonu Empik można zobaczyć jak kurczy się oferta tej sieci jeśli chodzi o książki/płyty/filmy a rośnie jeśli chodzi o różnego rodzaju durnostojki. Empik właściwie przestał już być księgarnią a został właśnie czym??? Jeśli bym miał to jakoś nazwać określiłbym go aktualnie jako sklep z wyposażeniem wnętrz. Nowa strategia właściciela czyli grupy EM F (należy do niej też Smyk i co niektórych może zaskoczyć polskie sklepy sieci Esprit, Aldo, New Look, River Island oraz GAP) jest prosta. Skupiamy się na największych hitach książkowych (czytaj Dan Brown, Chodakowska, Sapkowski), muzycznych (szkoda że Chodakowska nie potrafi śpiewać) i filmowych. Reszta jest dostępna w empik.com. Jeśli ktoś chce kupić coś niebanalnego, to owszem może zamówić sobie w sieci i odebrać w salonie. To oczywiście oznacza koniec czasów, kiedy potencjalny klient leniwie chodził po Empiku, znajdował jakąś książkę norweskiego pasterza owiec, czytał z niej dwa rozdziały rozparty na kanapie po czym kupował ją albo i nie (najczęściej nie).  Powiem szczerze mi tego brakuje. Jakby jeszcze dołożyć do tego miejsce w którym można kupić dobrą kawę - brzmi jak świetna zabawa. Czy taka strategia jaką przyjął Empik jest błędem biznesowym? Niestety, przynajmniej na razie nie. Jak wynika z danych o sprzedaży podanych przez spółkę: „kategorie film i muzyka zanotowały w III kwartale br. spadek sprzedaży w salonach Empik oraz empik.com - łącznie o 11% r/r, co jest trendem rynkowym już od kilku kwartałów”,  Książki? Mimo systematycznego zmniejszania tej oferty: „Przychody ze sprzedaży książek w salonach Empik oraz empik.com wzrosły o 2,6% r/r do 110 mln PLN”. To cały czas dane za trzeci kwartał - przypominam. A durnostojki? „Najlepszą kategorią w salonach Empik pod względem wzrostu sprzedaży i marży - są artykuły pozawydawnicze (m.in. podarunkowe, papiernicze, wyposażenia wnętrz, podróżnicze, przybory szkolne, zabawki, etc.). Sprzedaż tych artykułów wzrosła w III kwartale 2013 r. o 37% r/r.” I dalej: „W tym okresie skoncentrowano się na rozwoju marki własnej Basic oraz wprowadzono nowe marki własne w kategorii Craft   Hobby, jak również autorskie kolekcje w asortymencie artykułów szkolnych, np. „Martyna Wojciechowska for Kids”. W IV kwartale br. planujemy wprowadzenie kolejnych czterech marek własnych w kategorii zabawek, tj. Geniuz (łamigłówki), Chinchilla (pluszaki) oraz Discoveria (nauka i odkrycia).” Gdyby ktoś postawił przede mną dobrego steka i kazał obstawiać co się stanie w najbliższym czasie jeśli chodzi o ofertę Empiku to... będzie ona dalej się kurczyć. Oczywiście  jeśli chodzi o książki, prasę, oraz płyty z muzyką i filmami. Większe wydawnictwo, które będzie wydawać 40 - 50 książek rocznie usłyszy, że biorą od niego z tego pięć największych hitów. Albo trzy, bo reszta jest do internetu. W sklepach zaś będzie np. 300 najlepiej sprzedających się książek z empik.com. I tyle. 