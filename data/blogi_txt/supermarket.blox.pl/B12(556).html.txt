Minister rolnictwa Marek Sawicki wystąpi do premiera z wnioskiem o (uwaga teraz będzie wyjątkowo długi i bełkotliwy cytat, jednostki co bardziej wrażliwe nie powinny go czytać) ”powołanie Międzyresortowego Zespołu do spraw opracowania zasad Kodeksu Etycznego łańcucha żywnościowego, który jednocześnie prowadziłby monitoring wszystkich jego ogniw w celu wypracowania na forum Komisji Europejskiej działań ograniczających, występujące na poszczególnych etapach, niekomercyjne praktyki.”   Tłumacząc po ludzku taki zespół miałby monitorować, czy hipermarkety nie zawyżają przypadkiem cen żywności. I badać kto, gdzie zarabia najwięcej.   - W Polsce, w okresie ostatnich ośmiu lat, ceny producentów żywności wzrosły o 16 proc., ceny rolne także o 16 proc., a ceny detaliczne o 25 proc. - napisał Sawicki w swoim wniosku do KE.   Wniosek? Sieci handlowe nabijają sobie kabzę, a biedni rolnicy cierpią.   Ministrowi Sawickiemu marzą się na wzór francuski  ”brygady kontrolerów cen w hipermarketach” (ich powołanie zapowiedział minister rolnictwa Michel Barnier).   Ja podpowiem lepsze rozwiązanie - prosto z Rosji. Premier Władimir Putin - jak opisuje mój kolega redakcyjny Wacław Radziwinowicz był niedawno w moskiewskim sklepie sieci Pierekrostek. „Orzekł, że jest za drogo. Właściciele przyznali się do winy i odraportowali, że natychmiast, że dziś jeszcze albo już jutro obniżą ceny. Trochę z tym zwlekali, ale w końcu z hukiem ogłosili wielką wyprzedaż. Uradowali klientów przede wszystkim wielką obniżką cen drogich francuskich win i potwornie drogich holenderskich serów”.   Minister Sawicki narzeka, że sieci hipermarketów stały się w kraju zbyt silne. Paradoks polega na tym że to jego macierzysta partia jest za to w części odpowiedzialna.   Kilka lat temu polski rynek detaliczny należał do najbardziej rozdrobnionych w Europie. Było u nas kilkanaście dużych sieci, które ostro walczyły o rynek.   Wtedy politycy Samoobrony, LPR oraz PiS (przy poparciu PSL) postanowili uchwalić ustawę ograniczająca budowę hipermarketów. Efekt? Sklepy zaczęły się łączyć. Wychodząc z założenia, że łatwiej jest kupić nowy sklep niż go wybudować. 