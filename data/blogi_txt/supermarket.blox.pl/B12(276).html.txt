NBP rozpoczął starania o wycofanie z obiegu monet o najniższym nominale, bo ich bicie jest za drogie. W planach działalności Narodowego Banku Polskiego na lata 2013-15 czytamy, że bank chce prowadzić działania zmierzające do wprowadzenia ustawowego obowiązku zaokrąglania płatności. Efektem końcowym ma być znaczące ograniczenie w obiegu monet o najniższych nominałach. W II półroczu 2013 roku NBP planuje kontynuowanie działań prowadzących do zaprzestania emisji monet o najniższych nominałach. Oznaczać to będzie początek końca bicia monet jedno- i dwugroszowych. Więcej na ten temat tu. Podobne plany to swego rodzaju kłopot dla całego handlu, który mocno wierzy w magię końcówki 9 i 99. A wierzy niebezpodstawnie. Wystarczy obniżyć cenę o centa, a sprzedaż pizzy wzrośnie o 15 proc. - dowiedli jakiś czas temu francuscy naukowcy. Jeden z najstarszych trików handlowych świata badano na przykładzie kawałka ciasta z serem, czyli pizzy valencia. Zespół francuskich psychologów pod kierownictwem dr. Nicholasa Gueguena z Université de Bretagne- Sud przez sześć tygodni eksperymentował z cenami potraw w jednej z pizzerii w Lorient we Francji. Dr Gueguen zasłynął z badań, które udowodniły, że głośno grająca muzyka w pubach podnosi poziom sprzedaży piwa. Przy głośno nadawanych piosenkach liczba opróżnionych kufli z piwem rosła z 2,6 do 3,4. Rezultaty jego badań tym razem z pizzą były zaskakujące. Obniżenie ceny ciasta z 8 euro do 7,99 euro podnosiło jej sprzedaż aż o 15 proc.! Do takich wniosków naukowcy doszli, wydając ponad 1,2 tys. obiadów w różnych wersjach cenowych. Eksperyment dawał wzrost sprzedaży o 15 proc. przy założeniu, że wszystkie sprzedawane w Lorient pizze kosztują po 8 euro, a valencia jest tańsza o 1 centa. Gueguen nazwał to "efektem 99". W praktyce ceny większości towarów na sklepowych półkach kończą się na 9 bądź 5. Pozostałe cyfry stosuje się raczej rzadko. Duże sieci zmiany końcówek na 9 wprowadzają automatycznie w systemie informatycznym. Przytłaczająca większość towarów w jego sieci ma końcówkę 9 gr. Zazwyczaj koło połowy - 99 gr. Co to daje sprzedawcom? Ludziom nie tyle wydaje się, że towar z ceną kończąca się na 99 jest tańszy, ile po prostu nie pamiętają tej końcówki . Jeśli zapłaciłem za chleb 2,99 zł, opowiadam znajomym, że zapłaciłem za niego dwa złote z hakiem. Jak duży jest ten hak, już nie pamiętam. Sklep sprawia więc wrażenie taniego. Jeśli jednak chleb kosztuje 3 zł albo 3,10 groszy, to klient opowiada ludziom, że zapłacił ponad 3 zł.  Sklep staje się więc drogi, choć faktyczna różnica wynosi zaledwie parę groszy. Jeden z ekspertów z tej dziedziny opowiadał mi jak robił w jednej sieci badanie cen. - Jego kierownictwo przekonywało, że oczywiście wszystkie ceny kończą się na 9 albo 5. Po kontroli okazało się, że towarów z ceną kończącą się na 9 było 4 tys., z końcówką 5 - 2 tys., a 6 tys. było z innymi końcówkami - opowiada doradca. Ekipa zamieniła końcówki cen 6 tys. towarów na 9. Efekt? - Zysk sklepu wzrósł o 25 proc.! Końcówki mają szczególne znaczenie w sklepach spożywczych, gdzie klient jest szczególnie wrażliwy na cenę. - Bo tu robi zakupy codziennie albo niemal codziennie - przekonują eksperci. Efekt 99 wykorzystuje jednak chętnie cały handel. I tak firmy wysyłkowe celowo oferują klientom katalogi w różnych wersjach cenowych. Ten sam towar w jednym katalogu potrafi być tańszy, a w drugim droższy. W USA przynosiło to zaskakujące efekty. Okazało się np., że sukienki w cenie 39 dol. sprzedawały się lepiej niż te same sukienki w cenie 34 dol. A te po 79 dol. lepiej, niż te po 74 dol. Jaka cyfra zacznie obowiązywać gdy znikną jednogroszówki? Może właśnie piątka? 