Schemat jest prosty. Potrzebny jest komputer z opcją dostępu do internetu i jeden znajomy prawnik. Znajomy prawnik redukuje zarobek o połowę dlatego lepiej być od razu samemu prawnikiem. To dużo ułatwia. Teraz już fistaszki - zakładają Państwo Stowarzyszenie zajmujące się ochroną praw konsumentów. Wpis do KRS itp. Banał? Banał. Teraz można rozpocząć pracę. Szukamy w internecie regulaminów/warunków uczestnictwa zamieszczanych przez niewielkie firmy: biura podróży, firmy zajmujące się tłumaczeniami, e-sklepy. Im mniejsze tym lepiej. Teraz sprawdzamy ich regulaminy pod kątem występowania w nich niedozwolonych przepisów. Skąd mamy wiedzieć które są niedozwolone? Proszę nie zadawać głupich pytań. Rejestr takich klauzul znajda Państwo tu. Co dalej?  Pozywamy firmę z felernym regulaminem przed Sąd Ochrony Konkurencji i Konsumentów. Proszę pamiętać każdy błąd w regulaminie to jeden pozew! Skąd wziąć pozew? Prawnik musi nam napisać kilka no powiedzmy 15 wzorów. Wystarczy w nich zmieniać tylko nazwy pozywanych firm. A teraz wysyłamy maila do firmy którą pzwaliśmy że proponujemy jej ugodę i wycofamy pozew jeśli firma zapłaci nam 360 zł plus VAT (za jeden) i zmieni złe zapisy. Dlaczego firma ma się zgodzić? Ech to proste - jeśli przedsiębiorca nie pójdzie na ugodę i przegra sprawę, płaci ponad 2 tys. zł za pozew. Ale spokojnie wtedy też nie stracimy = dostaniemy 360 zł za zwrot kosztów uczestnictwa w procesie! Jeśli uda się nam wnieść 700 spraw w ciągu roku - proszę uwierzyć to wykonalne z palcem w nosie zarobimy ponad 250 tys. zł. Wszelkie podobieństwa do prawdziwych organizacji sa rzecz jasna przypadkowe. ------- Aha ja Piotr Miączyński (uwaga wszelkie prawa zastrzeżone) wpadłem na jeszcze bardziej genialny pomysł! A gdyby na stronach w internecie powklejać wadliwe regulaminy i warunki uczestnictwa? Przecież wiadomo że tępi przedsiębiorcy skopiują je jak leci... 