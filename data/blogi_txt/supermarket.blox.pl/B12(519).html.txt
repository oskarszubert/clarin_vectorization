- Era swego czasu obciążyła mnie 1000 zł w ciągu jednego miesiąca za korzystanie z internetu. Od tamtego czasu zacząłem zwracać uwagę na to jak operatorzy reklamują usługi internetu bezprzewodowego - opowiada pan Tomasz (swoje uwagi opisał też tu). Przyjrzał się więc najnowszej ofercie Heyah który promuje swój internet w telefonie „bez limitu przesyłu danych". „Do tego stwierdzenie użyte w tytule: "Internet mobilny...było! A bez limitów?" sugeruje, że dawniej operatorzy ustalali limity, a obecnie Heyah nowatorsko je zlikwidowała. Co z tego można wywnioskować? - Że można korzystać nie martwiąc się o to ile danych przesyłamy - twierdzi pan Tomasz. - Podczas gdy limit jest. Limit ilości danych ściąganych z rozsądną prędkością. Po 100MB transferu miesięcznego, prędkość obniża się z 1mb/s do 16kb/s. Powoduje to, że z internetu w praktyce korzysta się bardzo ciężko. Przez "bardzo ciężko" pan Tomasz rozumie - prędkość modemu z 1996 roku na stronach o wielkości 10x większej niż w 1996. - Żeby było zabawniej - kalkulator umieszczony na ich stronie (www.heyah.pl) sugeruje, że dziennie możesz obejrzeć kilka filmów i przeczytać ponad sto stron, za jedynie 9 zł miesięcznie - opowiada pan Tomasz.  Problem w tym, że przy podanym zużyciu limit użytkownik osiąga po trzech dniach. Po osiągnięciu owego limitu ściągnięcie jednego filmu video (według kalkulatora Heyah - 2Mb) zajmie 2000kB / 16kbps (2kB/s) = 1000 s - czyli piętnaście minut oczekiwania na (zgaduję) kilkunastosekundowy film YouTube. Oferta "bez limitu" owszem umożliwia rozsądne korzystanie z sieci. Trzeba w tym celu wybrać dodatkową opcję i kliknąć na zakładkę 2gr/100kb.  Tyle że wtedy 9 zł miesięcznie w magiczny sposób przeradza się w 4.60 zł DZIENNIE. - Zapewne w sądzie Heyah obroniłaby się przed tymi zarzutami, ale nie zmienia faktu, że jej działanie jest bardzo wątpliwe etycznie. Wątpię aby moja mama, albo kilkunastoletnia młodsza siostra, wiedziały na co zwrócić uwagę - ostrzega  pan Tomasz. 