Projekt ustawy w tej sprawie opracowała Komisja Ustawodawcza Senatu RP. Za długa nie jest, więc przytoczę ją w całości USTAWA z dnia o zmianie ustawy o wychowaniu w trzeźwości i przeciwdziałaniu alkoholizmowi  Art. 1. W ustawie z dnia 26 października 1982 r. o wychowaniu w trzeźwości i przeciwdziałaniu alkoholizmowi (Dz. U. z 2007 r. Nr 70, poz. 473, z późn. zm.) w art. 14 w ust. 1 dodaje się pkt 7 w brzmieniu: „7) w stacjach paliw”. Art. 2. Ustawa wchodzi w życie po upływie 6 miesięcy od dnia ogłoszenia. Koniec projektu. Pod tym pomysłem podpisało się 11 senatorów m.in. Włodzimierz Cimoszewicz (senator niezależny), Jan Filip Libicki (PO, Mieczysław Gil (PiS) czy Jan Rulewski (PO). „Alkohol nie może być sprzedawany na stacjach benzynowych. Kierowca wchodzący na stację benzynową nie może otrzymywać impulsu w postaci widoku całych półek uginających się od butelek.” - przeczytać można w uzasadnieniu. I dalej: „Stacje benzynowe to często placówki pracujące całodobowo. W okolicach poza miastami, jest to często jedyne miejsce, gdzie w nocy można nabyć alkohol. W perspektywie wielu lat działania buduje to wręcz trwałe, powszechne skojarzenie, iż alkohol nabywa się na stacji  benzynowej, a więc z konieczności przy okazji korzystania z samochodów.” Jakie będą skutki wprowadzenia ustawy? „Projektodawcy oczekują, iż długofalowo wyeliminowanie alkoholu ze stacji benzynowych wpłynie korzystnie na kulturowe uwarunkowania jego spożywania. Bez osiągnięcia takiego skutku społecznego jakakolwiek walka ze skutkami spożywania alkoholu jest skazana na klęskę.” Pomysłodawcy godzą się z faktem, że przez zakaz handlu alkoholem na stacjach prawdopodobnie wzrosną ceny paliwa. Ale jak przekonują: „długotrwałe skutki ekonomiczne wypadków spowodowanych przez pijanych kierowców, nie są rekompensowane przez niewielką obniżkę cen paliw.”   Co ciekawe pomysłu handlowania na stacjach alkoholem broni... drobny handel. - Nie ma żadnych zweryfikowanych danych pozwalających twierdzić, iż sprzedaż alkoholu na stacjach benzynowych, w sposób większy niż w innych placówkach handlowych, przyczynia się do wzrostu ilości osób prowadzących pojazdy po jego spożyciu. Wszelkie działania prohibicyjne przyczyniają się do rozwoju szarej strefy. Taki zakaz przesunie konsumpcję, szczególnie w dni wolne, do nielegalnych źródeł, bez jakiegokolwiek wpływu poprawę bezpieczeństwa w ruchu drogowym. Problemów spowodowanych nieodpowiedzialnym spożywaniem alkoholu nie rozwiąże się likwidując kolejne kanały dystrybucji, uderzy to jedynie w legalną branżę handlu oraz dochody państwa z tytułu akcyzy i innych podatków – komentuje Waldemar Nowakowski Prezes Polskiej Izby Handlu. To kolejna w ostatnim czasie próba wprowadzenia podobnych rozwiązań. W 2012 podobną ideę zgłosiła Senacka Komisja Praw Człowieka, Praworządności i Petycji. Pomysł poparł resort zdrowia oraz Państwowa Agencja Rozwiązywania Problemów Alkoholowych (PARPA). Ale nie udało go się wówczas przepchnąć przez parlament. Branża paliwowa przekonywała, że „główne przychody stacji pochodzą ze sprzedaży pozapaliwowej, głównie wyrobów akcyzowanych - alkoholu i papierosów. Wskazał, że m.in. z tego powodu w Polsce jest tak mało stacji samoobsługowych.” Senator Kazimierz Kutz cytowany przez PAP - wyjaśniał, że pomysł zakazu sprzedaży alkoholu na stacjach jest niedorzeczny i niedemokratyczny; uznał, że trąci on demagogią i hipokryzją. Wskazał, że argumenty MZ i PARPA dotyczą szkodliwości alkoholu w ogóle, a zakazywanie jego sprzedaży tylko na stacjach nie ma sensu, bo nie są to główne miejsca, gdzie ludzie się w alkohol zaopatrują. Moim zdaniem zakazu nie będzie. Ludowi nie można odebrać przed igrzyskami napojów wysokoskokowych. A zbliżają się wybory. Poza tym droga do ograniczenia wypadków na drogach spowodowanych przez pijanych kierowców nie wiedzie poprzez zakazy sprzedaży alkoholu. 