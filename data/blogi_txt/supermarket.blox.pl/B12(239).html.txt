Nie wiem czy państwo pamiętają wyroby czekoladopodobne. Jak byłem wyjątkowo niegrzeczny za czasów realnego socjalizmu to dostawałem coś takiego do jedzenia zamiast czekolady. Wyrób czekoladopodobny brał się z tego, że socjalistyczna gospodarka nie mogła zdobyć tak ekskluzywnego produktu jakim jest kakao. Zamiast niego używano na przykład.... oleju rzepakowego. Przypomniało mi się to jak zobaczyłem zdjęcie podesłane przez panią Annę.  Zacząłem się mocno śmiać, później pokazałem to zdjęcie koledze redakcyjnemu Tomkowi Grynkiewiczowi, który siedzi obok a on zaczął się turlać. Kiedy otarłem łzy napisałem do skądinąd zacnej firmy Tarczyński dlaczego robi sobie takie rzeczy??? No i jak udało im się osiągnąć taki smak? Że można wołowinę zmienić w koninę już wiemy. Ale zamienić świnię w cielaka to też jest mimo wszystko spore osiągnięcie... Oto i odpowiedź: „W imieniu firmy TARCZYŃSKI S.A dziękujemy za kontakt oraz przekazanie uwag dotyczących nazwy naszego produktu: „Wieprzowina o smaku cielęciny”. Pragniemy podkreślić, że uwagi i opinie Konsumentów są dla nas szczególnie ważne i cenne- badamy każde zgłoszenie dotyczące naszych wyrobów. Nazwa produktu „Wieprzowina o smaku cielęciny” została stworzona na podstawie dodatku przyprawy do wyrobu o smaku cielęciny.” Khem, khem. SERIO??? Ja rozumiem, że cielęcina jest droga, kupienie dobrej jest trudne, zadnia bez kości na sznycle kosztuje w detalu koło 70 zł za kilogram. Efekt tego jest taki, że firmy bardzo chętnie używają tej cielęciny w nazwie ale już niechętnie jej dodają. Jakiś czas temu pisałem np. o parówkach z cielęciną firmy Zimbo. Ile jest cielęciny w parówkach z cielęciną? 3 proc.! Czyli na 100 gramów parówek 3 gramy to cielęcina. Mimo, że technicy żywienia upierają się że człowiek tego nawet nie poczuje to firmy upiera się że „dodatek cielęciny do parówek, nawet trzyprocentowy, nadaje im pewnej charakterystycznej słodkości”. Firma Tarczyński oczywiście zrobiła potworną głupotę. Zwłaszcza, że specjalizuje się wędlinach premium. Sam jem od czasu do czasu ich produkty (nawet sławetną kiełbasę krakowską robioną ze strusia) i są przy coraz większej mizerii na naszym rynku wędliniarskim ok. Etykieta „o smaku cielęciny” to jednak przy takiej specjalizacji nie tyle strzał w stopę co oddanie w nie serii strzałów z AK47 a następnie dla pewności polanie nóg kwasem. Pocieszające jest jednak coś innego. Firma przyznała się do błędu. „Od samego początku mieliśmy wątpliwości co do tej nazwy. Zgłoszenia naszych konsumentów jak również Państwa czytelniczki, których zdziwiła ta nazwa doprowadziły, że podjęliśmy decyzję o zmianie nazwy tego produktu. Obecnie trwają prace naszego marketingu nad nową etykietą na ten wyrób, który będzie się nazywał „Wieprzowina biała”.” 