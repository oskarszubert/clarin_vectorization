Tak, tak - TEN Kazimierz Staszewski. W imieniu wokalisty wystąpiła kancelaria „Malanowski i wspólnicy” Wygląda to tak: W imieniu mego Mocodawcy, pana Kazimierza Staszewskiego (pełnomocnictwo w załączeniu) wzywam niniejszym do: 1. Natychmiastowego zaniechania naruszeń przez spółkę Agora SA oraz pana Piotra Miączyńskiego praw autorskich osobistych i majątkowych mojego Mocodawcy, na bezprawnym wykorzystywaniu fragmentu tekstu utworu jego autorstwa pt. Konsument na oznaczenie bloga redakcyjnego Gazety Wyborczej pt. „Konsument mówi, że je aby jeść”.2.  Przedstawienia w terminie 14 dni od daty otrzymania niniejszego wezwania pisemnej informacji na temat miesięcznych statystyk wejść na stronę, należącego do Agora SA blogu uwzględniających liczbę wywołań, plików, stron, wizyt, lokalizacji oraz pobranych kilobajtów , w okresie od dnia 14 lutego 2009 do dnia otrzymania przez Agorę SA i pana Piotra MIączyńskiego wezwania.Otrzymanie danych o których mowa w punkcie 2 niniejszego wezwania ma na celu umożliwienie memu Mocodawcy dokonanie rozmiarów szkód poniesionych wskutek nieuprawnionego korzystania z jego dorobku twórczego przez Agora SA oraz pana Piotra Miączyńskiego. Jednocześnie uprzejmie informuję że w razie braku otrzymania w/w informacji, jak również w razie braku zastosowania się przez Agora SA lub pana Piotra Miączyńskiego do żądania określonego w punkcie 1 niniejszego wezwania, mój Mocodawca dokona oszacowania szkód na podstawie dostępnych materiałów (m.in. rankingu blogów, publikowanego przez Agora SA) oraz podejmie stosowne kroki prawne, zmierzające do ochrony swoich roszczeń.   O co chodzi konkretnie?W tytule mojego bloga był wykorzystany cytat z piosenki Kazimierza Staszewskiego czyli właśnie wspomniane „Konsument mówi że je aby jeść”.  Wydawał się mi on dobrą ilustracją tego czym ta strona się zajmuje czyli konsumentem rzecz jasna. Pierwsza notka miała zresztą odesłanie do piosenki umieszczonej na You Tube pana Kazimierza Staszewskiego śpiewającego ten utwór. Ponieważ jak wnioskuję z pisma panu Staszewskiemu wykorzystanie cytatu na blogu przeszkadza - po otrzymaniu przez mnie pisma został usunięty. Przepraszam i wyrażam również swoje ubolewanie jeżeli uraziło to w jakikolwiek sposób autora.Co do potencjalnych zysków płynących z umieszczenia cytatu autorstwa pana Staszewskiego w tytule (bo jak rozumiem do tego zmierza pismo w drugiej części) muszę niestety rozczarować zarówno samego wokalistę jak i wspierająca go kancelarię.Nie jestem Kominkiem. Sama Agora SA nie umieszczała na blogu żadnych reklam. Ja osobiście w ciągu dwóch lat jego prowadzenia zarobiłem na tym zawrotną kwotę 32.57 zł (chodzi o reklamy wyświetlane w systemie AdTaily). Co prawda nie sądzę aby ktokolwiek je zamieszczał ze względu na tytuł tego bloga ale niniejszym deklaruje przekazanie tej kwoty na dowolny wskazany przez pana Staszewskiego lub jego kancelarię cel. Ba żeby nie było że nie wykazuję skruchy ową kwotę  nawet podwoję. A tu Konsument po raz ostatni:      ---- Pan Kazimierz Staszewski zabrał głos w sprawie pisząc że „odpuszcza”. Kilka przemyśleń po. 1. Czy miałem prawo użyć cytatu z tekstu pana Staszewskiego? Moim zdaniem tak.  Zdaniem prawników z którymi to konsultowałem przez ostatnich kilka dni również. Dla pełnej jasności mogłem zaznaczyć dokładnie skąd pochodzi cytat. Sprawa byłaby wtedy oczywista na pierwszy rzut oka.   2. Czy pan Staszewski miał prawo się wpienić? Ależ owszem.  Pamiętajmy że żyjemy w kraju gdzie prawa autorskie sa nagminnie łamane przez ściąganie/udostępnianie muzyki z internetu. Toteż jest zrozumiałe że jest wrażliwy na punkcie ochrony swoich praw. 3. Nową nazwą bloga jest: „Towar niezgodny z umową” i tak pozostanie przynajmniej przez jakiś czas. 4. Blog formalnie jest moją własnością a nie Agory SA. Jest promowany przez Gazeta.pl; wyborcza.pl, wyborcza.biz ponieważ jestem dziennikarzem GW. 5. W obowiązkach zawodowych nie mam prowadzania bloga i nikt się tego ode mnie nie domaga. 6. Nadal lubię Kult. 7. Żaluje całej tej afery bo takie „plus 10 do lansu” nie jest mi do niczego potrzebne.   Mam nadzieję że na tym sprawa się kończy. 