Chcę załatwiać  papierologię przez internet. A każdy Polak powinien przy urodzinach dostawać swój własny adres e-mail Od połowy lipca, każdy kto wchodząc do Urzędu Miejskiego od ul. Jana Kilińskiego włączy bluetooth w swoim telefonie, otrzyma aplikację z numerami telefonów wszystkich wydziałów - informuje Kancelaria Prezydenta Miasta w Radomiu. Dodatkowo będzie można pobrać tapety na telefony i inne gadżety dodatki na swoją komórkę. Usługa jest bezpłatna. Zaiste po co grzyba mi w miejskim urzędzie numery telefonów do wszystkich wydziałów, skoro już zjawiłem się w urzędzie - nie wiem. Władze miasta Radomia pewnie mają na ten temat swoją teorię. Ja na miejscu mieszkańców tego miasta wolałbym aby poszczególne wydziały odpowiadały na pytania zadane przez obywateli mailem. Co nas wkurza w fakcie obcowania z urzędami? Sam fakt, że musimy się tam pojawiać. Na to aby technologia ograniczyła konieczność obcowania z takimi instytucjami musimy jednak poczekać. Ile? Znając życie - pewnie długo. Rząd co prawda obiecuje - o czym pisał niedawno mój kolega Przemysław Poznański, że od 2011 ma zacząć działać centralna baza, tzw. PESEL2, z której urzędnicy mieliby sami ściągać potrzebne dane. Nie trzeba by było więc latać od urzędu do urzędu z różnymi kwitami. „Kolejną wielką zmianą ma być połączenie wszystkich już istniejących e-urzędów w jeden portal, gdzie będzie można załatwić wszelkie niezbędne sprawy. A na koniec wszyscy - za darmo! - dostaniemy nowe dowody osobiste z zaszytym podpisem elektronicznym”. Taki dokument umożliwiałby pokazania w sieci, że ja to rzeczywiście ja. A nie kolega z biurka obok. Do tej listy życzeń rządu specjaliści dorzucają jeszcze jedno: aby każdy nowonarodzony Polak oprócz Peselu dostawał przy urodzeniu swój własny adres mailowy do urzędowej korespondencji. Obietnice rządu z terminem realizacji rok 2011 obawiam się, że są równie realne jak niedawno zapowiadane przez PO wprowadzenie euro w 2012. Jak na razie jednym z nielicznych przejawów e- państwa jest możliwość złożenia zeznania podatkowego przez internet. Szkoda, że ciągle tak mało. 