Obiecywałem sieci RTV Euro Agd, pewną karencję jeśli chodzi o wyciąganie trupów z szafy. I słowa dotrzymuję, bo dziś będzie o „największym w Polsce sklepie RTV Agd” czuli sieci Neonet. - Wysłuchałem dzisiaj krótki reportaż o Pańskim blogu i znalazłem taki ciekawy kwiatek w gazetkach Neonet, proszę popatrzeć na ceny suszarki Philips i super promocję od ceny wyjściowej. Połączyłem oferty z dwóch ostatnich gazetek. Jeszcze trochę i będą dopłacać do zakupu - pisze do mnie pan Jacek.   Czy jestem zdziwiony? Nie bardzo. Promocja typu podwyższamy cenę na kilka dni bardzo wysoko, a później robimy promocję tnąc bardzo cenę - to na naszym rynku trik typowy. Stosują go zarówno sklepy spożywcze i z elektroniką. Cały czas proszę państwa powtarzam: w handlu cudów nie ma. Nikt nie będzie dokładał do sprzedawanych produktów, tylko żeby zrobić Państwu przyjemność (przykro mi). Strategia sieci handlowych nie polega na tym abyśmy kupowali tanio, ale byśmy myśleli, że kupujemy tanio. To zasadnicza różnica. Sklepom jest łatwo to robić, bo produkty na rynku ciężko się porównuje.  Jeszcze z elektroniką jest pół biedy - zawsze można odpalić w sklepie smartfona i posprawdzać, jak się kształtowały ceny, ale z ubraniami czy biżuterią już trudniej. Ot, przykład kolega z pracy kupował buty. Wybrał przeceniony model znanej, niemieckiej firmy obuwniczej. Zachęciła go przyzwoita przecena. Zamiast  500 - jedyne 350 zł. Kupił. Był zadowolony do pewnego momentu, gdy w sklepie ze znacznie niższej półki zobaczył niemal identyczne półbuty za 250 zł i to nie w promocji. Jedne i drugie made in China. Jakie z tego płyną wnioski? Nie powiem państwu nic oryginalnego. W promocjach chodzi o to aby wypchnąć ze sklepu towar, którego sieć już nie potrzebuje. czasami jest on lepszy, czasami gorszy. W miarę upływu czasu i śledzenia tego rynku - wychodzę założenia, że lepiej kupować rzadziej a lepiej. Czyli nie trzy płaszczyki a jeden płaszcz. Ubrań i butów nie opłaca się kupować poza promocjami. Jeśli telewizor czy pralka to nie najnowszy model, ale roczny. Taki, który lada chwila zostanie zastąpiony nowym. Najlepiej takie rzeczy kupować w lutym. A w przypadkach elektroniki i agd warto dodatkowo zakupić dobry i szeroki pakiet ubezpieczeń wydłużających gwarancję (ostatnio dzięki takiemu pakietowi udało mi się wymienić laptopa na nowy, po trzech latach jego eksploatacji). 