Tak,  wiem, powinienem był wziąć się za to  w wieku lat 18. Ludzie mają wtedy zdecydowanie więcej czasu. Ja kurs na prawo jazdy dostałem od żony -  w prezencie na rocznicę ślubu. Owszem, miała z tego powodu dużo radości.  Kurs trwa 30 godzin. Być może istnieją jednostki, które po takim czasie  potrafią prowadzić auto. Chapeau bas. Ja nie potrafiłem. Kolega z kursu po raz pierwszy wyjechał na miasto dopiero,  kiedy  zaliczył 18 godzin na placu.  O mało przy tym nie zabił instruktora,  pakując się pod ciężarówkę. Koleżanka z kursu po przejechaniu 20 godzin nadal myli pedał gazu z hamulcem.   Mnie po pięciu lekcjach, prędkość 30 na godzinę wydawała  się astronomiczna, a skoordynowanie sprzęgła, gazu, hamulca i biegów było naprawdę ciężką próbą. OK,  można również przyjąć, że wszyscy  troje jesteśmy pierdołowaci, ale proszę mi wierzyć - takich  osób jest więcej.  Firmy organizując kursy po 1,4 tys. zł za 30 godzin prowadzą do sytuacji gdy nowi kierowcy uczą się  naprawdę jeździć  dopiero po zdobyciu prawka. Jeśli oczywiście mają dzień łosia i przypadkiem  zaliczą egzamin.  Zresztą -  co tu  kryć - osoby z długoletnią praktyką   nie jeżdżą dużo lepiej.  W Warszawie zgodnie z przepisami poruszają się  chyba tylko L - ki. Liczba  sytuacji, w których   zostałem strąbiony za zatrzymanie się przed zielona strzałką, albo znakiem STOP jest naprawdę imponująca.  Liczba  osób, które poruszają się po drodze tylko lewym pasem  - również (przypominam, w Polsce mamy ruch prawostronny).   Najbardziej jednak walą po oczach skrzyżowania.  W godzinach szczytu większośc  jest zatkana.   Bo komuś się spieszy i wjeżdża na krzyżówkę , której później nie ma szans opuścić. A po zmianie świateł blokuje skutecznie resztę kierowców.  Jakiś  błąd  systemowy tkwi w ogóle w metodzie szkolenia kierowców. I nie załatwią tego najnowsze propozycje zmian w egzaminach na prawo jazdy, czyli skrócenie egzaminu z 40 do 25 minut, zdawanie teorii przez internet czy wprowadzenie nowej kategorii prawa jazdy AM  (na motorowery) - dla 14 latków. Po prostu musimy jeździć więcej. Nie podejmuję się ocenić czy to "więcej"  oznacza 40, 50 czy więcej godzin. Takie lekcje kosztowałby dużo drożej niż wspomniane 1,4 tys. zł. Czy jesteśmy jednak w stanie płacić za kurs równowartość tysiąca euro? Nie sądzę.    ------------------------------------------------------ -----------------------------------Na kurs poszedłem z założeniem, że chcę się nauczyć jeździć, a nie zdać egzamin. Na drogach za miastem spędziłem kilkanaście godzin, ucząc się wyprzedzać. Kolejne kilkanaście na skrzyżowaniach, na nauce bezkolizyjnego skręcania w lewo. Mój kumpel ma znajomą, która za każdym razem gdy przyjeżdża do  naszego miasta  - musi kobinować, jak trafić  do niego bez skręcania w lewo. Chciałem uniknąć takiej sytuacji. W miarę swobodnie poczułem się za kierownicą po przejechaniu 80 godzin*.    Co nie zmienia faktu,, że i tak oblałem egzamin*,   * za pierwszym razem w 33 minucie jazdy wymusiłem pierwszeństwo na skrzyżowaniu, za drugim   - ten sam błąd popełniłem od razu przy  wyjeździe z WORD -u . 