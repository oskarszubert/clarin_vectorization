Większość naszych polityków uważa, że sieci handlowe to złodzieje, którzy okradają polskie państwo, a dzięki różnego rodzaju trikom płacą podatki w krajach, w których mieszczą się ich centrale, przy wykorzystaniu metod optymalizacji podatkowej. Większość polityków to jedno ale uważa tak również spora część społeczeństwa. I winę za to ponoszą w sporej części same sklepy, które o swoich zyskach i płaconych podatkach mówią równie chętnie jak trener Smuda o przyczynach porażki polskiej reprezentacji na Euro 2012. Przykład? Usiłowałem się dowiedzieć przez kilka ostatnich dni od sieci słynących z bardziej otwartej polityki wobec mediów czyli Biedronki, Tesco, Auchan oraz Reala jakie podatki zapłacili w ostatnim czasie. I co?  Odpowiedziały mi dwie.  Dorota Patejko z Auchan: Mam dane z księgowości na temat inwestycji oraz podatku dochodowego za ostatnie 4 lata. Nasze inwestycje to 1 mld 334 mln złotych , w tym mieści się nie tylko budowa centrów handlowych ale przede wszystkim infrastruktura drogowa / Piaseczno, Gdańsk , Gliwice,  Łomianki. Podatek dochodowy to kwota ponad 131 mln złotych za okres ostatnich 4 lat. A Michał Sikora z Tesco tak: Zeszły rok finansowy to ok. 340 mln zł zapłaconych przez Tesco podatków. Mówimy tu zarówno o kwotach, które trafiają do budżetu centralnego, jak i o podatkach zasilających budżety samorządów - m.in. podatki od nieruchomości, od środków transportu, itd. Łączna wartość inwestycji Tesco na Polskim rynku to kwota rzędu 10 miliardów złotych. Czy te informacje są wyczerpujące? Nie. Ale są. Jak widać można. Tymczasem większość sieci danych tych strzeże jak Gollum pewnego pierścienia. To błąd, który się zemści, gdy politycy będą szukali pretekstu aby przykręcić śrubę marketom.    Oczywiście można argumentować że sieć handlowa prywatną firmą jest i wara innym od tego. Tyle, że to sklepy mają z podatkami problem wizerunkowy i nadszedł czas aby coś z tym zrobić. Bo czy zapłacone podatki to taka wielka tajemnica handlowa? Nie. Czy konkurencja w ten sposób czegoś się dowie? Nic, czego by już nie wiedziała. Niech organizacja branżowa wielkich sieci czyli POHiD robi raz do roku konferencję na której pokaże ile podatków zapłaciła każda sieć, ile zainwestowała w Polsce. Trudne? To niech chociaż pokażą ile zapłacili razem. Skoro te dane i tak przytacza we odpowiedziach na interpelacje poselskie resort finansów. I tak według danych ministerstwa 20 największych sieci handlowych w kraju - zeznania CIT-8 za ubiegły rok - osiągnęły 3 mld 892 mln zł dochodu i zapłaciły 709 mln zł należnego podatku CIT. Do tego doszły 2 mld zł do budżetu państwa z tytułu podatku od towarów i usług (VAT). Więcej na ten temat tu. Niech odpowiedzą na pytania dziennikarzy czy to dużo, mało i dlaczego akurat tyle. Bo inaczej cały czas na handlu będzie łata krętaczy finansowych. A może zwyczajnie się wstydzą? 