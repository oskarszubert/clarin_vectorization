Zaczyna się świetnie: „Do gamy usług finansowych Tesco Twoje Finanse dołączyły ubezpieczenia od następstw nieszczęśliwych wypadków MetLife Amplico. MetLife Amplico przygotowało dla klientów Tesco ubezpieczenie „Pełny Koszyk”. W podstawowym bezpłatnym wariancie świadczeniem w razie nieszczęśliwego wypadku jest miesięczna wypłata w wysokości 1000 złotych przez 12 miesięcy.” Wystarczy być w programie lojalnościowym Tesco Clubcard i zadzwonić na infolinię żeby dostać polisa. Prawda że miło? To znaczy wypadek to bardzo niemiła rzecz ale taka ochrona - zwłaszcza gratis - mogłaby być pożyteczna. Idziesz sobie ulicą, wjeżdża w ciebie rowerzysta? Bach - 12 tys. zł. Ale nie w tym przypadku. Gdy człowiek bardziej się wczyta w warunki ubezpieczenia wynika z nich że świadczenie przysługuje tylko w jednym przypadku „w razie całkowitego i trwałego inwalidztwa wskutek nieszczęśliwego wypadku”. Co to znaczy?  To  innymi słowy „trwała i całkowita niezdolność do wykonywania jakiejkolwiek pracy zarobkowej”. Czyli do otrzymania świadczenia nie wystarczy np. brak ręki lub nogi utraconej w wyniku wypadku. Bo pracować dalej w takim przypadku można. Po co więc takie ubezpieczenie? Dla Tesco to dobra reklama bo może pokazać że daje coś swoim klientom za darmo. Dla MetLife Amplico to z kolei próba dotarcia do 5 mln Polaków którzy każdego tygodnia odwiedzają sklepy brytyjskiej sieci. Co po sześciu miesiącach bezpłatnego ubezpieczenia? - Ubezpieczenie wygasa - tłumaczy Michał Sikora z Tesco. - Oczywiście będziemy kontaktować się z klientami, pytając czy są zainteresowani pakietem złotym / srebrnym - już płatnym - przy czym automatycznie nie "przechodzi się" na wariant płatny. Pakiet srebrny - przy składce 24 zł miesięcznie suma ubezpieczenia wyniesie 60 tys. zł. Pakiet złoty - przy 48 zł miesięcznie - 120 tys. zł. To ubezpieczenie jest jednak nie tylko na wypadek trwałego i nieodwracalnego inwalidztwa wskutek nieszczęśliwego wypadku ale również śmierci wskutek nieszczęśliwego wypadku. To kolejny produkt ubezpieczeniowy oferowany we współpracy z Tesco. Sieć ostatnio razem z Link 4 sprzedaje ubezpieczenia samochodowe. Jak ktoś je kupi dostanie bony Tesco na zakupy wartości 10 proc. polisy. Ale nie więcej niż 200 zł. 