„Nowoczesne technologie mobilne pozwalają dziś na dokładną lokalizację telefonu komórkowego. Pomożemy Ci wyśledzić każdego! Wystarczy podać numer telefonu osoby, którą chcesz zlokalizować.” A zaczeło się od reklamy, którą zobaczyłem na Facebooku:  Brzmi ciekawie prawda? Strona bazuje na najprostszym ludzkim instynkcie, czyli ciekawości. Kto nie chce zobaczyć co robi aktualnie jego żona/chłopak/mąż/narzeczona etc? Oczywiście mógłbym powiedzieć jakie ma to znaczenie w obecnych czasach kiedy każdy kto ma Facebooka, melduje się z własnej woli gdziekolwiek tylko pójdzie (restauracja, McDonalds, bazar w Egipcie) ale rozumiem, że potrzeba śledzenia innych jest u nas jednak bardzo silna. Reklama prowadzi do strony internetowej: http://lokalizator.freebiz.pl/  Usługa wymaga nie tylko podania numeru telefonu osoby, którą chcemy zlokalizować ale również własnego. I to już powinno w nas obudzić podejrzenia. Oczywiście w całym lokalizatorze chodzi o klasyczną ściemę mającą skłonić naiwnych na wyłudzenie sms. Tego można się jednak dowiedzieć dopiero w momencie jak ktoś przeczyta regulamin tej usługi. „Usługa MT „Free” - usługa subskrypcji Premium MT, którą może aktywować wyłącznie Użytkownik telefonu komórkowego. W ramach usługi Użytkownik będzie otrzymywał wiadomości SMS co każdy wtorek o godzinie 10:00 oraz co każdy piątek o godzinie 10:00.” Aha - „wiadomości będą wysyłane co każdy wtorek o godzinie 10:00 oraz co każdy piątek o godzinie 10:00” i „będą zawierały cytaty motywacyjne wykorzystywane w zaawansowanych technikach psychologii sukcesu, dzięki którym między innymi będzie mógł na nowo określić swoje cele życiowe, zwiększyć wydajność w pracy czy bardziej cieszyć się życiem.” Za takiego jednego sms, który ma nas podkręcić jeśli chodzi o sukces i cele życiowe płaci się 4,92 zł z VAT. Oczywiście, żadnej lokalizacji tu nie ma. Zgodnie z regulaminem jest to „test”. Jaki test? Mam swoją teorię. Na szczęście się łatwo z tego wymiksować. „W celu zakończenia działania usługi „Free” należy wysłać sms o treści STOP Free numer 60474”. Za tym projektem stoją osoby, które skonstruowały niedawno serwis SMS Szpieg, który oferował przesłanie na nasz adres e-mail 61 ostatnich wiadomości ze wskazanego numeru telefonu (już zamknięty) a także test „sprawdź czy cię kocha”. Organizatorem zgodnie z regulaminem jest  Minicrisis LTD, Geneva Place, Waterfront Drive, PO Box 3469, Road Town, Tortola, British Virgin Islands. A jeśli komuś coś się nie podoba to: „sądem właściwym do rozpatrywania wszelkich sporów związanych z korzystaniem z usług dostępnych w ramach Serwisu jest sąd właściwy miejscowo dla siedziby Dostawcy”. Chętni z pozwem mogą się więc udać na Brytyjskie Wyspy Dziewicze. To na Karaibach, w Ameryce Środkowej więc można jednocześnie spędzić porządny urlop w ładnym miejscu.     Mówi się ciekawość pierwszy stopień do piekła. W tym przypadku można powiedzieć, że to pierwszy krok do wysokiego rachunku. A jaki test mają organizatorzy na myśli? Strzelam, że na inteligencję. 