Żeby firmie LOT nie zrobiło się zbyt słodko po przyjęciu Boeinga 787 Dreamliner dziś historia jak to redakcyjny kolega kupował u tego przewoźnika bilet do Londynu. Tester: Vadim Makarenko Zawód: dziennikarz gospodarczy GW. Wiek: 38 lat Wykształcenie: wyższe, wykładowca na UW.  Doświadczenie: W ostatnich kilku latach przeleciał ponad 120 tys. km. rezerwując loty w różnych liniach. A tu proszę, kolegę powalił na łopatki system rezerwacyjny naszego narodowego przewoźnika. Historia startuje w momencie gdy Vadim zaczął wypełniać przez internet na stronie LOTformularz. A nawet FORMULARZ. Oddajmy głos koledze: - Nijak nie można tu wprowadzić danych osoby, która ma być zawiadomiona w przypadku nagłych zdarzeń. Przeciętny człowiek nie jest w stanie zrozumieć instrukcji, którą oferuje mu serwis, który mamrocze coś o ciągu cyfr i znaków. Nie wchodzi format +48xxxxxxxxx, (+48)xxxxxxxxx, +48 xxxxxxxxx czy (+48) xxxxxxxxx. Nie pasują także +(48)(xxxxxxxxx), ani inne. Ostatecznie serwis wyrzuca delikwenta na stronę domową. Widocznie, zbyt wiele prób wprowadzenia numeru alarmowego mogą świadczyć o przygotowaniach do zamachu terrorystycznego. Zatem kupując bilet numeru komórkowego do żony nie podałem - konkluduje Vadim. Druga zagwozdka: - Po co system pobiera ode mnie 45 zł za wystawienie biletu? Wielka zagadka. System pobiera te pieniądze uprzedzając mnie, że kupuję bilet elektroniczny. To wystawienie biletu elektronicznego aż tyle kosztuje? Ciekawe... - zastanawia się kolega. Na to pytanie akurat znam odpowiedź. Po prostu komputery się męczą i trzeba im jakoś wynagrodzić trud. I punkt trzeci. - Nie wiem, po co system domaga się ode mnie adresu (wypełnianie adresowego formularza zajmuje dodatkowy czas), skoro wcześniej podałem mu numer karty frequent flyer, a do niej jest przypisany mój adres? - pyta kolega Vadim. Oczywiście zawsze można przyjąć założenie, że kolega jest kapkę nierozwinięty manualnie i ma problemy z czytaniem ze zrozumieniem a tak w ogóle to się czepia. Ale po pierwsze system do rezerwacji biletów chyba powinien być czytelny dla każdego potencjalnego konsumenta nieprawdaż? A po drugie LOT chwali się że jest najlepszą liniąlotniczą w Europie Środkowo-Wschodniej. Chyba że bycie najlepszym polega nacięciu klienta na 45 zł za wystawienie biletu elektronicznego? 