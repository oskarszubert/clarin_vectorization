Czy to powolny koniec ograniczania dostępu do zawodów prawniczych przez korporacje? - Na Zachodzie w 70 proc. spraw cywilnych obywatele korzystają z pomocy prawnej. A u nas - pyta Mirosław Sekuła, szef komisji "Przyjazne państwo". I odpowiada: - Tylko w 1,5 proc. spraw. To jest dramat. Polacy mają zamkniętą drogę do prawnika, bo adwokatów i radców jest mało. A skoro jest ich tak mało, to tak windują ceny, że nikogo na ich wynajęcie nie stać. Dziś prosta sprawa spadkowa kosztuje ok. 2 tys. zł. Pomoc radcy czy adwokata przy sporze o miedzę to też ok. 2 tys. Profesjonalista w todze za pomoc w zarejestrowaniu spółki z o.o. w sądzie weźmie ok. tysiąca. Mogłoby być taniej gdyby konkurencja wśród prawników była większa - konkluduje poseł. I być może za chwilę konkurencja się powiększy i to uwaga uwaga! z woli korporacji! Krajowa Rada Radców Prawnych chce bowiem zlikwidować egzaminy wstępne na aplikację radcowską. ”Samorząd radców prawnych zdecydował, iż dostęp do aplikacji powinien być umożliwiony wszystkim zainteresowanym nią absolwentom uniwersyteckim wydziałów prawa bez jakichkolwiek limitów i egzaminów wstępnych” - pisze Rada w swoim stanowisku. Po aplikacji tak jak dzisiaj byłby egzamin zawodowy przeprowadzany przez ministerstwo sprawiedliwości. „Krajowa Rada Radców Prawnych oficjalnie wystąpi do Prezesa Rady Ministrów oraz Ministra Sprawiedliwości o podjęcie stosownej inicjatywy ustawodawczej w sprawie otwarcia aplikacji”. Skąd taka decyzja KRRP? Rada tłumaczy mętnie, że wzięła pod uwagę „obecne realia społeczne i gospodarcze”. Nagła decyzja Rady staje się bardziej zrozumiała gdy weźmiemy pod uwagę plany rządu i Sejmu. Rząd Donalda Tuska pracuje nad projektem ustawy, który wprowadziłby jeden państwowy egzamin na wszystkie aplikacje. Byłby on prostszy niż teraz. Aplikacja trwałaby 2,5 roku (teraz trzy lata). Z kolei Przyjazne Państwo opracowała projekt ustawy zgodnie z którą przed sądem oprócz adwokata bądź radcy ludzi mogłyby reprezentować również osoby mające tytuł magistra prawa. Liczba prawników mogących występować na sali sądowej wzrosłaby nagle z 40 tys. do 240 tys.! Magistrzy mogliby występować jednak tylko w prostych sprawach cywilnych i administracyjnych. Chodzi o spadki, konflikty z urzędami, sąsiadami itp. - W tych sprawach każdy błąd w sztuce prawnika może być w 100 proc. naprawiony przez wypłatę ubezpieczenia z polisy OC, która byłaby obowiązkowa - argumentuje komisja. Pomysł Przyjaznego Państwa ma co prawda równe szanse na realizację jak próby nauczenia świni trudnej sztuki latania. Nawet jeśli zostałby uchwalony przez Sejm to i tak trafiłby przed Trybunał Konstytucyjny. Idzie też moim zdaniem zdecydowanie za daleko. Mimo mojego poparcie dla otwierania korporacji nie jestem zwolennikiem obniżania standardu jakości świadczonych usług. A mgr prawa bez aplikacji przy dzisiejszym systemie edukacji w najlepszym razie wie, że nic nie wie. Można go porównać do lekarza bez specjalizacji. Czy ktoś chciałby aby lekarz bez specjalizacji wykonał mu w końcu prosty zabieg wycięcia wyrostka? Jakoś nie sadzę. Niezależnie od motywów KRRP w ich pomyśle podoba mi się bardzo jedna rzecz: pomysł wprowadzenia nauki prawa do szkół średnich, co proponuje Rada. ps. autor jest magistrem prawa. 