Niemiec i Polka z Ritterhude (koło Bremen) przyjechali na urlop do Karpacza. Minęli granicę w Zgorzelcu koło 16 zatankowali 47,42 litra paliwa. Samochód: VW Golf 6, zarejestrowany 7/2009. - Po opuszczeniu stacji benzynowej i przejechaniu 2 km zaczęło samochodem szarpać, na tablicy zapaliła się ostrzegawcza lampka, tak więc z trudem dobrnęliśmy do pierwszego parkingu, Samochód zgasł i nie można go było więcej zapalić - opisują. Ściągnięto ich na lawecie do Görlitz. Pobrano z auta próbkę paliwa i... wypompowano od razu cały bak. - Zamiast paliwa w baku naszego samochodu znajdowała się mieszanina oleistej substancji, zbliżonej do parafiny, mieszanina brudu i wody. Po zatankowaniu 1 litra prawdziwej benzyny, samochód zastartował, jednak nie ruszył z miejsca - twierdzi małżeństwo. - Z pełnym słoikiem tej substancji, bo benzyną tego nie można było nazwać, razem z !mechanikem odwiedziliśmy jeszcze tego wieczoru tę stację benzynową aby złożyć skargę. Do naszego hotelu w Karpaczu dojechaliśmy w nocy wynajętym samochodem wyczerpani, oszołomieni i rozczarowani - wspominają Pani Teresa i pan Günther złożyli następnie reklamację i w Polsce i w niemieckiej części Orlenu. Żądają zwrotu pieniędzy za paliwo: 220 zł, za transport samochodu do warsztatu - 105 zł oraz z warsztatu samochodowego - 276 zł. I tu mocno się zdziwili, bo Orlen odpowiedział, że konsultował się z właścicielem stacji a benzyna była w porządku. A tak w ogole to dziękujemy bardzo ale nic więcej nie mamy zamiaru z tym zrobić. - Drugi raz nie namówię już męża na wyjazd do Polski, bo mi poprostu wstyd. Przestępcy nie są karani, a poszkodowani nie mają u nikogo poparcia. Proszę Państwa, proszę mi wybaczyć moje narzekanie, ale pozostał nam niesmak po tym pobycie w Polsce - twierdzi pani Teresa. Co na to Orlen? Postanowiłem go odpytać na tą okoliczność. Dostałem takie oświadczenie:   - PKN ORLEN wszystkich swoich klientów traktuje z powagą i szacunkiem. Do ich zachowania obliguje również partnerów franczyzowych - pisze Beata Karpińska kierownik biura prasowego PKN ORLEN S.A - Należy podkreślić, iż kwestia reklamacji w tym przypadku, zgodnie z zapisami polskiego prawa pozostaje w gestii wyłącznie właściciela stacji - p. Teresa dwukrotnie otrzymała odpowiedź w swojej sprawie wraz z niezbędnymi dokumentami potwierdzającymi prawidłową jakość paliwa. Dodatkowo należy stwierdzić, iż w dniu w którym klientka dokonywała zakupów sprzedano kilkanaście tysięcy litrów paliwa i nikt poza p. Teresą nie kwestionował jego jakości. Jeśli jakość produktu byłaby wadliwa w ciągu kilku godzin wystąpiłoby więcej takich przypadków, a paliwo natychmiast zostałoby wycofane ze sprzedaży. - Trudno nam więc wyjaśnić przyczynę kłopotów klientki z samochodem bowiem podjęliśmy wspólnie z właścicielem stacji wszelkie możliwe działania w celu sprawdzenia zasadności jej reklamacji. Często spotykamy się natomiast z sytuacjami gdy mechanicy samochodowi sugerują bezpodstawnie klientowi winę paliwa by uzasadnić konieczność wymiany części i wykonanie usługi. I co Państwo sądzą o tym wszystkim? 