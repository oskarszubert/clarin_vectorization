W Tesco bon za 100 zł dostaje się po wydaniu w sklepie 20 tys. zł. Opłaca się? Nowy program lojalnościowy Tesco nazywa się Clubcard. Nowy dodajmy w Polsce. W Wielkiej Brytanii wprowadzono go w 1996 roku. Klient wypełnia ankietę, wpisując swoje dane, za co dostaje specjalną plastikową kartę (plus dwa breloki). Robiąc zakupy, podaje kartę kasjerce, ta przeciąga kartą albo brelokiem po czytniku. Za wydane pieniądze dostaje punkty, które może wymienić na nagrody bądź bony. System komputerowy zapisuje na koncie klienta nie tylko punkty, ale także informację o tym, ile pieniędzy wydał i co kupił. Na podstawie tych informacji wysyłane są do niego oferty promocyjne. Jeśli klient często kupuje np. białe wino, dostanie zniżkę na wino itp. Jak to się opłaca przeciętnemu Nowakowi (wszelkie podobieństwo do postaci z kancelarii premiera przypadkowe).  Jeden punkt jest za każde 2 zł wydane w Tesco. Jak wyczytałem w regulaminie punktów nie dostaje się jednak za: - paliwa i zakupy na stacjach paliw - tytoń, wyroby i akcesoria tytoniowe - karty doładowujące PREPAID (do telefonów) i UWAGA UWAGA ! mleko początkowe dla niemowląt (do 3. miesiąca). Dlaczego? Nie wiem.  Ile można zarobić? Regulamin mówi tak: „wartość nagrody uzyskanej przez uczestnika wynosi 0,5% wartości zakupów dokonanych w sklepach Tesco”. Przekładając to na konkretne liczby żeby otrzymać prezent za 100 zł trzeba wydać 20 tys. zł. Czyli żeby dostać 10 zł trzeba wydać 2 tys. zł. ”Cud miót” oferta nie jest. A jak wygląda Clubcard na tle konkurencji? Real ma „Program 10” (to moim zdaniem pozostałość po całkiem niezłym programie lojalnościowym przejętego przez Real Geanta) Tu wydane przy kasie 4 zł - 1 punkt. Aby otrzymać bon o wartości 10 zł  trzeba zebrać 280 punktów - czyli trzeba wydać 1120 zł. Trochę lepiej ale powiedzmy szczerze - również jakoś nie czuję ekstazy. Z kolei Carrefour ma program Rodziynka. Po wizycie na stronach internetowych sieci musze przyznać, że wyjątkowo nieczytelny. Nawiasem mówiąc Carrefour nie umieścił w sieci pełnego regulaminu programu ”który dostępny jest w Punktach Obsługi Klienta zlokalizowanych na terenie sklepów biorących udział w Programie”. Już widzę te tysiące osób, które pchają się do Punktów Obsługi Klienta aby zobaczyć ten regulamin... Ujmując to krótko: Carrefour ściemnia. Tabela i przelicznik jest tutaj zagmatwany. I tak na stronach Carrefoura przeczytać można, że ”Każde zakupy premiowane są punktami za wartość paragonu” Zakupy do 4,99 zł - 1 punkt Od 5 do 9,99 zł - 3 punkty Od 10 do 19,99 zł - 6 punktów Od 20 do 29,99 zł - 9 punktów itd.” Powiedzmy na oko, że 1 punkt to tutaj mniej więcej 3 zł. Bon 10 zł to 450 punktów, czyli żeby go dostać trzeba wydać 1350 zł. Jak to wygląda w sklepach z wyższej półki? Piotr i Paweł? Karta rabatowa (dostaje się ją po zakupach za powyżej 150 zł). Rachunek między 50 a 200 zł rabat 3 proc, a przy zakupach za 200zł - 4 proc. rabatu. Z karty rabatowej nie można korzystać na sklepach Piotr i Paweł przy stacjach Shell. I na koniec Alma - karta lojalnościowa wydana jest po zakupach za 200 zł. Za każde wydane 10 zł - 1 punkt. Koszulka polo 260 punktów czyli 2600 zł. Wnioski? Dzięki programom lojalnościowym sklepom łatwiej jest pozbywać się towarów, którym kończy się data przydatności do spożycia. Sieć oznacza go dużą ilością punktów i gotowe. Dla przeciętnego klienta zysk jest tu raczej iluzoryczny. Większe oszczędności (niż na programie lojalnościowym) można zrobić wybierając sklep, który ma po prostu tańsze produkty. 