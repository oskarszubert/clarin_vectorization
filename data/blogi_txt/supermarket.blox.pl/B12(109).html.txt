Siedzisz sobie przed telewizorem grając na konsoli w coś niezwykle wciągającego i nagle czujesz, że zgłodniałeś? Oczywiście możesz iść do lodówki. Możesz też zamówić pizzę przez telefon. Stop. Nie musisz wstawać. Pod warunkiem, że mieszkasz w USA. Dziś  Microsoft razem z Pizza Hut ujawniły plany nowej usługi: gracze będą mogli zamówić pizzę przez Xboxa.  Tak, wiem jak to brzmi.  Zamówienie będzie można złożyć nie tylko kontrolerem ale również machając Kinectem albo po prostu wydając polecenia głosem. Czyli grupa wiekowa 18 – 24 (na której najbardziej zależy obu firmom) siedzi na kanapie grając w Battlefielda 3, przerywa na moment frapującą rozrywkę, macha dłonią aby zamówić dajmy na to Meat Lovers Pizza i wraca do gry. Ponoć Microsoft pracował nad tą aplikacją długie miesiące… W amerykańskiej Pizza Hut jedna czwarta wszystkich zamówień jest składana przez internet. Wkrótce ma to być połowa. Koncernowi się to opłaca, bo musi zatrudniać mniej osób na infoliniach. Ciekawe kiedy to cudo pojawi się w Europie. W USA osoby, które złożą 6 maja w ten sposób zamówienie dostaną 15 proc. zniżki. Niestety cały plan ma jeden minus. Ciągle trzeba iść otworzyć drzwi aby odebrać pizzę… 