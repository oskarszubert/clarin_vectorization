- Witam Panie Piotrze! Odzywam się znów do Pana, ponieważ - po raz kolejny - padłem ofiarą absurdu - pisze mi Pan Marcin. W Metrze (jakim Metrze to wiadomo, bo w kraju mamy raptem jedną linię metra, podobnie jak w Polsce mamy tylko jeden obraz) są drzwiczki oblepione napisem "NIEUZASADNIONE UŻYCIE BĘDZIE KARANE".   Brzmi groźnie nieprawdaż? Można przez nie przejść - rzecz jasna w ramach owego "uzasadnionego użycia". Problem w tym, że drzwiczki zaklejane sa regularnie przez pracowników Metra dziwaczną czerwono - biała taśmą. Pan Marcin już dwukrotnie musiał ją zdzierać. - Za pierwszym i drugim razem chodziło o wózek z dzieckiem - akurat w tym momencie nie działała winda w Metrze i byłem zmuszony znieść wózek po schodach. Kto wpadł na durny pomysł, by tak blokować przejście? Mało tego - za drugim razem - w Metrze Natolin (także zepsuta winda) - drzwiczki zalepiono nie tylko taśmą, ale i założono na nich metalowe plomby. Rozerwałem i taśmę i plomby, a z megafonu dobiegł mnie głos: "proszę zamknąć!". Za pierwszym razem, było to bodajże na Metrze Imielin, usłyszałem komunikat: "proszę nie rozrywać taśmy!" na co odpowiedziałem, że rozrywać będę i to z ochotą, albowiem użycie przeze mnie owych drzwiczek jest w pełni uzasadnione - opowiada czytelnik. I zadaje pytania: o co tu chodzi? Czy taka jest polityka Metra? Jeśli alternatywne wejście jest blokowane taśmami i plombami to może po prostu zamknąć je na stałe? Co ma zrobić bowiem ktoś na wózku inwalidzkim, albo ktoś z wózkiem dziecięcym w momencie, gdy z tego przejścia musi skorzystać? Za każdym razem szukać personelu Metra by mu łaskawie "zerwali plombę"? I czy owa plomba w ogóle powinna tam być? Na te pytania odpowiedzieli pracownicy Metra koleżance pana Marcina, która podobnie jak on musiała przejść przez bramkę z wózkiem, bo winda nie działała. - Przed rozrywaniem taśmy powstrzymał ją ktoś ze służby Metra. Osoba ta powiedziała, że - cytuję - to "decyzja zarządu miejskiego bo ludzie przechodzą przez te drzwiczki i nie płacą za bilety". Cóż, rozumiem obawy władz - ale od czego są kontrolerzy? - pyta czytelnik. Ja też nie wiem. Może poszli na grzyby? Albo na ryby? A może ktoś ma jakąś racjonalną teorię dlaczego Metro wpadło na taki pomysł? ﻿ PS. W tekście z Gazety Stołecznej sprzed kilku dni przeczytałem, że dzieje się tak, bo bramki zgodnie z regulaminem miasta służą tylko do ewakuacji. Chyba komuś kto uchwalał ten regulamin zdrowy rozsądek się ewakuował.  Miejscy urzędnicy są od tego aby pomagać ludziom a nie wymyślać głupie przeszkody.  Taśmy? Seriously???? ﻿Nawiasem mówiąc niech to strażacy zobaczą... 