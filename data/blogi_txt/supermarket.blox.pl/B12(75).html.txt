Podobne czy niepodobne? Jedno to marka własna sieci Biedronka, drugie marka premium szwajcarskiej firmy Lindt   Sprüngli. Czekolada z Biedronki owszem wygląda jak inspirowana wyglądem Lindta (o smaku się nie wypowiadam, bo jednej i drugiej nie jadłem). Nawiązania w wyglądzie opakowania widać zwłaszcza przy górnych napisach i dzieleniu ich na dwie części: Lindt i Luxima, Creation i Premium. Oczywiście nikt racjonalnie myślący nie weźmie Luximy za Lindta ale cześć splendoru szwajcarskiej marki w ten sposób na czekoladę z Biedronki spłynie. Poza tym szwajcarzy zrobili faktycznie bardzo ładne opakowanie. Z markami własnymi to jest tak, że sieci handlowe w Polsce rozpoczęły z nimi przygodę to zrobiły to najgorzej jak tylko mogły. Przychodził sklep wielkopowierzchniowy do producenta i mówił: chcę mieć szampon za 1,6 zł. Producent robił więc coś, co się pieniło, ale szamponem raczej nie było… Albo poproszę kiełbasę za pięć złotych za kilogram (a później powstaje coś co ma 11 proc. mięsa). Owszem takie produkty miały swoją klientelę, ale nie było to coś dzięki czemu zarobić mógł sklep, producent a i klient byłby zadowolony. Później - to się zaczęło powoli zmieniać. -Ztego co pamiętam w kraju jako pierwszy jakość swoich marek własnych podciągnął Carrefour i dalej już poszło. Zwłaszcza że w międzyczasie pojawił się kryzys a konsumenci zaczęli zwracać baczną uwagę na stosunek: cena - jakość. Marek własnych jest z miesiąca na miesiąc w naszych sklepach coraz więcej.  Mamy jajka pod marką własną, sery pod marką własną, jogurty, masła nie mówiąc już o papierze toaletowym czy chusteczkach do nosa. Pytanie, gdzie ten marsz się zatrzyma? W 2012 r. rynek marek własnych w Polsce urósł o prawie 19 proc., do 33,8 mld zł - wynika z analizy firmy PMR. W 2014 r. jego wartość może osiągnąć nawet 50 mld zł. Dla porównania - GUS oszacował cały rynek detaliczny w 2012 roku na ok. 650 mld zł. Roland Berger Strategy Consultant obstawia, że w końcowym wariancie marki własne w FMCG mogą stanowić 35-45 proc. produktów. Przy czym część produktów jest bardzo wrażliwa na marki własne a część nie. Prosze zobaczyć:  Mój entuzjazm do tej kategorii produktów jest umiarkowany. One oczywiście są korzystne dla konsumenta (bo płaci mniej) dla sklepu (bo nie dzieli się marżą) ale czy dla rynku w długiej perspektywie? Po pierwsze one uszczuplają ofertę. Im więcej jest marek własnych w danym kraju, tym paradoksalnie mniejszy wybór ma konsument. Proszę zwrócić uwagę jak się różni drogeria niemiecka od polskiej. U nas produktów jest więcej. I więcej jest też producentów. Po drugie marki własne niszczą tzw. produkty środka, lokowane między ofertą produktów markowych premium a ekonomiczną. Czyli nagle na rynku mamy produkty premium albo marki własne. I znów - rządzą wielkie międzynarodowe koncerny. Po trzecie proszę pamiętać marka własna to nie premium. W najlepszym przypadku jej jakość ma być czymś między średnią półką a premium. Proszę więc nie wierzyć, że czekolada na zamówienie dyskontu (choć być może całkiem niezła) to samo co Lindt. 