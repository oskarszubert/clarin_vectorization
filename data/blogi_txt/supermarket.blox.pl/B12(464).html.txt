Bardzo ciekawy problem:  idziemy do sklepu, dajmy na to ze świeżo kupionym wazonem. Sprzedawca coś nam tłumaczy, macha nieszczęśliwie ręką i wazon ląduje na podłodze rozwalając się na drobne kawałki. Kto powinien za niego zapłacić? W przypadku gdy to klient rozbije w sklepie słoik dżemu albo sok obsługa bardzo często każe mu płacić. Dużo przy tym zależy od polityki sieci. Jedni przyjmują, że to sklep i zniszczyć od czasu do czasu się coś w nim musi, inni egzekwują z żelazną stanowczością wszelkie szkody. Będąc jakiś czas temu w Biedronce zahaczyłem torbą o butelkę wina, która poleciała z trzaskiem na podłogę i nikt mi nie powiedział ani słowa. Pani przyszła, posprzątała i tyle. Sklep jest zobowiązany poustawiać na półkach wszystko tak aby można było to bez problemu obejrzeć (art. 3 par.3 ustawy o szczególnych warunkach sprzedaży konsumenckiej sprzedawca jest obowiązany zapewnić w miejscu sprzedaży odpowiednie warunki techniczno-organizacyjne umożliwiające dokonanie wyboru towaru konsumpcyjnego i sprawdzenie jego jakości, kompletności oraz funkcjonowania głównych mechanizmów i podstawowych podzespołów). Nie można obciążyć więc klienta odpowiedzialnością za szkodę jeśli alejki były pozastawiane promocjami albo towary były poustawiane w dziwaczne piramidki.Więcej na ten temat pisałem tu.  Pracownik zrzucił telefon na raty Ale dziś odwracamy sytuację i oddaję głos pani Karolinie. „Około dwóch tygodni temu udałam się do IKEA w Jankach, przy sprzedaży ratalnej pracownik poprosił mnie o dokumenty/ dowód, miałam zajęte ręce więc położyłam przy nim mój telefon, przypadek chciał że pracownik go zrzucił. Pękła szyba i nie nadaje się do użytku. Początkowo tego nie zauważyłam, dopiero jak odeszłam od punktu i chciałam zadzwonić okazało się, że nie działa. Pracownik nie przyznał się do błędu, dopiero po ingerencji mojego znajomego został przyprowadzony kierownik i została sporządzona notatka pod którą podpisał się kierownik, pracownik przyznał się do zrzucenia telefonu. Sprawa może być dla Pana błacha, ale dla mnie nie jest. Jestem studentką, sama się utrzymuje, pracuje w empiku, na prawdę mało zarabiam, telefon mam na raty których jeszcze nie spłaciłam, i nie jest mnie stać by ten telefon teraz naprawić.” Co na to Ikea? Zaproponowała kompromis: "Szanowna Pani,W nawiązaniu do Pani pisma z dnia 29.06.2013 chcielibyśmy poinformować, że szczegółowo przeanalizowaliśmy sytuację związaną z niezamierzonym uszkodzeniem Pani telefonu przez pracownika magazynu samoobsługowego. Przyczyną zaistniałej sytuacji było położenie telefonu na stanowisku pracy bez wiedzy i świadomości pracownika,w związku z tym firma IKEA nie bierze odpowiedzialności za jego uszkodzenie.Niemniej wychodząc naprzeciw Pani oczekiwaniom chcielibyśmy pomóc w zminimalizowaniu szkody, partycypując w połowie w kosztach naprawy uszkodzonego ekranu.W autoryzowanym serwisie NOKIA (Regenersis Raszyn-Janki, ul. Falencka 1B) uzyskaliśmy informację, że koszt ekranu telefonu Nokia Lumia 800 wynosi 570 zł.Proponujemy zatem pokrycie połowy w/w kosztów wymiany uszkodzonego ekranu. W związku z tym, że zgodnie z prawem wszystkie kompensaty powyżej kwoty 200 zł podlegają opodatkowaniu, wartość 18% podatku zostanie pokryta przez IKEA. Pani Karolina uważa, że taka decyzja sieci jest „niesprawiedliwa”.  - Rozumiem, że to było nieumyślne, ale czy ja jakbym zniszczyła coś w Ikei nie musiałabym za to zapłacić? - pyta. A prawnik na to? Poprosiłem o pomoc prawnika - czyli kolegę Marcina, który skomentował to tak: - W takim wypadku (jak to faktycznie był pracownik) w grę wchodzi artykuł 120 par.1 kodeks pracy zgodnie z którym  „w razie wyrządzenia przez pracownika przy wykonywaniu przez niego obowiązków pracowniczych szkody osobie trzeciej, zobowiązany do naprawienia szkody jest wyłącznie pracodawca”Jak to nie podziała są zawsze zasady ogólne kodeksu cywilnego czyli art.  415 kc, czyli „kto ze swej winy wyrządził drugiemu szkodę, obowiązany jest do jej naprawienia”. - W obu wypadkach, trzeba udowodnić, że szkoda powstała, że było zdarzenie które ją wywołało i związek przyczynowo - skutkowy pomiędzy zdarzeniem i szkodą - zaznacza pan Marcin. Zastanawia się jednak dlaczego pani Karolina  trzymając w ręku telefon siadła na rozmowę o ratach, po czym w niejasnych okolicznościach położyła aparat w miejscu nie dla niego przeznaczonym?- To nie było w końcu jej biurko, tylko narzędzie pracy pracownika sieci - podnosi prawnik. I jeszcze jedna rzecz: pieniądze wypłacone klientowi, pracodawca może sobie potrącić z pensji pracownika. Reasumując zachowanie sieci Ikea było swego rodzaju podziałem odpowiedzialności. Klientka położyła telefon tam gdzie nie powinna, pracownik go strącił choć nie powinien. A co Państwo sądzą na ten temat? 