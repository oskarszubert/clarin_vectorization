Kto jada sałatki ten piękny i gładki . I właściwie powinno nam być obojętne co dokładnie jest w tych sałatkach, bo jak wiadomo wszelka zielenina jest zdrowa. Ale pan Jacek chciał dostać szpinak. Poszedł więc do krakowskiej „Biedronki” po szpinak baby. W sensie nie, że jest to „szpinak od baby” jak „kiełbasa dziadunia” albo „salceson szwagra”  tylko młody szpinak. Ot, taki:  Wziął się za jego czyszczenie i się zdziwił. - Po otwarciu opakowania wsypałem 1/3 zawartości do miski i zauważyłem dziwne, liście które wyglądem nie przypominały szpinaku. Chciałem je wybrać bo nie wyglądały świeżo. Zacząłem miesząc szpinak w misce i okazało się że jest tych liści znacznie więcej.    Jako uświadomiony klient postanowił odezwać się do sieci: „Prosiłbym o wyjaśnienie pochodzenia tych liści w szpinaku i o informacje co mam z tym słabej jakości produktem zrobić, bo już straciłem ochotę na sałatkę. Zastanawiam się czy to jest pojedynczy przypadek słabej jakości produktu kupionego w Waszym sklepie czy tez powinienem sobie podarować robienie zakupów w Waszej sieci. W załączniku podsyłam Państwu zdjęcia potwierdzające moje znalezisko. Na opakowaniu widnieje numer parti 31362201”. BOK owszem odpowiedział. Poprosił o podanie: daty przydatności towaru, nazwy producenta, kodu kreskowego z opakowania oraz adresu sklepu w którym towar był kupiony. „Jest to niezbędne aby móc jak najszybciej wyjaśnić tę przykrą sytuację. Zgodnie z naszą zasadą GWARANCJA JAKOŚCI istnieje możliwość reklamowania towaru w każdym sklepie sieci Biedronka, wymieniając towar na nowy lubotrzymując zwrot gotówki. W przypadku niezadowolenia z towaru zachęcamy do składania reklamacji bezpośrednio w sklepie.” - napisał. Pan Jacek podał żądane informacje po czym nastąpiła... cisza. Głucha cisza. Jak pisze mi pan Jacek - rozumie, że nie jest to sprawa potężnego kalibru. Że może się przydarzyć wszędzie i w każdej sieci. Ale denerwuje go strasznie, że po ponad 14 dniach nikomu nie chciało się odpowiedzieć na jego maila. Nawet żeby powiedzieć zwykłe przepraszam. Postanowiłem o tym więc napisać. Aby wyczulić sieci na podobne przypadki. Że nie można sobie pozwolić na ignorowanie uwag klientów. Jakby ktoś z Biedronki chciał sytuację czytelnikowi wyjaśnić, to macie jego maila. Ja zastanawiam się jednak cały czas: co to za liście?   UPDATE O prosze jest i odpowiedź. Czytelnik dostał list z Biedronki, który podesłano również i do mnie: "Szanowny Panie, W nawiązaniu do przesłanej przez Pana reklamacji odnośnie szpinaku „baby” chcielibyśmy wyjaśnić, że w wyniku naszej pomyłki Pana zgłoszenie zostało błędnie oznaczone jako rozpatrzone i stąd nasza odpowiedź nie dotarła do Pana wcześniej, za co serdecznie przepraszamy. Zapewniamy jednocześnie, że od razu po otrzymaniu Pana zgłoszenia, zwróciliśmy się do producenta danego produktu i poprosiliśmy o wyjaśnienia. Po sprawdzeniu i analizie przesłanych zdjęć informujemy, że liście, do których miał Pan zastrzeżenia, to liście szpinaku w fazie wzrostu (w tzw. fazie liścieni). Obecność liścieni w szpinaku jest zjawiskiem naturalnym i nie stanowi wady produktu. Szczegółową informację od producenta na ten temat, wraz z przykładowymi zdjęciami roślin szpinaku, przekazujemy w załączeniu."  Przepraszamy Pana raz jeszcze, że tak długo czekał Pan na odpowiedź. Dołożymy starań, aby podobne zdarzenia, które są incydentalne, nie miały w przyszłości miejsca. Zapewniamy, że zadowolenie i komfort naszych Klientów są dla nas priorytetem. Z poważaniem – Biuro Obsługi Klienta". 