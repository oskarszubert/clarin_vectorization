Ile osób na ubiegłe święta dostało coś co im się nie spodobało? Sweter w romby? (o zgrozo być może nawet w serek???) Flanelową koszulę? Oczy Anioła z Jenifer Lopez? Piankę do golenia? Skarpetki? Dezodorant Fa? Czajnik? Mop z wiadrem? [wstawić swoją prezentową porażkę] Tutaj można sobie przypomnieć bardzo długą listę prezentów, które do tej pory leżą gdzieś nieobejrzane, nie przeczytane nie założone i nawet nie wystawione na allegro. Joel Waldfogel wykładowca biznesu na Uniwersytecie w Pensylwanii twierdzi, że prezentów świątecznych w ogóle nie powinno się kupować. Napisał na ten temat nawet książkę: Scroogenomics: Why You Shouldn't Buy Presents for the Holidays - Łatwo zorientować się, co chce dostać czterolatek. Lalka albo samochód zabawka będą w sam raz.  Ale jak dzieci są nieco starsze zaczyna się problem - pisze. - Wiemy że na miejscu będzie wujek z żoną i synem. Trzeba im więc coś kupić. Ale jakiej muzyki słucha w tym sezonie ten dzieciak? Czy jego wykolczykowany jęzor nie potrzebuje może jakiegoś specyficznego rodzaju kleju - snuje wywód Waldfogel. Niezależnie od dobrych chęci i tak istnieje spora szansa, że wyrzucimy pieniądze w błoto. Waldfogel w 1993 roku w pracy opublikowanej w The American Economic Review wyliczył ile traci się na świętach. To tzw. The Deadweight Loss of Christmas. I tak według jego teorii jeśli drogi czytelniku wydasz 100 zł na prezent dla kogoś istnieje bardzo wysoka szansa, że dla obdarowanego ten prezent wart będzie 80 zł. Albo 50 zł. Albo 20 zł. A to oznacza stratę dla kupującego i dla obdarowanego. Ta strata to właśnie "deadweight". Średnio wynosi ona 10 proc. A każdej zimy wyrzucamy w błoto 85 miliardów dolarów.Zamiast tracić pieniądze na prezenty świąteczne Waldfogel proponuje podarować bliskim bony wspierające jaką organizację  charytatywną. To co nadal idziecie do Empiku kupować prezenty? 