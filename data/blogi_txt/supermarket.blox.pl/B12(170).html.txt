- Zawsze byłam zadowolona z promocji jakie były tworzone, jak dotąd uważałam tą sieć jako dość uczciwą, ponieważ nigdy nie zauważyłam niedociągnięć - jakie jak widzę dość często się zdarzają – pisze mi o Biedronce pani Klaudia. No, cóż ja mogę zauważyć, że mamy z Biedronką uczucia bardziej ambiwalentne. Ale ja jestem uprzedzony do wszystkich sklepów.  Wróćmy jednak do pani Klaudii.  Od 25 grudnia do 31 grudnia w Biedronce obowiązywała promocja – 20 proc. mniej na wszystkie soki. - W związku z promocją powstrzymałam się z zakupem soków innej sieci, po czym ku mojemu zdziwieniu pewien sok przed promocją kosztował 3,99zł w czasie promocji 3,96zł, przy czym starą ceną wg ich była cena "4,98zł". Wpierw zaśmiałam się i zrobiłam zdjęcie, będąc pewna iż to pomyłka – pisze mi czytelniczka. A oto i podejrzany na wzmiankowanej fotografii. Wyjątkowo niebezpieczny typ. Trzy ceny i nie wiadomo, która prawdziwa. Pani Klaudia podreptała do jednej z pracownic i zapytała o co chodzi z tą przeceną.  - Pani podeszła, przesunęła kartkę promocyjną na starą cenę i powiedziała, że taka jest teraz cena i taka była stara – relacjonuje czytelniczka. Krew jej uderzyła do głowy. Teraz to już była kwestia ambicji, więc przy kasie pani Klaudia zaatakowała w sprawie  dziwnej promocji jeszcze raz. Tam usłyszała, że ten sok „na pewno nie kosztował nigdy 3,99 zł.”   I co? A właśnie, że kosztował.  Tak przynajmniej wynika z odpowiedzi Biedronki. „Szanowny Panie Redaktorze, Potwierdzamy, że od 25.12 do 31.12.2013 r. w sieci sklepów Biedronka obowiązywała akcja specjalna - „Mega rabaty“, obejmująca cenę soku Riviva 2l. Cena za karton soku w tym okresie wynosiła 3,96 zł. Natomiast standardowa cena wspomnianego produktu to 4,98 zł. Prezentowana obok cena 3,99 zł odnosiła się do nieaktualnej promocji, która trwała w dniach 19-22 grudnia 2013 r.”  Czyli 22 grudnia było 3,99, później przez dwa dni 4,98 a od 25 grudnia już 3,96 zł. Szybko się zmieniają te promocje w Biedronce. Nic dziwnego, że obsługa nie nadąża wymieniać cenówek. 