- Dzień Dobry Panie Piotrze, Znów dałem się zrobić w konia, jak dziecko!! - pisze mi pan Marcin Pan Marcin trochę ponad dwa lata temu kupił sobie żyrandol. jak pisze „piękny” (niestety zdjęcia nie podesłał). - W komplecie były żarówki, ale jako zwolennicy niskich rachunków za energię, od razu wymieniliśmy 25-watowe tradycyjne żarówki na 8-watowe świetlówki energooszczędne. Wiadomo – 3 razy mniejsza moc równa się niższy pobór prądu - relacjonuje. Pan Marcin podszedł do temu profesjonalnie. Skoro potrzebował większej ilości żarówek to pojechał gdzie? Do hurtowni. Cena 26 zl za sztukę po 15 proc. rabacie. Żarówki wkręcił i o sprawie błyskawicznie zapomniał aż do momentu gdy jego dwuletni syn pokazał na żyrandol. Pan Marcin spojrzał tam również, spodziewając się balona z helem, plamy na ścianie, ewentualnie jakiejś zabawki przyklejonej do sufitu a tu ze zdumieniem zauważył że jedna ze świetlówek - nie świeci. - Odnalazłem fakturę i opakowanie, w końcu na takie rzeczy jest gwarancja. Okazało się jednak, że właśnie minęły 2 lata od zakupu. Na pudełku od świetlówki widnieje jednak napis: „10 lat, 10.000 godzin”.  - Logika jest prosta, prawda? Producent obiecuje, że produkt będzie działał 10 lat lub 10 tysięcy godzin (jak szybko policzyłem 10 tys. godzin to około 417 dni, czyli mniej niż 2 lata świecenia bez przerwy, no ale kto ma zapalone światło bez przerwy??) - pisze mi czytelnik. I ruszył do ataku. W drodze z pracy podskoczył do hurtowni gdzie oczywiście wpierw sprawdzono czy nie upłynął okres gwarancji (2 lata dla cywilów i 1 rok dla firm) a później wyśmiano go serdecznie. 10 lat to na półce w sklepie Gdy pracownik hurtowni otarł już załzawione ze śmiechu oczy wyjaśnił, że te 10 lat to tylko taki „chwyt marketingowy” i przecież nikt rozsądny nie da gwarancji na żarówkę na tak długi okres.I wyjaśnił, że tu czytelnik cytuje z pamięci: „10 lat to świetlówka może leżeć na półce w sklepie, ale na pewno świecić tyle nie będzie”. - Jako człowiek rozsądny też tak uważam, choć w Nowym Jorku zdaje się, mają w jednej remizie żarówkę, która świeci nieprzerwanie od 75 lat. No, ale to już rozprawa na zupełnie inny temat pt.: „zaplanowana śmierć produktu” - żali się pan Marcin. - Czy słusznie, a może niesłusznie oburzam się na sugestię, że na świetlówkę udzielona jest 10-letnia gwarancja? W jaki sposób gwarant sprawdzi, czy świetlówka świeciła więcej niż 10 tysięcy godzin? A może te „10 lat” to nic nie znaczący i nic nie mówiący slogan? Zaraz internauci, jak zwykle, wyleją na mnie wiadro pomyj, że chciwy, że mógł kupić żarówkę za 2 złote, a tak niech teraz ma za swoje, że kupował bez głowy, szybko, w pośpiechu, nie przeczytał, nie doczytał, nie pomyślał, bezmyślnie się zasugerował. Otóż nie. Gdyby świetlówki były zawinięte w szary papier też bym je kupił. Przy zakupie nie sugerowałem się napisem „10 lat”. Poprosiłem o energooszczędne „świecówki” i takie mi dano. Ale kiedy zobaczyłem napis, postanowiłem podrążyć - wyjaśnia pan Marcin. I dodaje:- Obejrzałem pudełko wiele razy. Z każdej strony. Żadnych gwiazdek, małych druczków. Wszędzie obietnica „10 lat”. Tylko nie wiadomo 10 lat czego. I jeszcze 50 tysięcy włączeń i wyłączeń oraz 10 tysięcy godzin. Pic na wodę, elektromontaż - reasumuje. Panie Marcinie i cóż można panu odpowiedzieć. No, chyba tyle że też bym chciał aby producenci reklamując swoje produkty ponosili pełną odpowiedzialność za to co mówią. Sam Philips nawet na swoich stronach internetowych jest niekonsekwentny. Raz pisze, że świetlówki wytrzymają 10 lat, a innym razem że „nawet 10 lat”.   W specyfikacji technicznej jest jednak już wyjaśnione że średnia trwałość żarówki „(przy użytkowaniu przez 2,7 godz. dziennie): 10 lata”. Jaką moc prawną ma taka deklaracja? Ano żadną. To tylko marketing. Jakby producent tak wierzył w jakość swojego produktu to był dawał gwarancję np. na pięć lat a nie na dwa nespa? 