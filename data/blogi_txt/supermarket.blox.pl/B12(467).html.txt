Kiedy jest zima to jest zimno a telewizje zaczynają startować z blokami reklamowymi gdzie ludzie kichają, smarkają a na koniec kobieta podaje mężczyźnie kubek czegoś parującego a on zaczyna podskakiwać i uśmiechać się z ulgą prężąc muskuły. „Wzmocnij swoją odporność” „Zwalcza osłabienie, senność i zmęczenie” „Poprawia koncentrację oraz odporność” Znacie? Większość z tego reklamy bajerów, czyli środków spożywczych, dietetycznych, witamin. Bajery się dobrze sprzedają. Jeśli coś jest lekiem i ma napisane na opakowaniu lek, to wiadomo że mniej lub bardziej działać musi. Jest przebadany, ma wszystkie dopuszczenia. Jeżeli jednak na opakowaniu pojawia się napis: suplement diety, czyli jak to farmaceuci radośnie określają „supli” to powinien nam się przy kasie uruchomić sygnał alarmowy pt. dajesz się robić w trąbę. Co to jest suplement diety? Ano produkt rejestrowany jako środek spożywczy. Nie trzeba prowadzić kosztownych badań sprawdzających, czy to naprawdę działa. Jak taka substancja się wchłania? Nie wiadomo. A czy działa? Raczej nie zaszkodzi. Ale czy pomoże? Jak coś zawiera sole mineralne lub witaminy, to te sole mineralne rzeczywiście do organizmu dostarczy. Tylko po co? - Jeśli ktoś się w miarę zdrowo i normalnie odżywia, to wszystkie witaminy ma zapewnione w pokarmie - twierdzą farmaceuci więc nie ma sensu aby takie suple kupować. W ręce wpadła mi herbatka tego typu o nazwie Gripovita. Nazwa super. „Preparat wspomagający w stanach przeziębienia”.  Producent wybija na opakowaniu: MALINA, HIBISKUS, CZARNY BEZ, CZARNA PORZECZKA. Sama natura nieprawdaż? A teraz zobaczmy skład. I NIESPODZIANKA! Niemal 90 proc. tego produktu spożywczego to cukier, 7,8 koncentrat z czarnej porzeczki, 2 proc. ekstrakt z czarnego bzu, 1 proc. ekstrakt z hibiskusa. Ach jest jeszcze witamina C, bo w koncentratach i ekstraktach było jej za mało. Cena? 10 zł za 10 saszetek. Jeśli ktoś potrzebuje witaminy C niech weźmie sobie zrobi herbatę z dzikiej róży. Albo zje paprykę, brukselkę czy kalafiora. Zadziała tak samo. 