Mistrz sprzedaży naziemnej kontra internetowy potentat. Empik wsparty potworną siłą 155 salonów. Wydawców przeżuwa i wypluwa. Kto chce wejść na jego półki płaci krwią. Nie podoba się? To wypad. W internecie działa, bo chce dokopać Merlin.pl w którym widzi groźnego konkurenta. Gracja Andrzeja Gołoty. Siła eksplodującego telewizora marki Rubin. Opinia marna. Skuteczność biznesowa - zabójcza. Bez podręczników i wydawnictw naukowych przechodzi przez Empik co trzecia sprzedawana w kraju książka. Rywal Merlin.pl to gwiazda internetu sprzed czterech, pięciu lat. Bujne włosy się przerzedziły, zęby jadowe wypadły. Spółka przynosi straty 10,1 mln. w ubiegłym roku i 9,8 w poprzednim. Nie zmienia to faktu, że w internecie nadal rozdaje karty. Wybieramy się na zakupy (tu wstawić zacieranie rąk). Do koszyka włożę nowości: książki Żmiję Andrzeja Sapkowskiego, Zamek z piasku, który runął Larssona, film Wojna polsko - ruska, nową płytę Kultu Hurra! oraz nowe Call of Duty Modern Warfare 2 na Xbox 360. Rezultat? empik.com - 376,95 zł. merlin.pl - 348,86 zł. Niezła różnica co? Najbardziej empik.com zdziera na Call of Duty (różnica w porównaniu z konkurentem to ponad 20 zł) oraz Larssonie w merlinie - 37 zł a w empik.com 45,49 zł. Ale zakupy w internecie to nie tylko cena produktów ale również koszty przesyłki. Empik.com ma tą przewagę, że produkty zamówione przez sieć można odbierać w stacjonarnych salonach. Na dodatek przy zamówieniach powyżej 150 zł oferuje transport za darmo. Poczta priorytet kosztuje 14 zł, kurier - 16 zł. Merlin.pl? Tu tabela z kosztami dostawy jest skomplikowana niczym tipsy Joli Rutowicz. Generalnie czym więcej ktoś kupuje tym dostawa jest tańsza. Jeśli ktoś w ciągu pół roku przepuszcza przez merlin.pl więcej niż 750 zł dostawa jest za darmo. Przy zakupach między 200 a 750 zł w ciągu pół roku (typ średnio aktywny internauta) priorytet kosztuje 14 zł a kurier 17,5 zł. Jeszcze ciekawiej wygląda porównanie terminów dostawy. Empik.com sugeruje że Larssona wyśle w ciągu 72 godzin. Co ciekawe to szybciej niż obiecywał w przedsprzedaży (tam wysyłka zacznie się od 26 października). Klienci, którzy kupili książkę w przedsprzedaży mogą więc poczuć się khem... wykorzystani. Żmiję z kolei empik.com wysyła w ciągu 3-5 dni (merlin.pl w 24 godziny). Kult w empiku wysyłany jest w ciągu 72 godzin,  w merlin.pl w ciągu 24 godzin. Widać tutaj taktykę  ze strony empik.com aby nie sprzedawać zbyt szybko nowości przez internet, bo może to zaszkodzić sprzedaży salonowej. Nawiasem mówiąc w deklarowane terminy empik.com i merlin.pl po prostu nie wierzę. Reasumując ciekawe kiedy doczekamy dostawy przesyłki tego samego dnia, kiedy złożono zamówienie. Taką usługę właśnie wprowadza amerykański amazon. Kiedy ostatnio złożyłem tam zmówienie (najtańszy wariant dostawy) paczka doszła do mnie po... ośmiu dniach. 