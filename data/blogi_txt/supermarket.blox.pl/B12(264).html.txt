Zakupy po polsku? Kobiety z siatą, i z mopem w garści a mężczyźni na kanapie. Stereotyp? Owszem. Raport „Płeć Konsumenta w Marketingu” go potwierdza. - To w większości kobiety (61,7%) odpowiadają za robienie zakupów w gospodarstwach domowych. W przypadku zaś podejmowania decyzji zakupowych dotyczących różnych kategorii produktów, widać wyraźny podział na stereotypowe role „damskie” i „męskie”. Kobiety uważane w naszym społeczeństwie za Westalki domowego ogniska, odpowiadają w 87,7% za wybór środków czystości oraz w 81,1% za wybór artykułów spożywczych. Męską domeną są decyzje podejmowane o zakupie samochodu oraz produktów RTV i AGD z poziomem odpowiednio 84,2% oraz 70,1%.  - Wyraźny podział zaciera się w przypadku wyboru produktów finansowych. Jednak mimo, że odpowiedzi badanych nie były już tak jednoznaczne, to wciąż mężczyźni przeważają w podejmowaniu decyzji o wyborze takich produktów w 65,4%. Jak rozumiem wynika z tego, że zdaniem większości badanych kobieta nie jest mentalnie w stanie sprostać takiemu wyzwaniu jak kupno telewizora. O samochodzie nie wspominając. Za to środek do mycia podłóg a i owszem. Co ciekawe badania zostały przeprowadzone na teoretycznie bardziej postępowej (w sensie wielkomiejskiej, wykształconej) części rodaków. Znaczy się wśród internautów. Co dalej? Kobiety kupują inaczej. - Według 73,5% badanych, kobiety są dużo bardziej wymagającymi klientkami. Zastanawiający jest natomiast fakt, że mimo deklarowanych większych oczekiwań wobec produktu uważa się, że panie zbierają mniej informacji o produkcie (tylko 38,1% wskazań), niż mężczyźni. Zaskakujące jest również to, że kobiety są uważane jako mniej lojalne wobec marki (41%), ponieważ światowe badania w tym zakresie m.in. przedstawione w książce Marthy Barletty „Marekting skierowany do kobiet”, wskazują wręcz odwrotnie.  - Wśród konsumentów rodzi się oczekiwanie na rozwój działań marketingowych dedykowanych kobietom – 61,8% respondentów uważa, że marketing skierowany do kobiet ma w Polsce przyszłość.  - Według szacunków Boston Consulting Group, już w 2028 roku kobiety w USA będą średnio zarabiały więcej niż mężczyźni, a ich siła nabywcza za 5 lat wyniesie ok. 28 bilionów dolarów. A w Polsce?            ..... Badania do Raportu „Płeć Konsumenta w Marketingu” zostały przeprowadzone przez serwis w dniach 22.09 – 30.11.2009 na próbie 986 dorosłych Polaków korzystających z Internetu, z wykorzystaniem kwestionariusza ankiety. W grupie badanych było 501 kobiet (50,8%) oraz 485 mężczyzn (49,2%).. 