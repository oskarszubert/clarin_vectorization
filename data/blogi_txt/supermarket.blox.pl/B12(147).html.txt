To jest zaskakujące. I bez sensu. I generalnie denerwujące jak diabli. Ale do rzeczy. - Zakupiłem w sklepie internetowym Electro.pl urządzenie nawigację przenośną Lark 50.6HD. Urządzenie otrzymałem w poniedziałek 18.06.2012. Otworzyłem pudełko, na którym nie było żadnej plomby, obejrzałem urządzenie i stwierdziłem, że wygląda topornie i je oddam. Zadzwoniłem do sklepu wyjaśniłem, że produkt wygląda tak jak go otrzymałem, wszystko jest w należytym stanie, jednakże konsultant sklepu odmówił przyjęcia towaru. Potwierdził również, że nie ma sensu wysyłać, oni i tak tego nie przyjmą. Poprosiłem o rozmowę z kierownikiem, od którego uzyskałem taką samą odpowiedź - skarży mi się czytelnik. Obie osoby powoływały się na zapis regulaminu w sklepie Electro.pl: ”Prawo odstąpienia od umowy zawartej na odległość nie przysługuje konsumentowi w przypadkach dotyczących nagrań audialnych i wizualnych oraz zapisanych na nośnikach programów komputerowych po usunięciu przez konsumenta ich oryginalnego opakowania. ”   - Panowie ze sklepu uważają, że każde urządzenie, które zawiera jakieś oprogramowanie nie podlega zwrotowi w ich sklepie. Stwierdzili, że po zerwaniu plomb (nie było takich na urządzeniu) nie można ich zwrócić - pisze mi czytelnik. Zachowanie sklepu jest więc na zasadzie: nie przyjmiemy. I co nam Pan zrobisz? Może Pan co najwyżej w parapet albo rynnę postukać. I co z tego, że czytelnik pokazuje czarno na białym że takie zachowanie może być niezgodne z prawem?  Na stronie Federacji Konsumentów w broszurze o bezpiecznych zakupach w internecie jest bowiem jasno napisane:       Towar, jak stanowi ustawa, powinien być w stanie niezmienionym, chyba że zmiana była     konieczna w ramach zwykłego zarządu rzeczą. Takie ujęcie powoduje, że konsument jest     upoważniony do rozpakowania towaru i sprawdzenia jego funkcjonowania w podstawowym     zakresie. Zwykła eksploatacja, zwłaszcza intensywna, może być uznana za nadużycie prawa     (por. przepis art. 5 Kodeksu cywilnego, który zakazuje nadużywania praw podmiotowych). Z     kolei zastrzeżenia, iż towar nie może być rozpakowany lub uruchamiany, należy uznać za     sprzeczne z prawem i tym samym niewiążące konsumenta.     W razie podejrzeń, że sprzedawca może zachować się nieuczciwie, warto pakować i wysyłać     towar w obecności postronnego świadka (aby mógł poświadczyć, jaki był stan faktyczny     zwracanego towaru). Warto w tym miejscu zauważyć, że to na sprzedawcy (w razie sporu)     będzie spoczywał ciężar, iż towar został  zwrócony w stanie przekraczającym wyznaczone     ustawowo ramy.  - Sklep powołując się na zainstalowane oprogramowanie, może odmówić przyjęcia każdego towaru. Przecież ja zakupiłem urządzenie, a nie oprogramowanie, a dodatkowo producent nie sprzedaje tego urządzenia, bez oprogramowania - argumentuje rozzłoszczony klient. Uderzyłem więc z interwencją do sklepu. Pani Dominika Żbikowska Specjalista ds. Marketingu Electro.pl na początek odesłała mnie na drzewo aby zbadał jego gibkość, formę i strukturę: ”Niestety nie byliśmy w stanie szczegółowo zweryfikować tego konkretnego przypadku, ponieważ zabrakło jednoznacznej informacji pozwalającej zidentyfikować złożone zamówienie. Każdy przypadek odstąpienia od umowy zawartej ze sklepem ELECTRO.pl, ze względu na charakter produktu, rozpatrywany jest indywidualnie w oparciu o regulamin sklepu i Ustawę z 2 marca 2000 roku o ochronie niektórych praw konsumentów oraz o odpowiedzialności za szkodę wyrządzoną przez produkt niebezpieczny (Dz. U. z 2000r. nr 22, poz. 271).” Nie poddałem się tak prosto i drążyłem: „Pani Dominiko Generalnie podchodząc do zagadnienia: rozumiem, że nawigacji w ogóle Państwo nie przyjmują z powrotem? Na jakiej podstawie?” I co mi odpisała? ”W swojej korespondencji nie poinformowaliśmy, że nie przyjmujemy nawigacji, napisaliśmy natomiast, że każdy przypadek rozpatrywany jest indywidualnie i tak też się dzieje.  Sprawy rozpatrywane są indywidualnie, ponieważ przepisy prawa nie precyzują jednoznacznie który produkt i w jakim dokładnie stanie polega zwrotowi, a który nie. Stąd takie podejście do każdego zwrotu.”  To ja grzecznie proszę ustawodawcę żeby to sprecyzował. Bo Electro wije się jak piskorz. 