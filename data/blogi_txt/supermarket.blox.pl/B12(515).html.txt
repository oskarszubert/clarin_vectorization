Karta przyszła bodaj w środę. Pocztą. W kopercie. Leżała kilka dni na biurku czekając na swoją chwilę. W sobotę wieczorem postanowiłem ją aktywować. W końcu: „Citi never sleeps”. Tak - dalej będą problemy. Po podstawowej prezentacji, przełączeniu do podania numeru tele PIN itp. Pan przystąpił do aktywacji karty. W pewnym momencie zawahał się i powiedział: „upps mamy problem”. Faktycznie mieliśmy. - Wie pan ale mam taką informację w systemie że W GRUDNIU ubiegłego roku otrzymaliśmy od Visy informację że dane pańskiej karty mogły zostać pozyskane przez osoby trzecie. - Mamy LIPIEC  - zauważyłem mało błyskotliwie. - Jakoś się Państwu nie spieszyło z poinformowaniem. - Owszem mogę Panu kartę aktywować z tym pozyskanym numerem ale wtedy będzie Pan odpowiedzialny za wszystko co się z nią będzie działo. Proponuję Panu kartę z nowym numerem. - A można wiedzieć dlaczego, wiedząc o tym wszystkim od grudnia wysłali mi Państwo kartę ze starym numerem??? Na to pytanie Pan nie był w stanie znaleźć odpowiedzi. - Mogę Panu wysłać nową kartę kurierem - zaproponował. - Ale ja w środę rano wyjeżdżam. - To faktycznie może nie dojść - pan wyraźnie się zmartwił. Rozwiązanie znalazłem ja. Zamknąłem rachunek karty. 