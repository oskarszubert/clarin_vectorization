Przed godziną 22 stacje nie mogły by emitować reklam produktów odchudzających czy operacji plastycznych. Rząd Hiszpanii wychodzi z założenia, że takie kampanie wpychają dziewczęta i kobiety w bulimię i anoreksję. Przez moment rozważano nawet zakaz emisji przed godziną 22 części produktów dietetycznych takich jak Cola light czy piwa w wersji light. Co ciekawe tym samym reklamówki produktów odchudzających stały się dla tamtejszych polityków bardziej groźne niż alkohol, który można reklamować już po godzinie 21. Przepisy zaakceptowała już niższa izba hiszpańskiego parlamentu. Jak podaje Guardian tzw. beauty sector jest trzecim co do wielkości reklamodawcą w Hiszpanii. W 2008 roku wydal na telewizyjne spoty pół miliarda euro. Stacje telewizyjne wyemitowały 7 tys. reklam propagujących produkty dietetyczne, zwalczające celulit, specjalne zabiegi wyszczuplające etc. Kolejne 55 tys. spotów reklamowało kosmetyki. Kraje latynoskie są szczególnie owładniete kultem ciała i operacji plastycznych. Ostatnio głośny był przypadek śmierci 38 letniej byłej Miss Argentyny Solange Magnano, która zmarła w wyniku powikłań po zabiegu wszczepiania implantów do pośladków. - Kobieta, która miała wszystko, nie żyje, bo chciała być trochę jędrniejsza z tyłu - podsumował Roberto Piazza, projektant mody, bliski przyjaciel Magnano. 