Do niedawna w przypadku stłuczki ubezpieczyciel przyznawał auto zastępcze tylko wtedy jeśli było to „niezbędne do zaspokajania potrzeb życiowych". To pojemne określenie firmy ubezpieczeniowe tłumaczyły tak: możesz sobie kierowco jeździć autobusem. W listopadzie Sąd Najwyższy (sygn. akt III CZP 05/11) uznał jednak, że każdemu poszkodowanemu należy się auto zastępcze na koszt firmy ubezpieczeniowej: „Odpowiedzialność ubezpieczyciela z tytułu umowy obowiązkowego ubezpieczenia odpowiedzialności cywilnej posiadaczy pojazdów mechanicznych za uszkodzenie albo zniszczenie pojazdu mechanicznego niesłużącego do prowadzenia działalności gospodarczej obejmuje celowe i ekonomicznie uzasadnione wydatki na najem pojazdu zastępczego; nie jest ona uzależniona od niemożności korzystania przez poszkodowanego z komunikacji zbiorowej." To jednak nie znaczy, że jest miło i bezproblemowo. - W czwartek 22.03 br. w południe na ulicy Stary Rynek w Mławie moje auto zostało skasowane przez Volkswagena transportera - pisze mi pani Dorota.  - Przód mojego auta został zmasakrowany(auto do kasacji), mnie na szczęście nic się nie stało.  Mieszkam na wsi, kilkanaście kilometrów od miejsca zdarzenia, wracałam z pracy w Warszawie, w samochodzie miałam mnóstwo rzeczy, głównie zakupy. Wezwałam policję, policjant sporządził notatkę, ukarał sprawcę mandatem, podał mi dane niezbędne do zgłoszenia szkody i wskazał pobliską ajencję. Volkswagen ubezpieczony jest w ERGO HESTII. Zadzwoniłam do centrali w Sopocie by zgłosić szkodę oraz moje roszczenia z art. 361, 363, 415 kc na podstawie których domagałam się użyczenia samochodu zastępczego dla mnie(i moich zakupów) oraz lawety, która miałaby odwieźć moje auto w miejsce przeze mnie wskazane. I co powiedziała infolinia? Pracownicy działu informacji ERGO HESTIA poinformowali mnie, iż te sprawy mam załatwić sama, wszystkie te usługi sama opłacić, a rachunki przesłane im i opłacone przeze mnie rozważą. Moja rozmowa telefoniczna trwała długo, ale uzyskałam jedynie taką informację, że nikt z tej firmy nie ma mi pomóc, mam sobie poradzić sama w tej sytuacji, gdyż "taka praktyka jest stosowana w firmie ERGO HESTIA".  Czyli przegwizdane? Nie! - Po tych rozmowach telefonicznych poszłam na piechotę do biura, w którym od lat wykupuję moje polisy ubezpieczeniowe i pracownica tego biura skutecznie zorganizowała dla mnie wszechstronną pomoc (biuro "Gaja" przy ulicy Szewskiej w Mławie). Moja WATRA MOTO-ASSISTANCE podstawiła lawetę w ciągu piętnastu minut. Autoryzowany serwis Fiata wypożyczył mi auto zapewniając, że fakturę wystawi na ERGO HESTIA, gdyż zna obowiązujące przepisy i wie, że mam prawo korzystać z auta w ramach polisy OC sprawcy przez okres do przyjazdu rzeczoznawcy i siedem dni potem.  Jak widać można jak się chce. Nauka z tego płynie następująca: auto zastępcze to prawo każdego kierowcy. I basta. Trzeba iść i wypożyczyć, dbając oczywiście o to aby faktura była na ubezpieczyciela.   Oczywiście możemy dyskutować na ile to zwiększy koszt polis ale proszę mi wyjaśnić dlaczego kierowca w którego ktoś walnął i rozwalił mu samochód ma jeszcze dodatkowo użerać się z załatwieniem lawety i jeździć autobusem??? 