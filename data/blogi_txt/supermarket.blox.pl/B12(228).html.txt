Dziś po południu startuje największy, najgorszy i najbardziej wkurzający weekend zakupów przed świętami.  Jak własnie przeczytałem w informacji prasowej tylko przez sklepy Tesco od piątku do niedzieli przewinie się 3 MILIONY osób. Brzmi abstrakcyjnie i potwornie. Oczywiście nie będzie spokojnych zakupów, bo zakupy w okresie przedświątecznym nigdy nie są spokojne. Będą renifery, kolędy i ból zębów. Jak to złagodzić - nieco? Najlepsza rada: wyjedź na święta do kogoś. Nie da rady? To: 1. Jeśli chcesz kupić coś przez internet zrób to najpóźniej dziś. InPost dajmy na to gwarantuje, że paczki wysłane do 21 grudnia 2011 będą doręczane z gwarancją odbioru w Paczkomacie do dwóch dni od nadania . To jednak tylko reklama a dostawy w okresie świątecznym się wydłużają, bo żadna poczta czy to prywatna czy państwowa nie jest przystosowana do obsługi tak wielkiego ruchu w tak krótkim czasie. Ja testowałem Empik.com. Zamówione w czwartek rano nowości (powinny być dostępne błyskawicznie) - z odbiorem w salonie - będą dostępne w poniedziałek! I to MOŻE! Jeśli ktoś zamówi więc coś dopiero na początku przyszłego tygodnia może już mieć problem. 2. Produkty spożywcze, których potrzebujesz zamów przez e-sklepy, e-delikatesy i inne e. z dostawą do domu. E-sklepy  mają nadal wolne terminy. Ale jak patrzyłem np. w Almie 24 zakupy z dostawą w czwartek i piątek będą realizowane jeśli przekroczą... 300 zł. 3. Przepraszam za oczywistość ale jeśli robisz zakupy w stacjonarnym sklepie sporządź w domu listę, dzieląc zakupy na działy tj. nabiał, mięso, ryby, warzywa owoce, etc. Nie będziesz latać po całym sklepie nabijając kilometry. Osobiście do sporządzania listy zakupów używam Listonica - jeśli ktoś zna coś lepszego proszę wpisywać w komentarzach. 4.  Szczyt weekendowych zakupów to godziny od 13 do 18. jeśli do sklepu pójdziesz o 8 rano, spotkasz nawet czterokrotnie mniej klientów niż wczesnym popołudniem. Potencjalnie można tez spróbować zrobić zakupy w niedzielę po 20. 5. Jeśli pojedziesz samochodem, istnieje spore prawdopodobieństwo, że nie będzie miejsc parkingowych. Jazda po podziemnym parkingu przez godzinę (to osiągniecie jednego z moich kolegów redakcyjnych, który usiłował się wbić w ubiegłym roku w przedświąteczny weekend do Galerii Mokotów) jest frustrujące. Optymalne rozwiązanie? Wpierw autobus, później taksówka. 6. Idąc do kasy w hipermarkecie/supermarkecie włóż do koszyka weekendową Gazetę Wyborczą. Będziesz miał co poczytać stojąc w długiej kolejce. Polecam wywiad z antropologiem Googla moich kolegów redakcyjnych Vadima i Tigiego;) 