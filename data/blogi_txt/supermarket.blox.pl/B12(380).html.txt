Skoro jest koniec tygodnia to będzie o tym jak sklep potrafi zepsuć obsługa. A może (to uwaga do właścicieli) byście zaczęli płacić więcej pracownikom i ich szkolić ha? Ale po kolei. Pan Artur kupił buty w sklepie Massimo Dutti w Toruniu. To marka Inditexu, tak tak tego samego Inditexu do którego należą Pull Bear, Bershka, Stradivarius, Oysho i Zara. I którego właścicielem jest najbogatszy człowiek Europy. Zaraz się dowiecie dlaczego jak taki bogaty. Pan Artur za buty zapłacił sporo: 399 zł, bez żadnych promocji i zniżek. Buty po miesiącu się rozkleiły. - Gdy oddałem buty, wypełniając niezbędne dokumenty rozpoczęło się dwutygodniowe czekanie, choć pani zapewniała mnie, że będzie krócej (choć jestem świadom, że 2-tygodniowy termin jest prawnie wiążący), ale zadzwoniono do mnie ostatniego dnia dwutygodniowego terminu. Udałem się do sklepu, by odebrać obuwie, którego jednak nie mogłem odebrać, gdyż nie miałem przy sobie wypisywanych kartek, które upoważniają mnie do odbioru. - Nie zostałem o tym obowiązku poinformowany, więc wróciłem bez butów, ale uprzejma ekspedientka z bezczelnym uśmiechem była łaskawa zapytać gdzie mieszkam, po czym rzekła, że skoro w Toruniu, to nie będzie dla mnie problemem przyjechać - denerwuje się pan Artur. I dodaje: - Takie zachowanie należy z całą stanowczością określić jako skandaliczne, gdyż ekspedientka nie ma prawa pytać mnie o miejsce zamieszkania, ponadto nie ma prawa w ten sposób mi odpowiedzieć. Po dwóch dniach po raz kolejny pojechałem po buty, tym razem wyposażony w "niezbędny" formularz i tu pojawia się moje pytanie: gdybym zgubił ten formularz albo po prostu stracił w sposób bezpowrotny, to co wtedy? Firma Massimo Dutti orzeka przepadek przedmiotu w związku z niemożnością jego odbioru? - pyta czytelnik. But rozkleił się po godzinnym używaniu. Większe napięcie?  Rozkleił się w miejscu, w którym dokonywana była naprawa. Cholewka przy okazji została zanieczyszczona klejem ale to już szczegół. - Byłem zmuszony buty oddać po raz kolejny i kolejny raz musiałem odbyć procedurę wypełniania dokumentów, podawać swoje dane osobowe etc. Gdy zapytałem, czy pani ekspedientka nie może tych danych przepisać, skoro już taki formularz jest w szafie z segregatorami, odpowiedziała, że nie może. Co warte odnotowania, pani, która wcześniej błysnęła taktem pytając o moje miejsce zamieszkania, nie miała odwagi, by po raz kolejny podjąć się obsługi klienta, zdecydowała, że będzie śmiała się ukradkiem wraz z koleżankami z pracy. - Jeżeli promujecie Państwo markę Massimo Dutti jako perłę w koronie firmy Inditex, to obsługa powinna być na absolutnie najwyższym poziomie. To, że panie ekspedientki noszą eleganckie bluzki, a mężczyźni obsługujący klientów odziani są w garnitury, nie przydaje im taktu ani nie sprawia, że klienci są obdarzeni szacunkiem ze strony pracowników - zwraca się pan Artur do dyrekcji Inditexu, który na podróżach do sklepu stracił w sumie sześć godzin. Słabe? Słabe. A skąd się bierze? Z tego, że sieć oszczędza na pracownikach. Ale jeszcze słabsze jest zachowanie sklepu Vistula, do którego trafił inny czytelnik pan Marek. Kupił tam garnitur, który sklep miał nieco przerobić. I? Nie dotrzymał pięciu PIĘCIU TERMINÓW przez siebie wyznaczonych. Oto dowód: Face palm. 