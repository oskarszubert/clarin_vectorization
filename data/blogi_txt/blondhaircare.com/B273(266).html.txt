Witajcie po krótkiej przerwie :) Mam za sobą mały detoks jeśli chodzi o prowadzenie bloga - weekend na łonie natury :) Wczoraj próbowałam namówić mojego chłopaka i udało się - podciął mi włosy! Wyrównał je, ale i tak nie jest to w pełni zadowalająca mnie symetria. Mimo wszystko jestem z niego dumna :)    Zapewne już wiecie, że włosy lepiej podcinać na mokro - wtedy są miękkie i końcówki nie ulegają aż takiej destrukcji jak w przypadku cięcia na sucho, kiedy włosy są twarde i mocne. Przyznam szczerze, że ostatnio na mokro obcinałam je w lipcu 2011... Zwykle podcinam suche, a ostatnio naolejowane włosy. Olej je rozprostowuje imitując efekt mokrych włosów. Dzisiejsze cięcie odbyło się na mokro. Już sama nie wiem, co jest dla nich gorsze - rozczesywanie na mokro czy podcinanie na sucho... Pamiętajmy, że w normalnym przypadku najlepszym rozwiązaniem jest rozczesywanie włosów suchych, przy zachowaniu delikatności i cierpliwości. Wyjątek stanowią włosy kręcone, których rozczesanie na sucho grozi szopą na głowie.    Jeśli planujemy cięcie włosów na mokro - rozczeszmy je tuż przed myciem lub tuż przed wizytą u fryzjera.    Dla włosów wyjątkowo niesfornych, które mają skłonność do plątania się w kołtuny, pomocne może okazać się dodatkowe rozczesywanie - grzebieniem z szeroko rozstawionymi zębami delikatnie czeszemy włosy pokryte odżywką lub maską, która spełni funkcję ochronną. Taką odżywkę/maskę spłukujemy w pozycji pionowej - obniży to ryzyko szarpania wilgotnych włosów grzebieniem :)    Ja rozczesuję włosy przed każdym myciem. Dzięki temu o wiele łatwiej rozczesuje się suche włosy.     Kolejną ważną kwestią, o której musimy pamiętać są bardzo ostre nożyczki. Nożyczki takie wykorzystujemy tylko i wyłącznie do obcinania włosów! Inaczej ulegają szybkiemu tępieniu i zamiast obcinać włosy - miażdżą je. Zmiażdżone końcówki prędzej czy później zaczynają się rozdwajać. Próbowałam zrobić zdjęcia, aby pokazać Wam moje cudowne cięcie, ale niestety - włosy nie chciały współpracować, a fotograf był niecierpliwy...     Wrzucam więc zdjęcia z efektem farby olejnej z mojej majówki, na których włosy są już podcięte.   Zrobiłam ten efekt, ponieważ na jednym ze zdjęć jest moja twarz. Nie jestem jeszcze gotowa na rozdawanie autografów na ulicach, więc chciałam ją troszkę zamazać :D Żarcik, oczywiście! :) Jeszcze rok i będą do talii... Oby! :)          Oblazły mnie mrówki :-)Buziaki -.- 