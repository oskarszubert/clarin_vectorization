Całkiem niedawno w sklepie zobaczyłam bardzo dojrzałe banany i przypomniałam sobie o ich urodowych właściwościach. Kupiłam jednego z nich, pozwoliłam mu dojrzeć jeszcze bardziej i gdy skórka zaczęła robić się ciemna, a banan bardzo miękki, użyłam go jako dodatek do maseczki. W podobny sposób wykorzystałam latem awokado (link).       Do pojemnika wrzuciłam średniej wielkości banana i pięć łyżek odżywki Garnier Awokado i Karite, a następnie dokładnie zmieliłam za pomocą blendera. Taką jednolitą papkę (bez grudek!) nałożyłam na wilgotne włosy i skórę głowy przed myciem, owinęłam folią, podgrzałam suszarką i nałożyłam ręcznik. Po 30 minutach umyłam skórę głowy szamponem Equilibra i dokładnie wypłukałam włosy.      Podczas spłukiwania włosy były nieco twarde i szorstkie, natomiast po wysuszeniu nawilżone, miękkie, sypkie, gładkie i przede wszystkim pełne objętości. Nie brakowało im przy tym blasku, jednak końcówki były delikatnie rozprostowane, więc uelastyczniłam je odrobiną eliksiru Kerastase. Już dawno się tak ładnie nie układały :) Gdy stosuję samą odżywkę Garniera (mam jeszcze zapas ze starym składem), włosy są mięsiste, mocno nawilżone (aż mokre w dotyku) i mają dużo mniejszą objętość.     Myślę, że dodawanie do odżywki banana czy awokado to dobry sposób na zwiększenie objętości włosów, które są zmęczone emolientową, tłustą, obciążającą pielęgnacją. :) Dla moich końcówek owoce są o wiele bezpieczniejsze niż proteiny. Jeśli włosy są podatne na przesuszenie i plątanie, po spłukaniu takiej maski warto na chwilę nałożyć odrobinę odżywki, która zmiękczy wilgotne włosy, nawilży i ułatwi rozczesywanie.       Tuż po dokładnym zmiksowaniu :)     Na początku mojej przygody z pielęgnacją włosów maski z banana były bardzo modne ;) Dojrzałego banana należało dokładnie rozgnieść widelcem, wymieszać z odrobiną oleju i taką mieszankę nałożyć na włosy. W wielu opisanych w Internecie przypadkach banan wysychał na włosach i trudno było go usunąć, więc ostatecznie na ten domowy patent pielęgnacyjny nigdy się nie zdecydowałam. Bananowa papka dokładnie zmieszana z odżywką za pomocą blendera jest łatwo zmywalna i bezpieczna dla włosów. :)       Ze względu na objętość, brak obciążenia i strączkowania, na pewno częściej będę mieszać maski z kawałkiem banana lub awokado. A Wy mieszacie odżywki z owocami? Jeśli tak, z jakimi? :) 