Jeszcze do niedawna rzeżucha kojarzyła mi się tylko i wyłącznie z wielkanocną ozdobą, na której stawiano małe pluszowe kurczaczki :) Dopiero kilka miesięcy temu dzięki mojej Mamie zaczęłam doceniać jej właściwości i średnio raz w tygodniu sieję nową porcję. Nie wyobrażam sobie już bez niej kanapek i sałatek :)    Hodowla rzeżuchy    Do wyhodowania rzeżuchy potrzebna jest wata, talerzyk i nasiona: watę moczę obficie wodą, rozkładam na talerzyku i posypuję nasionami. Latem talerzyk stawiam w słonecznym miejscu, a zimą przy kaloryferze. W ciepłych i wilgotnych warunkach rzeżucha w ciągu 4 dni wyrasta na wysokość ok. 7 cm i jest gotowa do spożycia. Codziennie pilnuję, aby nie brakowało jej wody.     Moje dzieło ;) Taką rzeżuchę ścinam i dodaję do potraw.   Nasiona rzeżuchy można kupić na Allegro, w sklepach ogrodniczych oraz z ekologiczną żywnością. Przed Wielkanocą dostępne są niemal w każdym markecie. Właściwości zdrowotne rzeżuchy    Rzeżucha to cenne źródło wartości odżywczych, które mają ogromny wpływ na zdrowie i urodę: witaminy C, A, E, z grupy B, jodu, żelaza, siarki, chromu, potasu, wapnia, sodu, magnezu i cynku oraz wielu aminokwasów.     Wprowadziłam ją do swojej diety ze względu na to, że wzmacnia włosy i paznokcie, poprawia kondycję skóry, podnosi odporność i reguluje przemianę materii. Dodatkowo oczyszcza krew z toksyn, a sokiem z rzeżuchy można rozjaśnić przebarwienia skórne (podobnie jak natką pietruszki).     Nie powinno się spożywać rzeżuchy w nadmiarze (więcej niż łyżkę dziennie), ponieważ może działać moczopędnie lub doprowadzić do zapalenia pęcherza moczowego.      Każda kobieta uwielbia kosmetyki, ale często zapominamy, że najlepszym kosmetykiem jest zdrowa żywność - co sądzicie o cyklu składającego się z podobnych postów, które motywowałyby do włączania zdrowych produktów do diety? :) 