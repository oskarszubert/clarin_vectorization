Bardzo często spotykam się z sytuacją, kiedy ludzie nie myją warzyw i owoców nie zdając sobie sprawy, że na takich produktach, mimo folii, znajdują się pestycydy i inne zabrudzenia (w tym larwy pasożytów), które zdążyły się osadzić podczas transportu czy magazynowania.     Brudne jabłko prosto z sadu :)      Oczyszczanie owoców i warzyw   Warzywa i owoce oczyszczam specjalnie przeznaczoną do tego gąbeczką pod bieżącą, ciepłą wodą  - robię to hurtowo zaraz po zakupach :) Czasami skórki, szczególnie cytrusów, wyparzam wrzątkiem. O sposobach na pozbycie się pestycydów pisała na swoim blogu Ekocentryczka, zapraszam do jej wpisu :)  Tuż przed spożyciem należy oczyszczać również jajka oraz te owoce i warzywa, które obieramy ze skórki - inaczej nóż lub palce przeniosą zarazki ze skórki na obraną roślinę.   Higiena w kuchni   Dla zdrowia ważne jest nie tylko spożywanie oczyszczonych warzyw i owoców, ale także zachowanie higieny w kuchni: od unikania pleśni, przez dezynfekowanie desek do krojenia i częstą wymianę ścierek, po dokładne opłukiwanie kuchennych urządzeń i naczyń z płynu do mycia.  Zauważyłam, że najczęstszym błędem jest odkrajanie spleśniałej części np. jabłka czy marchewki. Warto wiedzieć, że w przypadku, gdy warzywo lub owoc jest lekko spleśniałe należy wyrzucić je do kosza, ponieważ taka pleśń świadczy o obecności toksyn w całym produkcie.  Spotykam się też z niewłaściwym przechowywaniem tłuszczów, które należy przechowywać w szczelnie zamkniętym opakowaniu, w ciemnym miejscu lub lodówce (w zależności od zaleceń producenta), aby zapobiec jełczeniu.  Kwestia domykania tyczy się również innych produktów spożywczych - przypraw, ziół, kasz. Część produktów przekładam do szklanych pojemników, a resztę otwartych opakowań "zamykam" biurowymi klipsami :) Innym kuchennym grzechem związanym z olejem jest wielokrotne smażenie na tej samej porcji oleju oraz wybór nieodpowiedniego oleju. Więcej na ten temat w tym artykule.  Co jeszcze? Temperatura pokojowa sprzyja rozwijaniu się bakterii, dlatego staram się pamiętać, aby nie zostawiać przygotowanych potraw poza lodówką dłużej niż 1 h.   Dorzucicie coś od siebie? :) 