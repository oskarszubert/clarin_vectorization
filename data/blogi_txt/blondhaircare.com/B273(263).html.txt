Piwną płukankę pierwszy raz zastosowałam na samym początku włosomaniactwa i nie zachwyciła mnie na tyle, abym mogła po nią sięgnąć ponownie. Moje włosy były wówczas przesuszone i zniszczone, a wszystkie internetowe źródła podawały, że taka płukanka wzmocni je, zmiękczy i nabłyszczy włosy, a także wydobędzie z nich skręt. Niestety u mnie było odwrotnie - włosy były sypkie, sztywne, rozprostowane i jeszcze bardziej suche. Postanowiłam sprawdzić, jak na płukankę zareagują moje włosy teraz, gdy są zdrowe i nawilżone :)              Przygotowanie piwnej płukanki    Na kilka godzin przed zastosowaniem płukanki otworzyłam butelkę z jasnym piwem i 250 ml przelałam do kufla, aby całkowicie uleciał z niego gaz. Tuż przed spłukaniem z włosów maski rozcieńczyłam piwo z 250 ml letniej przegotowanej wody.    Moje włosy są tak wrażliwe, że nie mogę ich płukać ani w zbyt gorącej, ani w zbyt zimnej wodzie - od razu się niszczą. Dlatego płukanki stosuję nie zimne, lecz letnie (w porównaniu do ciepłej wody, którą myję włosy letnia płukanka jest dla nich chłodna) :)       Piwo będzie gotowe do użycia, gdy znikną z niego bąbelki ;)      Przygotowanie włosów do piwnej płukanki Moje włosy cały czas są porowate, więc wszelkiego rodzaju domowe sposoby muszę stosować rozważnie, tylko i wyłącznie na mocno nawilżone włosy.    Przed użyciem płukanki umyłam włosy metodą OM: przed myciem nałożyłam na nie grubą warstwę kokosowo- aloesowej maski Bioetika na 20 minut pod folię i ręcznik, a następnie umyłam skórę głowy szamponem Nivea Hydro Care. Po spłukaniu zawinęłam włosy na chwilę w suchy ręcznik, aby odsączyć nadmiar wody (woda spływająca po włosach mogłaby rozrzedzić płukankę i osłabić jej właściwości), a następnie wypłukałam śliskie, nawilżone włosy w piwie i pozwoliłam im naturalnie wyschnąć.      Efekt   Po wysuszeniu i rozczesaniu włosy były miękkie, sypkie, rozprostowane i umiarkowanie błyszczące, a objętość zwiększyła się dwukrotnie, co jest w zasadzie jedyną zaletą tej płukanki :) Zapach piwa ulotnił się całkowicie podczas suszenia. Następnym razem zrobię sobie taką płukankę w stosunku 1:3, bo wolę jednak bardziej dociążone i mocno błyszczące włosy :)    Rady  Jeśli macie ochotę przetestować płukankę piwną, pamiętajcie o dokładnym rozczesaniu włosów przed myciem i intensywnym nawilżeniu/natłuszczeniu włosów. Pierwszą płukankę piwną warto użyć słabszą, na przykład rozcieńczoną z wodą w stosunku 1:4 i ewentualnie systematycznie zwiększać zawartość piwa. Włosy suche, słabe i zniszczone płukanka może wysuszyć i posklejać, dlatego zachowajcie ostrożność. Jeśli mimo wszystko płukanka podsuszy końcówki, wetrzyjcie w nie kilka kropel oleju lub/i silikonowego serum, aby je uelastycznić :)      Macie jakieś doświadczenia z piwną płukanką? Podzielcie się wrażeniami :)     PS Zapraszam wszystkich do wypełnienia ankiety dla Czytelników :-) 