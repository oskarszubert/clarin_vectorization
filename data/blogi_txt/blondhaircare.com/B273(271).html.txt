Dzisiaj zapraszam Was na małą analizę pielęgnacji Moniki, posiadaczki bardzo mocno porowatych włosów.  Wszystkie Wasze rady mile widziane :)       Zgłoszenie Moniki    Już jako mała dziewczynka miałam cienkie, porowate włosy, była ich dosłownie garstka. Mój naturalny kolor to jasny blond, dlatego włosy źle reagowały na słońce i zmiany temperatury. W wieku młodzieńczego buntu moje włosy przeszły ze mną piekło, w przeciągu kilku lat często zmieniałam ich kolor - były brązowe, rude, czarne, czerwone, a nawet różowe. Miałam trwałą, kilkukrotną dekoloryzację, męczyłam je tapirowaniem, nadmiernym lakierowaniem, codziennym suszeniem i na końcu prawie rocznym codziennym prostowaniem. Ostatnia zmiana koloru, którą im zafundowałam okazała się na tyle opłakana w skutkach, że musiałam obciąć je na krótko.    Obecnie od 2 lat nie suszę włosów suszarką (sporadycznie w nagłych wypadkach), ok. 3 lata nie używam prostownicy, a po lokówkę sięgam tylko przy jakimś większym wyjściu. Mam kolor jasny blond, farbuję tylko odrost, co 2 miesiące. Moje włosy nie są ani kręcone, ani proste, mogę powiedzieć, że mają spore tendencje do falowania się, tylko wtedy kiedy tego chcą :) Regularnie podcinam końcówki i od 4 lat, bez skutku je zapuszczam.      Zdjęcie włosów: Opis włosów:    przesuszone, sianowate, rozdwojone, połamane; gdy tylko na dworze panuje wilgoć puszą się i wyglądają jak snopek siana;   są tak cienkie, że nie wiąże ich w kucyk, bo wyglądam jakbym miała 5 włosków na krzyż;   po umyciu są świeże przez jeden dzień, lecz gdy idę spać wywijają się do tego stopnia, że na drugi dzień są powyginane, połamane, wiązanie w lekki koczek na noc sprawia, że na drugi dzień mam kołtuny i nie mogę zdjąć gumki (szerokiej frotki);   myję je prawie codziennie;   w ciągu dnia musze je kilka razy przeczesywać, bo robią mi się nieatrakcyjne strączki;   na słońce, wiatr, czy wilgoć reagują fatalnie: latem mocno się przesuszają i łamią, jesienią, gdy jest wilgotno, puszą się jak szalone, a zimą pod czapką bardzo mocno się przetłuszczają, nawet wietrzna pogoda im nie służy - są wtedy splątane i skołtunione.         Opis pielęgnacji włosów:    myję metodą OMO, popijam pokrzywę, peelinguje skórę głowy, stosuję wcierki i olejowanie; szampony: pokrzywowy, Pantene Pro-v, Joanna Ultra Color (tylko latem, by zneutralizować żółty odcień), Syoss do zniszczonych włosów;   odżywki: Joanna wzmacniająca z extraktem ze skrzypu i rozmarynu (ze spłukiwaniem, bez spłukiwania nic się nie sprawdza), Isana do włosów farbowanych;   oleje: Alterra (w połączeniu z odżywką na noc, inaczej nie widziałam żadnych efektów);   wcierki: woda pokrzywowa, olejek łopianowy z czerwoną papryką (2x w tygodniu);   płukanki: rumiankowa; jedwab: Delia;   inne: po każdym myciu stosuje siemię lniane, zauważyłam poprawę i zaczęły mi się pojawiać małe włoski- aniołki; mgiełka z aloesem, zieloną herbatą i kroplą olejku Alterra, która w jako taki sposób kondycjonuje moje włosy, gdy splączą się podczas snu;   szczotkowanie: tylko szczotką z naturalnego włosia.         Mój komentarz      Przed Moniką stoi wyzwanie w postaci odbudowy naturalnej otoczki tłuszczowej włosów, która została zrujnowana przez agresywne rozjaśnianie i inne zabiegi, które opisała w swoim zgłoszeniu. Będąc Moniką, na samym początku zajęłabym się intensywnym nawilżaniem i natłuszczaniem włosów. Wiem, że się powtarzam, ale podstawą tak zniszczonych włosów powinny być emolienty - oleje i silikony. Gdybym mogła zająć się włosami Moniki, od razu wykonałabym następujący zabieg:   oczyściłabym włosy i skórę głowy szamponem z SLS (np. Eva Nature Style);   naolejowałabym oczyszczone włosy na mokro (np. oliwą z oliwek);   po jakimś czasie na wilgotne, naolejowane włosy nałożyłabym dużo odżywki emolientowej (np. Garnier Avocado i Karite, GlissKur Oil Nutritive) pod foliowy czepek i ręcznik;   po 30 minutach spłukałabym delikatnie odżywkę (tak, aby pozostało jej dużo na końcówkach) i umyłabym skórę głowy ziołowym szamponem do codziennego stosowania (np. Natura Siberica);   podcięłabym wilgotne włosy ostrymi nożyczkami do długości 'za ramiona', aby pozbyć się zniszczonych "ogonków".    Oczywiście po pierwszym zabiegu efekty wcale nie muszą być widoczne, ale przy systematycznej pielęgnacji na pewno będą zauważalne. Oczyszczenie włosów przygotuje je do wchłonięcia maseczki, która nałożona przed myciem (metoda OM) ograniczy puszenie, głęboko nawilży włosy i jednocześnie sprawi, że nie będą obciążone. Dzięki podcięciu włosy będą wyglądały przede wszystkim estetyczniej, ale będą też mniej podatne na obciążanie niż włosy wycieniowane. Cieniowanie tak suchych i porowatych włosów wzmaga puszenie, dlatego myślę, że jeśli Monika przepada za tego typu cięciem, powinna poczekać do momentu, aż włosy się wzmocnią i nawilżą. Włosy może puszyć też szczotka z włosia dzika, ale dla zniszczonych włosów jest delikatniejsza niż zwykły grzebień czy TT, dlatego nie rezygnowałabym z niej. Przez 4 lata włosy Moniki prawie w ogóle nie rosły, ponieważ były przesuszone, a więc końcówki się kruszyły. Zniszczonych włosów nie odbudują trwale nawet najdroższe kosmetyki, dlatego Monika powinna systematycznie podcinać końcówki, aby jak najprędzej pozbyć się zniszczonych warstw.       Podobnie jak Monika, ja również na samym początku stosowałam mnóstwo produktów na raz, mając nadzieję na szybszą poprawę stanu włosów. Jak się później okazało, im mniej tym lepiej, dlatego na miejscu Moniki wybrałabym prosty model pielęgnacji, który składałby się z czystego oleju, maski, szamponu, wcierki i preparatu z silikonami. Dopiero na nawilżonych włosach testowałabym płukanki, mgiełki, domowe maseczki i inne. Jednocześnie żonglowałabym produktami, co mycie stosując inny zestaw (włosy szybko się przyzwyczajają).      Do czasu odzyskania włosowej formy odstawiłabym ziołowe płukanki, alkohol w kosmetykach (stosowane przez Monikę Isana i Joanna go zawierają), nadmiar humektantów (sok z aloesu) i protein. Postawiłabym głównie na emolienty, które dociążą włosy, ograniczą puszenie i plątanie oraz dodadzą włosom sprężystości. Wysokoporowate włosy uwielbiają olejowanie, szczególnie na mokro i z odżywką, o czym pisałam w tym poście. Nie stroniłabym od silikonów. Serum silikonowe, silikonowa odżywka bez spłukiwania czy maseczka z dodatkiem silikonów doda włosom blasku, ale także będzie chroniła je przed zniszczeniami i utratą wody.   Niestety cienkie i cieniowane włosy łatwo obciążyć olejami i silikonami, więc Monika musi mieć to na uwadze :) Podobnie jak fakt, że niektóre oleje mogą także puszyć jej włosy. Szampony, które stosuje Monika zawierają dużo substancji filmotwórczych, które mogą potęgować przetłuszczanie i obciążać włosy. Niektórym osobom takie szampony nad wyraz służą, dlatego Monika musi sama dobrać zestaw pielęgnacyjny do potrzeb swoich włosów.    Gdy włosy zostaną nawilżone, zyskają zapewne zupełnie inny, nieco ciemniejszy odcień. Osobiście zrezygnowałabym z tak agresywnego rozjaśniania, ale to oczywiście rzecz gustu :) Aby włosy nie były tak żółte, Monika może stosować płukankę z gencjany, która pomaga wielu dziewczynom uzyskać chłodniejszy odcień blondu :) Wpisy, które powinna przeczytać Monika:  O emolientach, humektantach, proteinach O wpływie pogody na włosy u Anwen O wpływie pogody na włosy u Wiedźmy Moje ulubione metody olejowania włosów Doświadczenie Oli na temat olejowania włosówPłukanka z gencjany Podcinanie włosów  Suche końcówki, przetłuszczająca się skóra głowy O tym, co odmieniło stan moich włosów      A co Wy byście zaproponowały Monice, biorąc pod uwagę swoje włosowe doświadczenia? :)     Na FACEBOOKU możecie zobaczyć włosy Moniki już po podcięciu :))) 