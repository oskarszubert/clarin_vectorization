Nareszcie weekend :-)) Praca w tym tygodniu wyssała ze mnie resztki sił, dlatego zaraz wyjeżdżam w rodzinne strony, aby naładować baterie. Od przyszłego tygodnia postanawiam się bardziej oszczędzać, żeby mieć więcej energii na pisanie bloga. Na szczęście jeszcze dzisiaj udało mi się spisać garść moich przemyśleń :)  Zapewne wiele z Was korzysta z gumowych rękawiczek podczas wykonywania różnych prac domowych, ale znam też wiele osób, którym jest to obojętne. Jeszcze kilka lat temu sama nie przywiązywałam większej uwagi do sprzątania w rękawiczkach, ten nawyk wyrobiłam w sobie ze względu na wrażliwą od jakiegoś czasu skórę. Już po jednym myciu rąk jest ściągnięta, a po „kąpieli” w detergentach wręcz się łuszczy. Rękawice dają mi dużo komfortu, ale nakładam je również ze względu na aspekty zdrowotne.          Środki czystości obfitują w silne detergenty, które przenikają przez skórę do krwiobiegu, a ułatwia im to ciepła woda, która zmiękcza skórę i otwiera pory. W tym miejscu warto także wspomnieć, że naruszają naturalną florę bakteryjną skóry, która staje się mniej odporna na różnego rodzaju infekcje i alergie. O tym, że składniki myjące przesuszają skórę i osłabiają płytkę paznokcia nie muszę zapewne przypominać, ale takie efekty przynosi też nadmierne moczenie dłoni w samej wodzie. Oprócz twardości przeraża  mnie ilość zanieczyszczeń w instalacjach wodociągowych, które ją rozprowadzają. Niektóre mieszkania mają kilkadziesiąt lat, a rury nie są w ogóle wymieniane... ;)    Zawsze dbamy o cerę lub włosy czy paznokcie zapominając o tym, że skóra na dłoniach jest najbardziej narażona na urazy mechaniczne (w końcu pracują cały dzień), a wraz ze skórą na twarzy na szkodliwe działanie czynników atmosferycznych - mrozu, promieni UV czy wiatru. Nie warto zapewniać im dodatkowych rozrywek w postaci rozcieńczonego płynu do mycia naczyń :)      Gumowe rękawiczki w kontakcie ze skórą mogą powodować uczulenie, ale zawsze można nałożyć pod nie bawełniane albo kupić takie, które wewnątrz obszyte są przyjemnym materiałem.    Osoby, które nie mogą przekonać się do zakładania rękawiczek mogą skorzystać z kremów typu „niewidzialne rękawiczki”. Preparatów z parafiną nie nakładam na skórę twarzy, ale jeśli chodzi o dłonie - jak najbardziej! Najczęściej korzystam z tego kremu łagodzącego objawy AZS, który ma bardzo prosty i neutralny skład, więc tak naprawdę powinien nadawać się także dla zdrowej skóry (nie jestem specjalistką w tej dziedzinie, więc należy zapytać farmaceutę). Krem ten rozprowadzam na dłoniach po wcześniejszym nałożeniu jakiegoś odżywczego produktu, aby oprócz ochronnej warstwy skóra doznała prawdziwego nawilżenia. Używam go w pracy, gdzie ogólne warunki nie służą mojej suchej skórze, podczas prac domowych nakładam gumowe rękawice.     Chronicie swoje dłonie czy raczej nie zwracacie na to uwagi? :) 