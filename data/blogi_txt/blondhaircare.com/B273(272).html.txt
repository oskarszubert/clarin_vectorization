Zwykle w postach z tej serii pojawiały się włosy, które nie prezentuję się dobrze i wymagają bardzo intensywnej pielęgnacji. Do dzisiejszego posta wybrałam bardzo ładne włosy Moniki, która według mnie powinna zmienić niewiele, aby jej włosy zachwycały jeszcze bardziej :)       Czy tylko mi od razu skojarzyły się z włosami księżnej Kate? :)      Zgłoszenie Moniki     Monika, 25 lat, Mińsk Mazowiecki    O włosy w miarę świadomie dbam około pół roku. Już wcześniej wiedziałam o naturalnej pielęgnacji dzięki mojej przyjaciółce, ale nie zajmowałam się tym ze względu na studia i pracę magisterską. Po egzaminie magisterskim zauważyłam, że nagle mam mnóstwo czasu, więc uznałam, że warto znaleźć plusy w siedzeniu w domu. Przez całe studia codziennie dojeżdżałam do Warszawy, przez co codziennie rano myłam włosy i suszyłam je suszarką. Włosy już od bardzo, bardzo, bardzo dawna muszę myć codziennie - przetłuszczają się już po 12 godzinach, co niestety trochę utrudnia życie. Używałam wtedy też zwykłych szamponów drogeryjnych, które akurat były w łazience, nie używałam żadnej odżywki, włosy rozczesywałam plastikową szczotką. Nigdy ich nie farbowałam, nie używałam prostownicy ani środków do utrwalania fryzury.      Opis włosów    Cienkie; Rozdwajające się końcówki i łamiące włosy - niektóre na końcach dzielą się na pół, inne wyglądają jak miotełka, inne łamią w połowie długości, na końcach są szarawe;    Bardzo szybko przetłuszczająca się skóra głowy (kiedyś włosy były już nieświeże po 12 godzinach, teraz mam wrażenie, że wytrzymują odrobinę dłużej; jedynie grzywka trzyma się starych zasad, ale do tego pewnie przyczynia się także czoło);    Mam wrażenie, że są suche, zwłaszcza końcówki.                Pielęgnacja Odstawiłam szampony z SLS, nie używam silikonów, nie suszę suszarką (to od około miesiąca).    Włosy najczęściej zaplatam w warkocz zwykły lub dobierany (w zwykłym też kładę się spać, już pewnie od roku), rzadko chodzę w rozpuszczonych, bo wydaje mi się, że rozdwojone końcówki są bardzo widoczne;    Włosy myję czterema szamponami - nie ma reguły, który akurat wybiorę - Facelle Intim, Babydream Shampoo, L'Orient Mineral Shampoo (szampon do włosów z minerałami z Morza Martwego) i Erboristica Shampoo Purificante (z ekstraktem z brzozy i mięty pieprzowej); Maski i odżywki, które mam - Biovax do włosów ciemnych, balsam na cedrowym propolisie, Joanna Naturia z miętą i wrzosem (bardzo rzadko) i Isana odżywka intensywnie pielęgnująca (taka łososiowa);    Do czesania używam drewnianej szczotki z Rossmana, pod koniec grudnia zaczęłam używać Tangle Teezera. Świetnie radził sobie z rozczesywaniem na mokro, ale w lutym go odstawiłam, bo zauważyłam, że włosy zaczęły odstawać w połowie długości. Winą obarczyłam właśnie Tangle Teezera;    Oleje, które mam - Khadi ciemny, macadamia, arganowy, lniany i masło shea;    Najprostsza pielęgnacja polega na myciu albo Facelle, albo Babydreamem, albo szamponem mineralnym. Po myciu na chwilę nakładam albo Isanę, albo balsam na cedrowym propolisie, odciskam ręcznikiem i zostawiam do wyschnięcia; Kiedy chce mi się bardziej, po myciu na pół godziny nakładam pod czepek i ręcznik maskę Biovax lub balsam na cedrowym propolisie;    Kilka razy wykorzystałam Twój sposób olejowania włosów - do miski nalewam wodę, mleko i kilka kropel oleju (używam ich na przemian), zakładam czepek, po półgodzinie dodaję maskę albo balsam i trzymam dalej, potem zmywam wszystko Erboristicą i na koniec nakładam Isanę;    Czasem wieczorem tylko na końcówki nakładam olej lniany lub masło shea.    Dwa czy trzy razy do maski dodałam trochę spiruliny, mocznika i witamin all in one (oddzielnie).        Mój komentarz        Faktycznie po przyjrzeniu się włosom Moniki z bliska, wydają się nieco "wypłowiałe". Włosy, które systematycznie pozbawiane są naturalnej otoczki tłuszczowej stają się suche (niekoniecznie zniszczone), wiotkie i tracą głębię koloru. Właśnie dlatego Monika powinna tę otoczkę odbudować, a więc intensywnie nawilżyć włosy i wprowadzić do pielęgnacji więcej emolientów (w tym wrócić do silikonów), pamiętając przy tym o umiarze. Jej włosy nie będą chłonęły takich ilości olejów, masek czy jedwabiu, jak na przykład włosy tej Moniki, Eweliny czy moje :)    Z tego względu, że włosy Moniki szybko się przetłuszczają, są cienkie i jednocześnie potrzebują nawilżenia i natłuszczenia, na jej miejscu zapewniłabym włosom intensywną, kilkudniową pielęgnację opierającą się na metodzie OOM (olej-odżywka-mycie).  Przed każdym myciem nakładałabym odrobinę oleju (np. arganowego), po upływie na przykład godziny zmoczyłabym włosy, odsączyła nadmiar wody i nałożyłabym większą ilość maski (np. Biovax do ciemnych, Bioetika Crema di Essenza I, aloesowa NaturVital, odżywki GlissKur Oil Nutritive) pod czepek i ręcznik - w ten sposób umyta skóra głowy nie będzie się pocić pod czepkiem, a włosy nie będą obciążone i nie będą się puszyć :) Po upływie na przykład 15 minut umyłabym skórę głowy. Do pielęgnacji dodałabym też silikonowe serum na końcówki.  Gdy włosy odzyskają sprężystość i blask (zapewne w krótkim czasie!), wówczas maskę nakładałabym raz w tygodniu, a po każdym myciu nakładałabym na chwilę odżywkę w niewielkiej ilości, dla przedłużenia efektu.    Mój sposób olejowania w misce sprawdza się najlepiej przy mocno zniszczonych, porowatych włosach. Monika spokojnie może olejować włosy na sucho lub z odżywką, najlepiej przed każdym myciem (przynajmniej na początku), tak jak robiła to Ola :)    Po odpowiednim nawilżeniu i natłuszczeniu włosów, na pewno odzyskają blask, nabiorą koloru i przestaną się mocno niszczyć :) Dopiero wtedy włączyłabym do pielęgnacji półprodukty domowe czy kosmetyczne.      A co Wy poradziłybyście Monice? 