Dzisiaj chciałabym pokazać Wam kolejną ulubienicę z mojej włosowej kolekcji - maskę Seboradin dla włosów suchych, zniszczonych farbowaniem i modelowaniem.    Marzec okazał się dla moich włosów jeszcze gorszy niż luty, zawiodły mnie nawet produkty, o których pisałam w Trzy maski, na które zawsze mogę liczyć :/ Na szczęście kondycję włosów poprawiła maska Seboradin i przez swoje rewelacyjne działanie dołączyła do grona wielkiej trójki :)     fot. Tomek :)    Skład     Aqua (woda), Cetearyl Alcohol (emulgator, emolient), Cetrimonium Chloride (konserwant, antystatyk), Hydrolyzed Wheat Protein PG-Propyl Silametriol (substancja kondycjonująca), Glycerin (humektant), Lecithin (emolient, emulgator, antystatyk), Sorbitol (humektant), Xanthan Gum (zagęstnik), Hamamelis Virginiana Extract (ekstrakt z oczaru wirginijskiego), Diatomaceous Earth (ziemia okrzemkowa), Disodium EDTA (związek chelatujący), Tocopheryl Acetate (wit. E), Glyceryl Linoleate (emolient, emulgator), Retinyl Palmitate (wit. A), Panthenol (prowitamina B5), Phenoxyethanol, Methylparaben, Butylparaben, Ethylparaben, Propylparaben, Isobutylparaben (konserwanty), Laminaria Digitata Extract (wyciąg z alg), Isopropyl Myristate (emolient, rozpuszczalnik, substancja kondycjonująca), Parfum (zapach), Castor Oil (olej rycynowy), Jojoba Oil (olej jojoba), Methylchloroisothiazolinone, Methylisothiazolinone, 2-Bromo-2-Nitropropane-1,3-Diol (konserwanty), Citric Acid (regulator pH).      Skład na pierwszy rzut oka wydawał się dla moich włosów za bogaty, dlatego działaniem maski jestem pozytywnie zaskoczona. Oprócz witamin, ekstraktów i olejków zawiera aż 10 konserwantów, w tym pochodną formaldehydu - na szczęście jest zbyt ciężka, aby nakładać ją na skórę głowy :) Opis produktu     Konsystencja maski kojarzy mi się z białym, bardzo delikatnym kremem. Jej  zapach jest dla mnie za intensywny, ale na włosach pozostaje o wiele przyjemniejszy :) Według mnie produkt nie jest wydajny, ponieważ gdy moje moje porowate włosy są podsuszone piją ją w szybkim tempie i tuż po nałożeniu pierwszej porcji muszę dołożyć drugą ;) Jej standardowa cena to ok. 24 zł za 125 ml. Dostępna jest w aptekach, na doz.pl, w drogeriach. Opis producenta znajduje się tutaj.      Moje wrażenia    Jeśli Wasze włosy są zniszczone, rozjaśniane, farbowane, cierpią na przesuszenie lub puszenie - ta maska jest dla nich :-) Moje objęte kryzysem włosy doprowadziła do porządku, to znaczy nawilżyła po same końce, dodała miękkości, blasku i gładkości, ograniczyła plątanie i elektryzowanie. Włosy znowu zaczęły wyglądać bardzo zdrowo! Jej konsystencja w dotyku jest delikatna, ale dla samych włosów jest bardzo ciężka, a więc idealna dla tych wysokoporowatych i wymagających. Nakładana na skórę głowy zbyt mocno niweluje push- up, nawet przed myciem. Ostatnią maską, która mnie tak oczarowała była kokosowo-aloesowa Bioetika.    Według mnie maska Seboradin nie sprawdzi się na zdrowych lub porowatych włosach będących w dobrej kondycji, ale to oczywiście kwestia indywidualna. Nadaje się do użycia w kryzysowych sytuacjach - moje włosy w czasie przesuszenia ratuje już podczas pierwszego użycia :) Na co dzień jednak jej działanie jest za intensywne i może obciążać.    Właśnie zajrzałam do KWC i opinie ma różne, ale jak wiadomo każdy włos reaguje inaczej :) A Wy miałyście kontakt z tą maską? :) 