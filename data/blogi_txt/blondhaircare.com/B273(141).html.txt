Od dawna wzbogacam maski wodą zbożową (moją ulubioną jest ta po makaronie), ale dopiero od początku lutego testuję na moich włosach działanie skrobi w postaci mąki ziemniaczanej - muszę przyznać, że jestem zachwycona :)                Wygładza, nabłyszcza, włosy stają się miękkie, sprężyste i śliskie w dotyku.  Efekt "jedwabiu, satyny i aksamitu" jest wyczuwalny już podczas spłukiwania włosów, ale mimo porządnego wygładzenia włosy są podatne na falowanie kokiem, a prostowanie szczotką jonizującą daje jeszcze lepszy efekt :) Mogę śmiało stwierdzić, że dzięki skrobi moje włosy błyszczą intensywniej niż po silikonowym serum, które w przeciwieństwie do mąki nie radzi sobie z nabłyszczaniem przednich, mocno porowatych końców. Aby nie obciążać włosów u nasady, maski z dodatkiem mąki nie nakładam na skórę głowy.  Przepis jest bardzo prosty: łyżeczkę mąki ziemniaczanej dokładnie mieszam z dwoma łyżkami ulubionej bezsilikonowej maski, najczęściej z mlecznym Kallosem. U innych mogą sprawdzić się zupełnie inne proporcje, warto poeksperymentować :)      Inne urodowe zastosowania mąki ziemniaczanej     Jest doskonałym substytutem pudru matującego, który pozostawia na skórze satynową warstwę - szczegóły opisała Helen.    Wtarta w skórę głowy odświeża ją podobnie jak suchy szampon. Ze względu na trudność w wyczesaniu białej mąki nie jestem przekonana do tego sposobu, szczególnie jeśli chodzi o ciemne włosy ;) Na razie nie będę tego sprawdzać, ponieważ dzięki cytrynie moje włosy zachowały ostatnio świeżość aż przez 3,5 dnia!!! :)    Podobno obsypane mąką rzęsy są o wiele grubsze po wytuszowaniu :)    Odrobina mąki wymieszana z maseczką lub kremem wygładza skórę i sprawia, że jest aksamitna w dotyku. Świetnie sprawdza się jako zasypka na otarcia dla dzieci i dorosłych :)          Dziewczyny, a Wy stosujecie mąkę ziemniaczaną w swojej pielęgnacji? Jestem bardzo ciekawa jak się u Was sprawdza, szczególnie na włosach o niskiej porowatości - dajcie znać :) 