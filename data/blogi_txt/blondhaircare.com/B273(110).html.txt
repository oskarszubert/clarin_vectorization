W historii swojego włosomaniactwa przeszłam już chyba przez wszystkie metody olejowania, każda w jakiś sposób mnie zachwyciła. Teraz już nie mam za bardzo czasu, aby przygotowywać włosom wodno-olejowo-ziołowo-półproduktowe kąpiele, więc olejowanie ograniczyłam do minimum.     Odnotowałam w związku z tym same plusy :)  Nie muszę myć włosów dwukrotnie, aby mieć pewność, że zostały domyte. Nie męczę się z tłustymi włosami po umyciu (zdarzało mi się to średnio co czwarte olejowanie). Nie muszę myć wanny i misek :) Samo olejowanie nie zajmuje mi połowy dnia.      Olej jako odżywka b/s  Jest to moja ulubiona forma olejowania, dzięki której włosy są gładsze, ujarzmione i nawilżone. Zajmuje minutę, nie obciąża włosów - ideał. Stosuję ją po każdym myciu.  W dłoniach rozcieram kropelkę czystego olejku arganowego lub olejku Sesa Plus (moi faworyci w tej metodzie), tak aby na skórze została delikatna poświata. Pochylam głowę w dół i rozprowadzam delikatnie poświatę olejku na włosach. Potem wracam do pozycji pionowej, chwytam włosy tak jakbym chciała zrobić kucyk i przejeżdżam nimi po włosach. Gdy uznaję, że włosy są w stanie wypić jeszcze troszkę olejku, powtarzam zabieg. Tę metodę na pewno polubią porowate włosy. Typowe olejowanie  Typowe olejowanie występuje u mnie bardzo rzadko, średnio raz na dwa tygodnie, czasami nawet rzadziej. Na skórę głowy nakładam zawsze olejek Khadi stymulujący wzrost włosów, a na włosy jakiś ulubiony olejek (z pszenicy, z wiesiołka). Nigdy nie nakładam olejku na skórę głowy, gdy jest nieświeża (jest to udowodnione naukowo, że nadmiar sebum wzmaga wypadanie włosów, w połączeniu z olejem moje włosy lecą w ekspresowym tempie).  Krok 1: Nakładam olejek (2-3 ml) na suchą skórę i włosy na godzinę lub dwie. Krok 2: Moczę włosy kranówą lub ziołową płukanką. Krok 3: Nakładam ulubioną maskę na 15-30 minut, która w tym czasie zemulguje olej i mam pewność, że wystarczy jedno mycie głowy. Zakładam foliowy czepek i turban. Krok 4: Myję głowę Facelle. Krok 5: Nakładam odrobinkę maski z kroku nr 3 na minutkę. Krok 6: Płuczę włosy. Krok 7: Suszę. Zawsze był jeszcze krok 8: spryskiwanie wilgotnego skalpu półproduktową mgiełką, ale już dawno wykończyłam swoją ulubioną ;) Zaraz zrobię kolejną i krok 8 powróci :)  Ciekawa jestem jak Wy olejujecie włosy! Macie swoje metody? Może mogłabym coś podpatrzeć? :) 