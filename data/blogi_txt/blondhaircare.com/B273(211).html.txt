Głównym punktem w mojej pielęgnacji twarzy są olejki oraz domowej roboty toniki. Co kilka dni przygotowuję sobie inny: raz z natki pietruszki, raz z aloesu lub cytryny, czasami z półproduktów, a raz kiedyś padnie na wodę zbożową.   Zadaniem wody zbożowej jest ukojenie, nawilżenie i poprawa kolorytu skóry oraz stanu zaskórników.         Jak przygotować wodę zbożową? Produkt zbożowy (np. płatki owsiane) lub brązowy ryż zalewamy ciepłą, przegotowaną wodą, przykrywamy talerzykiem i odstawiamy na jakiś czas (im bardziej gęstą konsystencję chcemy uzyskać tym dłużej "namaczamy" płatki, kaszę czy ryż). Po upływie czasu woda staje się mętna, przecedzamy ją i przechowujemy w lodówce. Trwałość takiej wody to zaledwie kilka dni, ale jej przygotowanie zabiera zaledwie kilkadziesiąt sekund, nic nie kosztuje, w dodatku jest naturalna i stanowi świetne urozmaicenie w codziennej pielęgnacji. Proporcje należy dostosować do własnych potrzeb, moja skóra np. lubi mało mętną wodę, dlatego wystarczy mi jedna płaska łyżeczka płatków na 50 ml ciepłej wody.    Moje wrażenia    Im gęstsza woda zbożowa, tym czuję większe ściągnięcie skóry, więc o wiele bardziej wolę toniki o wodnej konsystencji. W związku z tym po wodzie zbożowej (gdy skóra zaczyna wysychać) zawsze przecieram twarz jednym z tych toników, a potem nakładam kwas hialuronowy i ulubiony olejek. Nie lubię efektu, który powstaje po nałożeniu olejku na twarz wilgotną od wody zbożowej.   Jak jeszcze można wykorzystać wodę zbożową?    Wodą zbożową można rozcieńczyć zbyt agresywny szampon, dodać ją do masek, płukanek do włosów, kremów, balsamów lub do kąpieli. Jeśli chodzi o urozmaicanie produktów do kąpieli lub masek do włosów lubię bardzo gęste wody, które powstają po zagotowaniu produktów zbożowych. Żaden domowy produkt nie nawilżył moich włosów tak jak maska z dodatkiem łyżki zawiesiny powstałej po ugotowaniu makaronu :)) Moja mama od dawna myje buzię płatkami owsianymi (zalanymi wcześniej wodą) i ma naprawdę napiętą skórę!    Niestety moja buzia nie jest wierną fanką zbożowych toników, ale mam nadzieję, że u Was spiszą się lepiej ;) Produkty zbożowe to źródło wielu witamin, skrobii, tłuszczu oraz mikroelementów, więc naprawdę warto je wykorzystać do pielęgnowania ciała, chociażby dla urozmaicenia :)  Pomysł na wodę podsunęła mi w komentarzach Magda, za co bardzo jej dziękuję :) 