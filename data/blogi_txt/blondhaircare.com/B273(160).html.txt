Mocznik - mój ulubiony półprodukt do pielęgnacji włosów. Uwielbiam go za blask, jaki pozostawia na moich włosach! O wzbogacaniu masek mocznikiem dowiedziałam się z komentarza pewnej Anonimowej :) Ja stosuję go jeszcze w innej formie, ale po kolei :)    Wzór strukturalny mocznika ;)       Mocznik - krótka charakterystyka   Ma postać bezbarwnych i bezwonnych kryształków, które rozpuszczają się w wodzie i alkoholu. Znany jest z tego, że działa na skórę zmiękczająco, przeciwświądowo i nawilżająco, a także sprawia, że staje się gładka i jędrna. Ma szerokie zastosowanie w kosmetyce, wykorzystywany jest m.in. przy leczeniu  łupieżu, łuszczycy, trądziku, wrastających się włosków czy rozstępów. Mało kto wie, że cudownie nawilża skalp i włosy, a także pięknie je nabłyszcza. Nadaje się do każdego koloru włosów.        W stężeniach do 2% ułatwia regenerację skóry, 5-10% działa nawilżająco, a powyżej 10% złuszczająco. Za 10 g mocznika zapłacimy od 1,50 zł do 2,50 zł, w zależności od sklepu. Oferowane są różne pojemności: 10 g, 30 g, 50 g, 100 g, 150 g, 300 g. 1 ml mocznika waży 0,56 g.    Włosowe zastosowanie    Dodaję go do odżywek lub maseczek, zwykle w stężeniach odrobinę wyższych niż 10%. Po dokładnym wymieszaniu nakładam mieszankę na umyte, wilgotne włosy, które chowam pod folię i ręcznik.     Tworzę także mocznikowe płukanki składające się z przegotowanej wody i mocznika. AnImA (dziękuję!) w komentarzu zamieściła krótką instrukcję, jak należy liczyć stężenie mocznika:   100ml wody (100g) + 9ml mocznika (5,04g) = 5% stężenie 200ml wody (200g) + 18ml mocznika (10,08g) = 5% stężenie  300ml wody (300g) + 27ml mocznika (15,12g) = 5% stężenie 300ml wody (300g) + 17,9ml mocznika (10g) = 3,3 % stężenie      Ciekawa jestem czy Wy także lubicie mocznik i w jaki sposób go używacie :) 