Sera i odżywki bez spłukiwania to produkty, których nie lubiłam za bardzo używać z dwóch powodów: zjadały objętość i chwilę po rozprowadzeniu (nawet najmniejszej ilości) moje włosy traciły blask. Decydując się na Elixir K Ultimate marki Kerastase nie oczekiwałam regeneracji, odżywienia czy nawilżenia włosów, a jedynie ochrony przed zniszczeniami, nabłyszczenia i wygładzenia. W tym poście dowiecie się, czy pobił sera do włosów, które stosowałam do tej pory :)        Opis producenta Elixir K Ultime to pierwszy tak wszechstronny odżywczy kosmetyk wzbogacony o kompleks czterech luksusowych olejków: kukurydzianego, arganiowego, kameliowego, pracaxi.    Olej kukurydziany pochodzący z zarodków kukurydzy uprawianej w Ameryce Środkowej to naturalny przeciwutleniacz nadający włosom miękkość i blask.    Olej arganowy otrzymywany z nasion drzewa arganowego występującego wyłącznie w Afryce Północnej odżywia włosy i chroni przed działaniem czynników zewnętrznych.    Olej z nasion drzewa Pracaxi występujący w rejonie Amazonii powoduje głębokie odżywienie włosów i wspaniały połysk.    Olej kameliowy ma swoje źródło w nasionach drzewa Camelii rosnącego w Azji i wpływa na wygładzanie włókien włosów i niesamowity blask. Ten niezwykły koktajl egzotycznych olejków cudownie wpływa na witalność włosów. Wystarczy kilka kropli, aby włosy stały się błyszczące, miękkie i jedwabiste.      Sposoby użycia olejku Instrukcja obsługi olejku bardzo przypadła mi do gustu. Ze względu na lakoniczne opisy producentów konsumenci stosują produkty niepoprawnie, przez co często się nie sprawdzają. Sposób nr 1: Przed umyciem włosów do usunięcia pozostałości codziennej stylizacji: Rozetrzyj kilka kropel elixiru w dłoniach a następnie delikatnie, powoli wmasuj we włosy od nasady aż po same końce. Pozostaw na kilka minut, aby kosmetyk został wchłonięty przez włókna włosów. Umyj jak zwykle kąpielą Kerastase odpowiednią do posiadanych włosów.  Sposób nr 2: Przed suszeniem do intensywnego odżywienia: Rozetrzyj kilka kropel elixiru w dłoniach a następnie delikatnie, powoli wmasuj we włosy od połowy ich długości aż po same końce. Zastosowanie ułatwia rozczesywanie i układanie włosów. Przystąp do modelowania fryzury korzystając ze szczotki i suszarki lub prostownicy.  Sposób nr 3: Po suszeniu do wygładzenia i wymodelowania włosów: Rozetrzyj kilka kropel elixiru w dłoniach a następnie delikatnie, powoli wmasuj we włosy od połowy ich długości aż po same końce.  Sposób nr 4: Codzienna profilaktyka: Rozetrzyj kilka kropel elixiru w dłoniach a następnie delikatnie, powoli wmasuj we włosy od połowy ich długości aż po same końce. Doskonale odżywia i kontroluje włosy suche i wymagające dodatkowej opieki w ciągu dnia.  Powyższe informacje pochodzą ze sklepu hairstore.pl.    Skład   Cyclopentasiloxane, Dimethiconol, Zea Mays / Corn Germ Oil, Argania Spinosa Kernel Oil, Camellia Kissi / Camelia Kissi Seed Oil, Pentaclethera Macroloba Oil / Pentaclethera Macroloba Seed Oil, Linalool, Alpha-Isomethyl Ionone, Limonene, Coumarin, Benzyl Alcohol, Parfum/Fragrance, C43704/1   Mieszanka łagodnych silikonów, oleju kukurydzianego, arganowego, kameliowego i pracaxi oraz substancji zapachowych.            Moje wrażenia  Spoglądając pierwszy raz na skład i pozytywne opinie na wizażu pomyślałam, że zapewne jest to zwykłe silikonowo-olejowe serum, podobne do tych, które miałam okazję już stosować, tylko nieco droższe ze względu na markę i design. Już po pierwszym zastosowaniu potwierdził się fakt, że w kosmetykach nie liczą się same składniki, ale także proporcje.   Wszystko dlatego, że już minimalna ilość eliksiru dodaje moim włosom mięsistości oraz blasku, który nie znika aż do następnego mycia. Wygładza, dociąża końcówki, a przy tym jest bardzo wydajny - wystarczy naprawdę niewielka kropla roztarta w dłoniach, aby w sekundę włosy wyglądały bardzo efektownie. Stosuję go na suche lub wilgotne końcówki.   Dozownik można tak ustawić, aby wydobyć małą lub dużą kroplę olejku, co jest dla mnie dużym plusem :) Duża kropla zbyt mocno obciąża moje włosy, mniejsza jest idealna :) Olejek wystarczy mi na kilka lat, ale w związku z tym, że można go stosować jedynie przez 18 miesięcy od otwarcia, odleję część siostrze i koleżance :)   Jestem pewna, że sprawdzi się zarówno na suchych i zniszczonych, jak i normalnych włosach. Z tym że im bardziej nawilżone włosy, tym mniej wchłoną eliksiru. Będzie też perfekcyjnie wykańczał fryzurę na przykład po wyprostowaniu włosów. Przetestowałam go ze szczotką jonizującą, która działa na moje włosy podobnie jak prostownica :) Kosmyki wyglądają jak w reklamie szamponu, ale fryzura w całości nie prezentuje się zbyt dobrze. Niestety mam zbyt cienkie włosy i za wysokie czoło, mocne wygładzanie nie dodaje mi uroku :( Konsystencja nie różni się niczym od innych silikonowo-olejowych produktów do włosów. Jest dość rzadka, oleista, przezroczysta. Zapach jest typowy dla luksusowych kosmetyków, bardzo ładny, choć dla mnie lekko duszący. Utrzymuje się długo na włosach, dzięki czemu Elixir K Ultimate to serum i włosowy perfumy w jednym ;) Opakowanie jest za to przepiękne, strasznie podoba mi się złoty design. Pięknie zdobi półkę :)   Nie stosowałam olejku jako substytutu naturalnego oleju czy emolientowej maski do włosów. Stanowił jedynie dodatek do pielęgnacji, jako ochrona przed zniszczeniami i wykończenie fryzury po umyciu włosów, również samym szamponem.   Olejek jest dosyć drogi (cena za 125 ml oscyluje wokół 100 zł), lecz wydajność i działanie w całości to rekompensuje. Większość serów, które stosowałam były bardzo dobre, ale zawsze miały jakiś minus w postaci elektryzowania, matowienia włosów lub obciążania. Ten odpowiada mi w stu procentach, zachwyciła się nim także moja koleżanka. Stosowałyście go? :) 