Mam nadzieję, że przez Święta udało Wam się oderwać myśli od codzienności i naładować baterie do następnego długiego weekendu :) Ja w końcu mogłam odpocząć od miejskiego zgiełku i spędzić miło czas w rodzinnych stronach :) Zrobiłam sobie też kilkudniową przerwę od blogowania, więc w ramach rekompensaty wracam z dłuuugim postem - mój włosowy kryzys ciągnie się z przerwami od początku lutego, dlatego dzisiaj co nieco na ten temat, jak zawsze z mojego punktu widzenia :)    Przyczyny włosowego kryzysu     Najczęstszą przyczyną kryzysu jest klasyczne przeproteinowanie lub przewilżenie, które opisałam dawno temu w tym poście lub stosowanie nieodpowiednich produktów do włosów. Czasem nieświadomie pielęgnujemy suche i porowate włosy słynną maseczką z żółtka i cytryny, mgiełką na bazie alkoholu, płukanką octową, z mocznika czy z rozcieńczonego soku aloesowego. Z kolei włosy niskoporowate obciążamy wzbogacając maski olejem czy nakładając zbyt dużo silikonów. Często też stosujemy zbyt łagodne szampony, które nie domywają dostatecznie włosów lub wybieramy nieodpowiedni do rodzaju włosów olej, nakładamy go za dużo i mamy problem z jego zmyciem.   Przy włosach wysokoporowatych kryzys może także wynikać z całkowitego odstawienia silikonów – włosy stają się bardziej matowe i mniej elastyczne, a przez brak dostatecznej ochrony mniej odporne na uszkodzenia mechaniczne.   Na stan włosów wpływ może mieć także niedostosowany do potrzeb włosów przebieg rytuału pielęgnacyjnego, na przykład:   - zbyt dużo produktów używanych za jednym razem (np. olej, szampon, maska, płukanka, wcierka, odżywka b/s, jedwab, lakier do włosów); - za częste olejowanie zbyt dużą ilością oleju; - rozczesywanie na mokro podczas, gdy włosy lubią rozczesywanie na sucho i odwrotnie; - wybór nieodpowiedniej metody mycia włosów (np. mycie odżywką, podczas gdy włosy wolą OMO).    Jeszcze inną przyczyną może być także zbyt mała lub zbyt duża różnorodność stosowanych produktów. W moim przypadku jest tak, że jeśli używałabym kilka razy pod rząd tych samych produktów to po pewnym czasie skończyłoby się bad hair day, dlatego muszę urozmaicać pielęgnację i pamiętać o równowadze pomiędzy emolientami, humektantami i proteinami :) Często sprawcą włosowego kryzysu są po prostu zniszczone końcówki, które stają się puszące i niesforne. Po odpowiednim podcięciu włosy zaczynają się znowu ładnie układać i powraca ich witalność :)     Brak systematycznego oczyszczania również przyczynia się do powstania bad hair days, ponieważ bez tego zabiegu na włosach nadbudowuje się mnóstwo substancji (silikonów, protein), które w efekcie obciażają włosy i powodują elektryzowanie.     Dużo zależy też od pogody. Jeśli w powietrzu jest wilgotno lub sucho i zastosujemy maskę, odżywkę lub płukankę bogatą w humektanty, które mają zdolność do oddawania oraz pobierania wody z otoczenia - wówczas włosy zaczną się puszyć lub będą suche. Na stan włosów ma również wpływ mróz, słońce, kąpiel w słonej wodzie, zbyt intensywne ogrzewanie mieszkania, a także hormony, w tym ciąża czy dzień cyklu. Zapewne każda z nas zauważyła, że twarda miejska woda tragicznie wpływa na stan skóry i włosów. Moja skóra po kąpieli w wodzie z wodociągów małego miasteczka w ogóle nie wymaga kremowania, podczas gdy w Poznaniu jest mocno ściągnięta :( Od bardzo dawna nie używam kranówki do mycia twarzy, ale niestety włosy muszę w niej myć. Z nadmiarem minerałów na włosach można sobie poradzić chelatowaniem, które opisała Henrietta :)     Nieodpowiednia pielęgnacja szczotek i ubrań, które najczęściej powodują uciążliwe elektryzowanie. Jak tylko moje włosy zaczynają się elektryzować oprócz zabiegu nawilżającego dla włosów zabieram się za płukanie sweterów, szali i czapek w płynie do płukania tkanin. Porządnie oczyszczam też szczotki, których używam - zbierają z włosów sebum, kurz i resztki kosmetyków, więc szczotkowanie zabrudzoną szczotką może włosy obciążać, wzmagać przetłuszczanie i elektryzowanie :)      Rodzaje moich kryzysów (1) Włosy przesuszone jako wynik nadmiaru protein, ziół, alkoholu, płukanki z octu, aloesu lub cytryny. Takie włosy stają się jaśniejsze o kilka tonów, mają bardzo dużą objętość i wymagają porządnego nawilżenia oraz dużej dawki emolientów. Typowy kryzys dla włosów o wysokiej porowatości.     (2) Włosy obciążone, zwijające się w strąki i elektryzujące się jako wynik nadmiaru olejków i silikonów lub zbyt rzadkiego oczyszczania. Wymagają oczyszczenia i umiarkowanej nawilżająco-emolientowo- proteinowej pielęgnacji. Taki kryzys dotyka wszystkie rodzaje włosów :)     (3) Kryzys mieszany, czyli włosy przesuszone nadmiarem protein itp., które próbowałam uratować kuracją nawilżająco-emolientową - zdrowe partie się przewilżyły, a suche końce w ogóle nie zareagowały ;-) W takich sytuacjach włosy wymagają porządnego oczyszczenia i nawilżenia, ewentualnie podcięcia.   (4) Włosy nawilżone, mięsiste i optymalnie dociążone na długości, ale obciążone u nasady. One również wymagają ode mnie porządnego oczyszczenia i nawilżenia, a poza tym wtarcia w umytą skórę głowy preparatu, który je uniesie, np. żółtka, soku z cytryny lub alkoholowej wcierki.   (5) Włosy nadmiernie wypadające - z wypadaniem miałam problem tylko raz, przyczyną był stres i sucha skóra głowy.     (6) Włosy puszące się - kiedyś mój ciągły problem, szczególnie podczas deszczowej pogody. Zniknął w momencie wprowadzenia do pielęgnacji emolientów i zawijania włosów w kok :)    Jak radzę sobie z kryzysem     Pierwszym krokiem w walce z bad hair days jest u mnie zawsze dokładne oczyszczenie włosów prostym szamponem oczyszczającym, np. Barwą czy Bambino :) Włosy myję dokładnie, czasami dwu- lub trzykrotnie, a następnie nakładam ulubioną maskę pod czepek, spłukuję i pozostawiam włosy do wyschnięcia. Nie eksperymentuję i stosuję produkty, które dobrze znam i wiem, że wybawią mnie z opresji ;) W takich wypadkach najlepiej sprawdza się najprostsza pielęgnacja, zgodna z zasadami, które opisałam w poście na temat przeproteinowania.     Innym sposobem, który się u mnie sprawdza jest pozostawienie włosów w spokoju na kilka dni. Na co dzień myję włosy co drugi dzień, więc gdy dopada mnie bad hair time i mam akurat wolne zawijam włosy w kok i myję je dopiero czwartego dnia. Wtedy są stęsknione za pielęgnacją i odżywają :)) Na taki zabieg pozwalam sobie jedynie od czasu do czasu, ponieważ przetrzymywanie tłustych włosów kończy się u mnie wzmożonym wypadaniem. Gdy końcówki są sztywne i bardzo suche uelastyczniam je olejkiem, aby nie były podatne na łamanie.     Bardzo często się zdarza, że moje włosy są znudzone dotychczasowymi produktami i aby odzyskać witalność potrzebują czegoś zupełnie nowego - wtedy udaję się na zakupy ;) Gdy są bardzo niesforne i nic im nie pomaga, wtedy podcinam je o 3 cm i stosuję jeden z trzech wcześniej przedstawionych sposobów.    Dziewczyny, jestem bardzo ciekawa jak włosowy kryzys wygląda u Was i jak sobie wtedy radzicie :) 