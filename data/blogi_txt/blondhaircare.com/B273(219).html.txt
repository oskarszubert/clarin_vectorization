Dzisiaj rozpoczęłam realizację noworocznych postanowień i nawet dobrze mi idzie ;) Mam za sobą miksturę oczyszczającą, owsiankę, krótki bieg, napój jabłko-pietruszka, rybę z warzywami, a teraz sączę yerba mate. Ach, kocham urlopy :-)  W związku z ogromną ilością pytań dotyczącą koka przygotowałam dla Was specjalny wpis :) Współautorem jest mój chłopak, którego poprosiłam o narysowanie "instrukcji". Siedział nad tym kilka godzin, więc nie krytykujcie go za bardzo :))) Najpierw nagraliśmy filmik, ale niestety przez nieodpowiednie oświetlenie nic z niego nie wyszło - mam nadzieję, że obrazki Wam wystarczą :)    Moje rady dla porowatych włosów   Nie upinam włosów przesuszonych – takie włosy są mało elastyczne, czasami nawet kruche, więc skręcanie ich i upinanie spinkami może wzmagać łamliwość. Najlepiej, gdy włosy są nawilżone i elastyczne, a także pokryte ochronnym serum z dodatkiem silikonów. Przesuszone (np. przeproteinowane) włosy lepiej upiąć w luźny warkocz. Pisząc suche włosy mam na myśli na przykład takie sianko.     Kok na gumce do włosów w moim przypadku boleśnie obciąża cebulki i odkształca włosy, podczas gdy upięcie spinkami żabkami jest bezbolesne i dzięki niemu włosy układają mi się w ten sposób. Na jedno upięcie wykorzystuję trzy małe i dwie większe żabki :)        Aby włosy przy skórze były gładko zaczesane zbieram je w kucyk w pozycji pionowej (rysunek 2), a dopiero później owijam go w koka. Natomiast w dzień lubię koka z włosami uniesionymi u nasady i wtedy zbieram je w kucyk z głową pochyloną ku dołowi  (kolejne kroki wykonuję pionowo :D).     Nie upinam włosów wilgotnych. Po rozpuszczeniu koka będą spuszone i sianowate. Zawsze upinam całkowicie suche włosy.   Koka zawijam na takiej wysokości, aby "leżał" na poduszce, co dodatkowo odciąża cebulki.    Tutorial ;)    Rozpuszczone i rozczesane włosy (rysunek 1) zbieram w kucyk i przytrzymuję go lewą ręką (rysunek 2), a następnie okręcam delikatnie kucyk wokół jego osi zgodnie z ruchem wskazówek zegara (rysunek 3). Cały czas przytrzymuję konstrukcję lewą ręką i owijam skręconą kitkę w luźny kok (rysunek 4). Zawinięte w "gniazdo" włosy upinam spinkami żabkami (rysunek 5). Mam nadzieję, że udało mi się tym wpisem rozwiać wszystkie Wasze wątpliwości. Jeśli macie jakieś pytania - chętnie odpowiem :) 