Wiele z Was pyta, co zrobić z cienkimi, porowatymi włosami. Sama mam takie, więc postanowiłam napisać w jednym miejscu o tym, jak je "pogrubiam" :) Moje na szczęście są gęste, ale rzadkim włosom takie zabiegi też nie zaszkodzą - wręcz przeciwnie.   Olejowanie Nakładam minimalne ilości olejków, ale za to częściej. Minimalne, tj. 1 ml na włosy i 1 ml na skalp. Taką ilość bez problemu zmywam nawet samą odżywką, a włosy są błyszczące, grubsze i nie obciążone. Nie ma sensu wylewać na włosy 1/2 butelki oleju, skoro potem trzeba trzeć je kilka razy szamponem, co w efekcie wypłukuje składniki, które pozostawił olej. Składniki te wpływają na odżywienie i "pogrubienie" włosów, dlatego nie warto ich wypłukiwać! No, chyba, że się nadbudują... Mycie    Używam delikatnych, ziołowych szamponów, balsamu Babydream fur mama i myję włosy prostymi odżywkami. Po szampon z SLS chwytam wtedy, gdy włosy są obciążone i nie chłoną odżywek - zdarza mi się to raz na 3-4 tygodnie. Cienkie włosy są słabsze, dlatego lepiej nie męczyć ich silnymi detergentami. Gdybym wiedziała o tym rok temu już dawno miałabym ładne i o wiele dłuższe włosy! :) Na początku mojego włosomaniactwa było m. in. za dużo  szamponu z SLS - nie wiedziałam dlaczego włosy nadal są suche i się niszczą, więc  podcinałam, podcinałam i podcinałam... nawet 2-3 razy w miesiącu ;)  Częste używanie szamponu z SLS wypłukuje z włosów proteiny i inne składniki - powstają  ubytki. Włosy zaczynają się plątać, no i są o wiele cieńsze. Aby stały  się grubsze, musimy załatać powstałe w nich "dziury". O tym poniżej.   Maseczkowanie :)     Czyli łatanie wyżej wspomnianych "dziur" (ubytków). Ubytki powstają także podczas delikatnego mycia włosów. Musimy włosy nawilżać, ale oprócz tego odpowiednio je odżywiać, czyli dostarczać protein, witamin i innych ekstraktów. One uzupełnią braki w strukturze włosa i dodatkowo je "oblepią", przez co włosy od razu staną się grubsze! Takim włosom powinno się dostarczać odrobinę więcej protein, niż substancji nawilżających (patrz: proteiny-witaminy- substancje nawilżające). Jeśli włosy staną się zbyt sztywne, musimy zwiększyć nawilżanie. Jeśli po nawilżaniu staną się bardziej gumowe - wtedy najlepiej chwycić szampon z SLS, zmyć wszystko, co się nadbudowało i od nowa rozpocząć odżywianie i nawilżanie. Najpierw jednak zacznijmy od równowagi proteinowo- nawilżającej i stopniowo zwiększajmy ilość protein. Odrobina więcej protein niż nawilżaczy w pielęgnacji usztywni włosy i nada im objętości. Zbyt dużo protein sprawi, że włosy będą bardzo sztywne i w żaden sposób nie będziemy w stanie ich ujarzmić (patrz: moje przeproteinowane włosy).     Możemy używać maseczek na bazie żółtka (proteinowa bomba) i po zmyciu na chwilę nałożyć maseczkę nawilżającą. Żółtko sprawi, że włosy będą sztywne, uniesione i zyskają na objętości. Nawilżająca odżywka złagodzi efekt sztywnych włosów i zbliży je ku równowadze odżywienie-nawilżenie.     Innym sposobem jest zastosowanie nawilżającej maseczki, a po jej spłukaniu, gdy nadmiar wody wsiąknie w ręcznik/bawełnianą koszulkę, spryskanie włosów proteinowo-witaminową mgiełką.    Możemy też od razu użyć maski, która będzie zawierała mniej więcej tyle samo witamin i protein, co nawilżaczy. Ten sposób u mnie akurat sprawdza się najgorzej.  Doskonale nawilża, a zarazem nadaje objętości odżywka z żelu lnianego (patrz: Nawilżające siemię lniane). Niestety moje włosy ostatnio siemię wysusza - kiedyś byłam zachwycona jego pozytywnym działaniem.     Jedno jest pewne - każdy ma inne włosy i dlatego trzeba eksperymentować :) www.estyl.pl Aby uniknąć takich piórkowatych końcówek warto je systematycznie podcinać.      Preparaty, które usztywniają moje włosy: Odżywka Artiste, żółtko i wszystkie nawilżające maski/odżywki z dodatkiem półproduktów proteinowych i witaminowych.    Preparaty, które nawilżają moje włosy: Maska Gloria, maska Kallos Latte, odżywka Isana z babassu, odżywka Hegron.    Moje ulubione półprodukty proteinowe: hydrolizowane białka jedwabiu, l-cysteina i keratyna. Nie lubię elastyny. Moje ulubione półprodukty witaminowe: witamina B3, d-pantenol. Moje włosy nie znoszą all-in-one.    Moje ulubione półprodukty nawilżające: mleczan sodu i mocznik. Nie lubię gliceryny i mleczka pszczelego (na bazie gliceryny).    O nadawanie objętości cienkim i porowatym włosom trzeba dbać cały czas, ponieważ efekt utrzymuje się maksymalnie do dwóch myć... To wcale nie jest trudne i czasochłonne - wystarczy zrozumieć mechanizm :) Myślę, że na tapirowanie, zakładanie wałków i inne zabiegi traci się więcej czasu i energii... a tak naprawdę wystarczy umiejętna pielęgnacja włosów :D    Życzę Wam wprawy :)*    PS: Cienkowłosym mogą się przydać jeszcze te wpisy: Dlaczego lubię myć włosy wieczorem i Jak szczotkuję moje proste włosy ;) 