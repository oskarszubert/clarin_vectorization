Dzisiaj mam dla Was nietypowy wpis - list od Aleksandry, która podobnie jak ja zauważyła włosowy postęp dopiero wtedy, gdy postawiła na pielęgnację bogatą w oleje :) Mam nadzieję, że jej doświadczenie przekona do olejowania wszystkie osoby, które do tej pory sceptycznie podchodziły do tego zabiegu :-) Witam blondhaircare i wszystkie włosomaniaczki!    Droga Natalko, nawet nie wiesz jak bardzo się cieszę, że niecały rok temu wpadłam zupełnie przypadkiem na Twojego bloga. To właśnie w Twoich włosach widziałam ogromne podobieństwo do moich - rozjaśniane, porowate, dość cienkie i delikatne jako włos, ale całkiem sporo ich na głowie ;) Blog stał się główną inspiracją do zregenerowania mojej czupryny. Nauczyłam się jak dbać o porowate, rozjaśniane włosy. Większość Twoich pomysłów w pielęgnacji i kosmetyków testowałam na sobie - większość się sprawdzała, szło sprawnie, ale powoli. Cała pielęgnacja była prawidłowa, moje włosy stawały się zdrowsze, jednak popełniałam pewien błąd.   Zdecydowałam się do Ciebie napisać, z prostych względów – wiem jak wiele początkujących włosomaniaczek ma problem z osiągnięciem punktu kulminacyjnego w swojej pielęgnacji. Napisałaś kiedyś, że wiele włosów ma potencjał. Zapewne właścicielkom tych włosów brakuje tej kropki nad i – ja już ją znalazłam!  Od 1 lipca 2012 r. rozpoczęłam świadomą pielęgnację włosów. Zostały radykalnie ścięte, później systematycznie podcinane, wzbogaciłam dietę i dobrałam odpowiednie kosmetyki. Oczywiście, zdaję sobie sprawę, że na wszystko potrzeba czasu, to jest zupełnie normalne! Jednak u mnie nienormalne było to, że po upływie 9 miesięcy efekty jak najbardziej czułam - włosy były zdrowsze, nawilżone, miękkie, takie jak nigdy przedtem! Natomiast wizualnie na zdjęciach nie było żadnej różnicy! Brakowało im blasku, nie wyglądały zdrowo. Czegoś im brakowało, tylko nie wiedziałam czego.    Wołałam o pomstę do nieba, kiedy po tylu miesiącach wygibasów kosmetycznych i pielęgnacyjnych cykałam foto z myślą „O! Teraz już będzie widać jak na dłoni tę całą pielęgnację” - i znowu nic! Cóż to za włosomaniaczka bez zdjęcia z widoczną różnicą „jak było, a jest”? Moja cierpliwość się kończyła, postanowiłam odkryć potrzebę MOICH włosów. Zastanowiłam się, czego im może brakować?    Podjęłam eksperyment i polałam olej! Marzec był początkiem ekstremalnego olejowania. Do tej pory robiłam to bardzo sporadycznie dwa, trzy, maksymalnie do czterech razy w miesiącu.  Włosy olejowałam mniej więcej co 2 dni, czasem nawet kilka dni z rzędu (z racji codziennego mycia). Olej nakładałam na całą noc, kilka godzin przed myciem, mieszałam z odżywką etc. To było olejowanie za wszystkie czasy!       Wszystkie zdjęcia zostały zrobione bez lampy.     Efekty jakie ujrzałam po miesiącu były niesamowite! Nawet nie spodziewałam się takiej zmiany! Z racji pozytywnego działania, postanowiłam olejować przez następny miesiąc, później jeszcze następny. Dzisiaj mija 4 czerwca i 3 miesiąc intensywnego olejowania. Jestem zachwycona ze stanu włosów. W końcu znalazłam element układanki. Co śmieszne, olejowanie w jakimś stopniu (na pewno mniejszym) zawsze było obok mojej pielęgnacji. Szkoda, że dopiero w marcu wpadłam na to, że moje włosy potrzebowały go o wiele, wiele więcej. Dodam, że moje włosy po 3 miesiącach nie są ani trochę przekarmione olejami i cały czas je obserwuję, aby wiedzieć kiedy nie przedobrzyć. Za każdym razem staram się nakładać inny olej. Nigdy również nie miałam w tak dobrym stanie końcówek długo po podcięciu, jak teraz. Ostatnio włosy zostały podcięte z końcem marca.    Jestem żywym dowodem na to, że możemy się inspirować czyjąś włosową dietą, nawet tych bardzo podobnych włosów do naszych. Nie możemy jednak zapomnieć o tym, że nasze włosy mają indywidualne upodobania. Początkujące włosomaniaczki nie powinny bać się eksperymentów, bo to właśnie dzięki nim możemy poznawać nasze włosy. Tym nadal szukającym kropki nad i w pielęgnacji zachęcam do przetestowania mojej metody. Może akurat będzie to strzał w 10?        Oleje, które używam: Alterra brzoza i pomarańcza (najczęściej), oliwka dla mam BDFM, oliwa z oliwek, olej rzepakowy, olej lniany, oliwka dla dzieci BD, olej łopianowy z czerwoną papryką GP, olej kokosowy z amlą, henną i limonką (najrzadziej).   Odżywki, z którymi mieszałam oleje: Isana czerwona z UV oraz Garnier Avocado i Karite.   Olej nakładam na suche włosy, kierując się zasadą im mniej tym lepiej (ok. półtora łyżeczki), zawsze więcej oleju wcieram w końcówki. Aleksandra        Nie wiem jak Wy, ale ja już siedzę z olejem na włosach :D Wiadomość od Oli dostałam na początku czerwca i od tamtego momentu olejuję włosy systematycznie, przed każdym myciem, czyli co drugi dzień :) Miłego wieczoru :* 