Jak wiadomo włosy lubią zasadę "im mniej tym lepiej". Ale jak rozprowadzić maskę lub odżywkę, aby była równomiernie nałożona i w  dodatku w optymalnej ilości? Najlepiej rozprowadzać na dłoni minimalną ilość produktu i stopniowo aplikować go na włosy. Włosy myję ciepłą/letnią wodą, a maskę/odżywkę nakładam na włosy delikatnie osuszone ręcznikiem lub bawełnianą koszulką. W ten sposób maska/odżywka swobodnie dociera do włosów, a woda nie stanowi bariery.    Po nałożeniu maski owijam głowę folią (reklamówką lub czepkiem) i ręcznikiem lub czapką (pod ciepłym turbanem otworzą się łuski i odżywka/maska lepiej się wchłonie), który trzymam na głowie 20-40 minut. Maskę dokładnie zmywam letnią, a na końcu chłodną wodą, która ma za zadanie zamknąć łuski. Na zakończenie można zastosować zakwaszającą płukankę z octu (2 łyżki octu jabłkowego na 1l wody), która dodatkowo zamknie łuski włosów, nabłyszczy i wygładzi włosy.    Należy pamiętać, aby odżywkę nakładać na wszystkie partie włosów. Ja często pomijam "pejsy", które są bardzo narażone na zniszczenia. Maski/odżywki można stosować zarówno przed myciem, jak i po myciu. Przed myciem nakładam zazwyczaj maskę o bogatym składzie, także na skórę głowy. Po myciu nakładam produkty odżywcze tylko na włosy od ucha w dół, aby ich nie obciążać i nie przyspieszać przetłuszczania. 