włosy obcięte prosto      Po kilkudniowej przerwie spowodowanej wyjazdem do Gdańska na Blog Forum wracam z nowym postem :) Bardzo długim, więc mam nadzieję, że zrekompensuję tym swoją nieobecność :) Czekam na Waszą pomoc dla włosów Aneczki :) Mail od Aneczki      Cześć! :)  Piszę do Ciebie w odpowiedzi na rozmowę na ask.fm. Byłabym wdzięczna za pomoc, a najbardziej byś mnie uszczęśliwiła pokazując mój przypadek na blogu - ale o takim szczęściu nawet nie marzę :P     W załączniku wysyłam zdjęcie moich włosów, zrobione w jednym z ich najlepszych dni, przysięgam. Moim problemem jest głównie to, że nie jestem w stanie ocenić stanu moich włosów i ich potrzeb. Są dość mocno falowane, mam jednak problem z wydobyciem ich skrętu - wszystkie sklepowe pianki dają zły efekt, a na siemię lniane jestem mocno uczulona :( Jedyne co robię, to spanie w warkoczu francuskim (koczek i tak się u mnie nie sprawdza).     Moje włosy przy dokładnym przyjrzeniu się wyglądają zdrowo - błyszczą, z bliska nie są przesuszone, nigdy się nie rozdwajają. W całości jednak przedstawiają wielką, ni to suchą, ni to napuszoną "lwią grzywę". Są baaaaardzo gęste, lokowane, nie plączą się i nie muszę się czesać, zdrowe końcówki, odrost jest zdrowy i błyszczący. Wierzch włosów to puch i siano w stopniu OGROMNYM (na zdjęciu naprawdę tego nie widać).      Przeszłość moich włosów: Raz rozjaśniłam pasemka (2 lata temu, stąd ten spalony, jaśniejszy wierzch włosów), potem przez rok farbowałam u fryzjera na czerwono, ostatni raz na brąz, od pół roku zapuszczam odrost (farbowałam w tym czasie raz henną khadi, ale już kompletnie tego nie widać). Myłam włosy drogeryjnymi szamponami, zwykle stosowałam odżywki i maski, ale takie z silikonami. Nie suszyłam suszarką i nie prostowałam nigdy. Moja pielęgnacja od 5 miesięcy: Nie śpię w mokrych włosach, podcinam często, zrezygnowałam z cieniowania. Ostatnim, drastycznym dosyć cięciem pozbyłam się cieniowanych warstw, "wyprostowanie" cięcia zredukowało mocno puch :) Ojejuję 1-2 razy/tydzień, na godzinę, słodkimi migdałami lub pestkami moreli, bo zakładam, że jestem wysokoporowata. Myję metodą OMO lub odżywką, moje ODŻYWKI: Garnier AiK, Nivea long repair, ten bezsilikonowy yves rocher, MASKI: alterra aloes granat (działa najlepiej, efekt na zdjęciu), biovax latte, do suchych, do ciemnych; pilomax wax aloes, babuszka agafia drożdżowa, bingo spa; SZAMPONY: facelle, agafia na cedrowym propolisie, green pharmacy łopianowy, baikal herbals do suchych i farbowanych, equilibra aloesowa. 1-2 razy w tygodniu oczyszczam włosy barwą pokrzywową.      Wydaje mi się, że dobrze dbam o włosy, są według mnie w niezłej kondycji, ale nie mogę sobie poradzić z suszą i puchem. Nie są zniszczone, po prostu nie wyglądają na zdrowe i zadbane. Nawet zakola mi same z siebie zarosły babyhairami, chyba na skutek olejowania :))) Jedyne moje włosowe grzeszki to słabe odżywianie od wewnątrz, bo żyję typowo po studencku :P i zaczepianie ich o kolczyki, których mam wszędzie w uszach pełno i szkoda mi z nich zrezygnować.      Bardzo Cię proszę o jakąś wypowiedź na temat moich włosów (co sądzisz o ich kondycji) - ja nie jestem w stanie powiedzieć, czy są w ogóle suche, czy tylko napuszone, a może całkiem zniszczone? Nie są szorstkie w dotyku, chyba nie jest tak źle? Szkoda tylko, że nie widać jakiejś ogromnej poprawy odkąd odstawiłam farby, silikony i slsy :(      Proszę o pomoc! Najmilsze pozdrowienia :))) :* Aneczka           włosy wycieniowane       Mój komentarz Według mnie włosy Aneczki mają ogromny potencjał, wystarczy kilka zmian, aby powalały na kolana :) Uważam, że są to włosy zdrowe, lekko suche i spuszone, ale gęstość i grubość to marzenie wielu dziewczyn, moje również :) Kręcone włosy z natury są porowate i suche, ale na szczęście da się je doprowadzić do porządku :)       Zmiany, których dokonałabym, gdybym miała włosy Aneczki:    Przestudiowałabym zakręcony wątek na Wizażu, gdyż wydaje mi się, że w przypadku włosów Ani większe znaczenie mogą mieć kwestie techniczne, niż same kosmetyki. O tym, co lubią i czego nie znoszą włosy kręcone, opisano właśnie na Wizażu :) W skrócie przypomnę, że w pielęgnacji kręconych włosów ważne są między innymi: rozczesywanie włosów na mokro najlepiej grzebieniem z szeroko rozstawionymi zębami albo palcami, zamiana szorstkiego ręcznika na koszulkę, delikatna stylizacja mokrych włosów, suszenie łagodnym i najlepiej chłodnym nawiewem suszarki, unikanie wiatru, słońca itp.   Zapuściłabym włosy jednocześnie rezygnując z częstego podcinania - tak zdrowe włosy nie wymagają częstego podcinania, w przeciwieństwie do włosów zniszczonych, wysokoporowatych. Poza tym, gdy na włosach Ani pojawi się skręt, uniosą się do góry, więc zapuszczanie będzie trwało dłużej. Nigdy nie miałam kręconych włosów, ale sądząc po włosach mojej koleżanki - tak gęste i grube lepiej się prezentują, gdy są dłuższe :) Jeśli włosy odzyskają kondycję, rozważyłabym powrót do delikatnego cieniowania, które nada fryzurze atrakcyjnego kształtu i pomoże wydobyć skręt.   Jeśli siemię lniane powoduje uczulenie, a pianki nie służą Ani w stylizacji, wypróbowałabym delikatne ugniatanie i suszenie włosów suszarką z dyfuzorem (wypróbowałam to na Dominice), ręcznikowanie albo inne metody opisane na Wizażu. W pielęgnacji Ani brakuje mi odżywki b/s, która pomogłaby jej w stylizacji włosów i zabezpieczyła przed puszeniem. Może polecicie Ani jakąś wartą uwagi? :)   Zainwestowałabym w siatkę dla kręconych włosów, która chroni loczki podczas snu albo związywałabym je w ananasa :) Puszenie ograniczyć może także satynowa poszewka na poduszkę. Kręcone włosy najładniej wyglądają zaraz po umyciu i wystylizowaniu, ale zakręcone wizażanki i blogerki wymyśliły także sposoby na reanimację loczków - Ania powinna z nich korzystać :)   Systematycznie (najlepiej przed każdym myciem) i cierpliwie olejowałabym i nawilżałabym końcówki, bo wydają się być bardziej suche i spuszone niż np. włosy u nasady lub pod spodem. Nie omijałabym jednocześnie wierzchnich warstw włosów zniszczonych pasemkami, które dzięki olejowaniu staną się bardziej miękkie i elastyczne. Poza olejowaniem stosowałabym także humektanty i proteiny, proporcje musi Ania sama sobie ustalić ;)  Na samym początku wybawieniem mogą być także maski z dodatkiem emolientów, które dociążą, nawilżą i wzmocnią włosy. Albo pozwolą wydobyć skręt, albo rozprostują włosy Ani - opinie są podzielone i wszystko zależy od włosów :) Moje włosy są falowane, ale nie zależy mi na skręcie, wręcz przeciwnie. Jednocześnie są słabe i porowate, więc najbardziej służą im właśnie emolienty. Poza złą kondycją włosów przyczyną puchu na włosach Ani może być spanie w rozpuszczonych włosach, częste dotykanie włosów, suszenie ich zbyt mocnym nawiewem suszarki, twarda woda w kranie, wilgotność powietrza itp.   Ania powinna też inspirować się pielęgnacją kręconowłosych blogerek, np. Lagoeny czy Kręconowłosej - dziewczyny nie stosują CG, a mają piękne loczki i no poo :)      A Wy co sądzicie o włosach Ani? :) Może dziewczyny o kręconych włosach mogą podzielić się z nami swoimi sprawdzonymi metodami? :) 