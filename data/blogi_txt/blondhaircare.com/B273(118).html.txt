Porowate włosy zazwyczaj nie lubią suszarek, nawet chłodnego strumienia - tak jest też w moim przypadku. Jeśli chciałabym całkowicie wysuszyć włosy suszarką, przez rozchylone łuski odparowałaby woda, przez co już po jednym suszeniu włosy stałyby się "spuszone" i bardzo suche, a odratowanie ich zajęłoby mi co najmniej dwa mycia ;)      Poniżej przedstawię kilka zasad, których się trzymam, aby suszarka nie wyrządziła im krzywdy: Dbam o nawilżanie włosów i skóry głowy, szczególnie dogadzam im maseczkami z zawartością naturalnych olejków :) Suszarką bardzo łatwo przesuszyć nie tylko włosy, ale też skórę głowy, o czym wielokrotnie się przekonałam (szczegóły). Przed użyciem suszarki osuszam włosy delikatnie bawełnianym materiałem. Suszę włosy chłodnym lub ciepłym nawiewem (gdy się spieszę), nigdy gorącym. Suszarkę trzymam jak najdalej głowy. Nawiew suszarki kieruję bardziej ku włosom u nasady, nigdy na końcówki. Co kilka sekund zmieniam obszar suszenia ;) Przednie kosmyki suszę w pozycji pionowej, natomiast tylne z głową pochyloną ku dołowi, aby strumień powietrza domykał łuski (krótko mówiąc suszę włosy zgodnie z ich kierunkiem wzrostu).  Nigdy nie suszę włosów w 100% - końcówkom zawsze pozwalam wyschnąć naturalnie. Zabezpieczam włosy jedwabiem, aby chronić je przed utratą wody i zniszczeniami.   Dzięki tym zasadom moje porowate włosy schną o wiele krócej, a przy tym pozostają nawilżone, gładkie i błyszczące :)   Jednym suszarka przesusza włosy, innym wzmaga przetłuszczanie, a jeszcze innym pięknie włosy wygładza. Wszystko zależy od rodzaju włosów :) A jak jest u Was - wolicie suszenie naturalne czy nie możecie żyć bez suszarki?   PS: Nawiązując do poprzedniego wpisu jestem już po pierwszej próbie domowego rozjaśniania odrostów i obawiam się, że mam w sobie zbyt mało cierpliwości, aby wytrwać z takimi klejącymi zabiegami choć kilka tygodni.. ;) 