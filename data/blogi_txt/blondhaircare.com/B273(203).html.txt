Mydło Aleppo z olejem z czarnuszki siewnej to moje absolutne must have. Poza nim mam w domu mydło Aleppo 5% i 12%, ale to właśnie to z czarnuszką zauroczyło mnie od pierwszego użycia. Jak wiecie, moja cera jest mieszana - na ogół bardzo sucha, ale wokół nosa zmagam się z otwartymi zaskórnikami. Na pierwszy rzut oka mydło o wysuszająco-ściągającym działaniu wydawało mi się kiepskim rozwiązaniem dla suchych partii skóry. W połączeniu z dobrym nawilżającym preparatem potrafi jednak zdziałać cuda :) Jak stosuję mydło Aleppo?     Twarz    Najpierw zmywam makijaż płynem micelarnym, a następnie myję twarz mydłem pod bieżącą wodą. Czasami zostawiam spienione mydło jako maseczkę i zmywam wodą po kilku minutach. Następnie przemywam twarz tonikiem i nawilżam odrobiną kremu lub ulubionego olejku.    Dzięki temu od dłuższego czasu stan mojej skóry na nosie i wokół niego jest niemal idealny (oczywiście jak na moje możliwości), a na skórze rzadziej pojawiają się niespodzianki. Mydło wygładza cerę i głęboko ją oczyszcza, mimo że pieni się odrobinę mniej niż standardowe mydła. Unikam zmywania nim makijażu, ponieważ mocno szczypie mnie w oczy :)       Kompendium wiedzy o syryjskich mydłach z Aleppo możecie przeczytać u Ani :) Problematyczne miejsca na skórze    Podobnie jak twarz, mydełkiem przemywam także problematyczne miejsca na skórze mojego ciała, na które działa wysuszająco i złuszczająco, a więc przyspiesza gojenie. Następnie po osuszeniu smaruję te miejsca kremem Babydream, który koi je i głęboko nawilża. Te dwa produkty idealnie łagodzą stany zapalne.           Skład mydła: Sodium Olivate, Sodium Laurate, Aqua, Nigella Sativa Seed Oil, Sodium Hydroxide.     Wydajność: Codziennie używane mydło o wadze 100 g wystarczyło mi na ponad pół roku.     Dostępność: Sklepy internetowe, Allegro, mydlarnie, zielarnie.     Cena: Za swoje mydło marki Najel zapłaciłam na Allegro 20 zł razem z przesyłką.            Mydło Aleppo z czarnuszką jest polecane głównie dla tych, którzy zmagają się z egzemą, AZS, łuszczycą, trądzikiem i innymi problemami skórnymi. Działa na skórę antyseptycznie, łagodzi podrażnienia i faktycznie wspomaga jej regenerację. Ponadto redukuje zaskórniki, wygładza cerę i dogłębnie ją oczyszcza. Naprawdę warto je wypróbować :) Ze względu na suchą skórę na mnie działa lekko wysuszająco, ale wiem, że skórę innych osób intensywnie nawilża. Mimo wysuszająco-ściągających właściwości sprawdza się u mnie lepiej niż mydło z 5% zawartością oleju laurowego.  Stosowałyście mydło Alepp z czarnuszką? Jestem ciekawa Waszej opinii :) 