Na początku lipca dostałam przemiłego maila od Klaudii, którą na wstępie serdecznie pozdrawiam :* Podzieliła się ze mną swoją historią, którą postaram się Wam przekazać :)    Chodzi o siemię lniane. Zapewne znacie jego zbawienne działanie dla urody (włosy, skóra, paznokcie) i zdrowia (układ pokarmowy). W końcu to z nasion lnu tłoczy się słynny olej lniany, a same nasiona posiadają jeszcze więcej właściwości niż olej! Wiedziałam o tym, że ludzie piją żel lniany, ale jakoś nigdy nie pomyślałam, żeby wprowadzić ten składnik do swojej diety. Do czasu, aż przeczytałam maila od Klaudii, która siemię popija od dawna, jednak regularnie od 3 miesięcy.    Zapraszam do lektury :) (...) Włosami zajęłam się jakieś 3 miesiące temu, kiedy zaczęły mi STRASZNIE wypadać (co niestety trwa nadal, z uwagi na brak snu i redbulle). Zaczęłam wtedy pić regularnie siemię lniane. Piję już 3 miesiące i ostatnio, odkąd minęła mi sesja i mogłam wreszcie spojrzeć w lustro na dłużej niż do mycia zębów, odkryłam, że mam MNÓSTWO BABY HAIR!!!!! (...)    Moje włosy są normalne, dość cienkie, farbowane na ciemny kolor. Dodam, że też mam zakola. Odkąd piję ta miksturę, rosną mi nowe włosy (bardzo szybko) i w dodatku są w kolorze blond, gdzie zarówno moje włosy naturalne, jak i po farbie są prawie czarne. Oznacza to, że są to włosy z nieaktywnych do tej pory cebulek (duży skrót myślowy).       Własność Klaudii   Rosną mi nawet na tych zakolach! I przy samych uszach (nigdy mi tam nie rosły). Nigdy nie miałam czegoś takiego i nie jest tych włosów stosunkowo dużo - w porównaniu np. do Twoich - ale jak na mnie to w ogóle niespotykane. (...)    Siemię lniane piję takie w ziarenkach, najlepiej firmy Sante, albo jakiejś dobrej, bo jest takie bardziej oleiste i oczyszczone z twardych łupinek. Sypię go dużo - 3 łyżki stołowe i zalewam gorącą wodą, czekam 5 min. aż napęcznieje, dolewam jeszcze wody i piję. Mi to smakuje, ale pewnie można dodać jakiegoś kisielku. Nie polecam pić tego zmielonego - jakiś czas temu piłam i nie było żadnego efektu. Piję codziennie.     Oczywiście ma to niebiańskie działanie na trawienie, rzęsy, połysk włosów, paznokcie i skórę (głównie nawilżenie) - takie efekty widzę u siebie.     Własność Klaudii W ciągu 3 miesięcy schudłam z 63 do 59 kg bez zmiany diety i trybu życia - ważę się zawsze rano, wiec nie mogły mieć na to wpływu inne czynniki. (...)    A na koniec włosowa metamorfoza Klaudii. Zdjęcia nie są najlepszej jakości, ale według mnie widać niesamowitą różnicę w gęstości włosów.     Własność Klaudii   Systematycznie ścinałam te pióra - dodaje Klaudia. Własność Klaudii     Pamiętajcie o tym, że ziarenka nie powinny być fabrycznie zmielone - takie zmielone siemię już dawno straciło większość właściwości (utlenianie itp.). Siemię można zmielić np. w młynku do kawy tuż przed użyciem (zmielone jest bardziej przyswajalne, nie podrażnia ścianek jelit). Zmielone ziarna można dodawać do koktajli, sałatek, kanapek, a odwar/napar/macerat mieszać z np. kisielem, o czym wspomniała Klaudia.    Ja już kupiłam swoją paczkę siemienia, zamówiłam też młynek do kawy i niedługo zaczynam kurację!      Jeśli Wy również chciałybyście podzielić się swoim odkryciem, które znacznie wpłynęło na stan Waszych włosów, paznokci, skóry i samopoczucia - czekam na maila! :) 