Wszystkie wiemy, że odpowiednio dobrany olej potrafi zdziałać cuda :) Znaczenie ma nie tylko struktura włosów i rodzaj oleju, ale także:   czas trzymania oleju na włosach, ilość oleju, którą nakładamy na włosy, kosmetyki, które nakładamy po/w trakcie olejowania, metoda zmywania oleju, metoda olejowania.    Aby odpowiednio dopasować wyżej wymienione parametry do rodzaju i potrzeb włosów należy troszkę poeksperymentować :) U mnie wygląda to następująco:   struktura włosów: porowata i cienka, choć włosy same w sobie są dosyć gęste, rodzaj oleju: czyste oleje, szczególnie te zwyczajne (rzepakowy, słonecznikowy, oliwa z oliwek) oraz olej arganowy, czas trzymania oleju: wystarcza mi kilkadziesiąt minut, ilość oleju: im mniejsza, tym lepiej, choć zwiększa się ona wraz z długością i gęstością włosów (obecnie jest to płaska łyżeczka do herbaty), metoda zmywania oleju: nałożenie odżywki, a następnie umycie włosów szamponem (opisałam to dokładnie tutaj), metoda olejowania: większość metod olejowania na mokro.     Olejować możemy zarówno na sucho, na wilgotno, jak i na mokro. Zarówno brudne włosy, jak i świeżo umyte (na włosach oczyszczonych z kosmetyków do stylizacji, substancji filmotwórczych i kurzu oleje mają większą szansę na wniknięcie w głębsze warstwy).   Obecnie moją ulubioną metodą jest olejowanie z odżywką oraz wcieranie olejku jako odżywki b/s. Są proste, wygodne, nie zajmują dużo czasu i przede wszystkim są dla mnie skuteczne :) Za każdym razem podczas olejowania (przed lub po umyciu włosów szamponem) muszę nałożyć odżywkę, aby odbudować naturalną powłokę lipidową włosów, ponieważ sam olej sobie z tym nie poradzi - taki urok porowatych włosów :(       Olejowanie z odżywką   I. Na suche włosy nakładam łyżeczkę oleju i niemal po chwili moczę włosy ciepłą wodą lub płukanką. Odsączam delikatnie jej nadmiar i od razu nakładam na 10-30 minut dość dużą porcję ulubionej maski/odżywki (z silikonami lub bez). Włosy zawijam w folię i turban, po upływie odpowiedniego czasu lekko opłukuję włosy (tak, aby nie zmyć całkowicie maski) i myję skórę głowy. Spływająca z wodą piana zmywa z włosów maskę, która zemulgowała olej.  W ten sposób za jednym myciem załatwiam olejowanie i maseczkowanie ;) Uwielbiam tę metodę - jest szybka, wygodna, a włosy po niej są gładkie i nawilżone :) Stosuję ją średnio raz w tygodniu, czasami zdarza mi się pozostawić olej na suchych włosach na kilka godzin lub na całą noc.  II. Na moich włosach dobrze sprawdza się też metoda Kascysko, czyli nałożenie na wilgotne włosy bezsilikonowej odżywki, a następnie roztartego w dłoniach oleju. Ten rodzaj olejowania stosuję zarówno przed, jak i po myciu. Spłukuję/zmywam mieszankę po ok. 30 minutach. Po wysuszeniu włosy są dociążone, mięsiste i nie puszą się :)  III. Od czasu do czasu bardzo lubię też nałożyć na mokre włosy (ale odsączone z nadmiaru wody) odżywkę wymieszaną z kilkoma kroplami oleju, również na ok. 30 minut. Ze względu na ryzyko zbyt mocnego obciążenia włosów stosuję ją tylko przed myciem. Olejowanie na sucho   IV. Prawie po każdym myciu olejuję świeżo umyte, suche włosy: rozprowadzam na końcach włosów roztartą w dłoniach kropelkę ulubionego oleju. Następnie rozczesuje włosy, związuję i najczęściej idę spać. Olejek wsiąka w moje porowate włosy, nawilża je, zmiękcza i tworzy delikatny film, a co najważniejsze nie pozostawia po sobie śladu – rano włosy wyglądają świeżo i są sprężyste. Z tak nałożonym olejkiem chodzę do następnego mycia :)  Taki zabieg sprawdzi się przede wszystkim na prosto obciętych, porowatych włosach – zarówno tych zadbanych, jak i suchych i zniszczonych. Będzie obciążać niskoporowate włosy oraz cieniowane, wysokoporowate. Olejowanie na mokro   V. Świeżo umyte, mokre włosy lub suche i nieświeże zanurzam całkowicie w mieszance wody i oleju – metodę tą opisałam dokładnie tutaj. Tak naolejowane włosy pozostawiam do wyschnięcia lub zmywam olej jeszcze wtedy, gdy są wilgotne. Wodę można również zamienić na płukankę ziołową, hydrolat czy wodną mieszankę witamin i innych półproduktów. Metoda sprawdzi się głównie na suchych, porowatych włosach, które po takim zabiegu nabiorą mięsistości, objętości i będą pięknie nawilżone :) Posiadaczki niskoporowatych włosów prawdopodobnie nie zauważą żadnej różnicy, ponieważ włosy o takiej sktrukturze nie mają zdolności do „pęcznienia” (w przeciwieństwie do wysokoporowatych).    Kompletnie nie sprawdzają się u mnie następujące metody:   Nałożenie oleju na włosy jedynie lekko zwilżone wodą, odżywką w sprayu, półproduktową mgiełką lub hydrolatem, Nałożenie na suche włosy gotowej odżywki, a na nią warstwy oleju, Rozpylenie na suchych włosach mieszanki wody, oleju i odżywki (przy czym rozpylenie na wilgotnych włosach sprawdza się bardzo dobrze).      Niekiedy metody olejowania różnią się między sobą minimalnie, ale dla włosów każdy szczegół może mieć znaczenie :) A kiedy Wasze olejowanie przynosi najlepsze efekty? :) 