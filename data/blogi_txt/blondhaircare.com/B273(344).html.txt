Skóra głowy, tak jak cały organizm, potrzebuje czegoś do picia (nawilżacze) i do jedzenia (proteiny, ekstrakty, witaminy itp.). Musimy o nią szczególnie dbać, ponieważ jest fabryką naszych włosów!          Jeśli w dłuższym czasie nie zapewnimy jej równowagi odżywczo-nawilżająco-natłuszczającej - oto, co prawdopodobnie nastąpi:  Włosy nie będą odpowiednio odżywione, ponieważ składniki odżywcze zawarte w maskach i wcierkach potrzebują odpowiedniego poziomu nawilżenia, aby mogły skutecznie wnikać w głąb skóry czy włosa. Włosy będą wypadać - słabe cebulki nie będą mocno "zakorzenione" w skórze głowy. Jeśli kiedykolwiek miałyście ogródek przypomnijcie sobie z jakiej gleby łatwiej wyrwać cebulę - żyznej czy suchej i bezwartościowej? Może powstać łupież - przesuszona skóra zacznie się łuszczyć i/lub wydzielać więcej sebum (reakcja obronna organizmu). Ponadto zaburzona zostanie naturalna flora bakteryjna. Z niedożywionego i suchego skalpu będą wyrastać słabe włosy - łamliwe, rozdwajające się, suche, kruche... Jeszcze rok temu moja grzywka (długość do oczu) się rozdwajała... naprawdę!  Co może wysuszać skórę głowy?  Wcierki i odżywki na bazie "złego" alkoholu (denaturowanego, izopropylowego, etylowego). Takie produkty należy stosować z przerwami. Zbyt częste mycie głowy w stosunku do potrzeb włosów i skóry głowy, co pozbawia naturalnego płaszcza lipidowego. W takim przypadku skórę trzeba nawilżać i odżywiać, szczególnie jeśli nie produkuje sebum - naturalnej odżywki. Pielęgnacja obfita w zbyt dużą dawkę protein, ziół, ekstraktów roślinnych i witamin, które "wypijają" wodę lub w zbyt małą dawkę nawilżaczy. Wcieranie olejku w skórę głowy, szczególnie opartego na ziołach. Po każdym olejowaniu warto skórę i włosy nawilżyć. Suszenie włosów i skóry głowy zbyt gorącym strumieniem suszarki lub na ostrym słońcu.  Mycie włosów w zbyt ciepłej wodzie. Stosowanie zbyt kwaśnych płukanek/mgiełek/odżywek. Rozprowadzanie proteinowych mgiełek, wcierek itd. na zbyt suchej skórze. Zbyt duża ilość produktów do stylizacji, np. lakieru do włosów. Chlorowana i słona woda, nadmierna ekspozycja na słońce.  Jak temu zaradzić?    Całkiem niedawno przesuszyłam skórę głowy przez nadużywanie ciepłego strumienia suszarki. Włosy zaczęły się po prostu odrywać od skóry bez użycia siły, nie odczuwałam też bólu. Zafundowałam im porządny rytuał nawilżający i w ciągu 2-3 dni wszystko wróciło do normy.   To, że skalp wydziela więcej sebum nie oznacza, że jest nawilżony - tłuszcz nie nawilża, a jego nadmiar wręcz osłabia cebulki.  Jeśli sucha skóra głowy zaczyna się łuszczyć powinniśmy ją intensywnie nawilżyć i ograniczyć/wyeliminować przyczynę przesuszenia. Proponuję wykonanie peelingu skóry głowy, a następnie nałożenie nawilżającej maseczki (np. Kallos Latte). Przed myciem skalp możemy profilaktycznie pokrywać cienką warstwą kremu, który składa się z prostych składników (np. Isana z masłem shea i kakaowym, krem dla dzieci Babydream). 