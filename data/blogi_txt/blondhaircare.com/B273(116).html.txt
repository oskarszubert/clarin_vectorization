W związku z dużą ilością napływających do mnie pytań stwierdzam, że początkującym trudno jest się odnaleźć wśród tych wszystkich włosowych informacji. Dlatego postanowiłam stworzyć parę postów, które ułatwią im życie :)       Aby odżywianie, które składa się z olejowania, ziołowych kąpieli, wcierek, masek i płukanek było skuteczne powinnyśmy najpierw oczyścić włosy z grubej warstwy silikonów, parafiny i innych substancji filmotwórczych, które znajdują się w wielu produktach do włosów. Na włosach osadzają się także minerały pochodzące z twardej wody, proteiny, zioła itp.    Osoby, które nieświadomie używały szamponów/odżywek/masek/mgiełek itp. wyprodukowanych na bazie trudnozmywalnych substancji filmotwórczych powinny najpierw włosy dokładnie oczyścić, a potem zmywać je w sposób doraźny, czyli wtedy, gdy włosy będą tego potrzebowały :)   Ważne, aby szampon oczyszczający nie zawierał składników, które chcemy z włosów zmyć.   Włosy po raz pierwszy oczyszczamy stopniowo stosując prosty szampon (rozcieńczony z wodą), który na drugim miejscu w składzie (zaraz po wodzie) zawiera SLS/SLES, np. szampon marki Barwa. Taki szampon nie zawiera składników odżywczych ani silikonów, jedynym jego zadaniem jest dogłębne oczyszczenie włosów.   Jeśli przez wiele lat stosowałyśmy produkty przepełnione trudnozmywalnymi składnikami powlekającymi włosy takie oczyszczanie może wymagać kilku myć. Nie warto jednak szorować włosów 10 razy jednego wieczoru, ponieważ taki proces może osłabić nie tylko cebulki, ale także włosy na długości, a tego nie chcemy :) Lepiej, aby taki proces zmywania trwał np. tydzień czy dwa.          Aby nadmiernie nie osłabiać i nie przesuszać włosów kontaktem z SLS, najlepiej stosować go naprzemiennie z szamponem do codziennego stosowania lub myć włosy odżywką, która także posiada właściwości myjące :) Ze względu na zawarty w szamponie silny detergent (SLS/SLES i ich pochodne), należy pamiętać o konieczności nałożenia odżywki/maski po każdym myciu włosów. Włosy oczyszczone będą przygotowane do świadomego stosowania silikonów i innych substancji filmotwórczych, np. w postaci mgiełki, maski, jedwabiu lub serum.          Włosy oczyszczone z nadbudowanych substancji mogą stać się na początku matowe, suche, przypominające słomę ;), trudne do ujarzmienia. Pod grubą warstwą silikonów i innych składników powlekających wyglądały podobnie, lecz nie było tego widać ze względu na ich wygładzające i nabłyszczające działanie. 