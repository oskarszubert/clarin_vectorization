Systematyczne aktualizowanie działu "dieta" nie jest moją najmocniejszą stroną, ale mam nadzieję, że w związku noworocznymi postanowieniami zmobilizuję się do poprawy :) W dzisiejszym odcinku napiszę o dwóch pastach, które zjadam wraz z żytnim pieczywem.    Pierwszą z nich jest pietruszkowe pesto, o którym przeczytałam jakiś czas temu na blogu The Body Naturally. Jeśli lubicie proste, a zarazem wartościowe potrawy o niecodziennym smaku - ta jest idealna dla Was :) Pasty o tak specyficznym, skoncentrowanym smaku jedynie urozmaicają mi śniadania, nie przesadzam z ich ilością. Ciekawe czy będzie Wam smakowała :)  Do wykonania potrzebne są:  3-4 ząbki czosnku 3-4 łyżki parmezanu większy pęczek świeżej pietruszki garść słonecznika garść sezamu oliwa z oliwek    O tym, jak przyrządziła pesto Edyta znajdziecie na jej blogu, ja zrobiłam to bardzo podobnie. Umyłam pęczek świeżej pietruszki, który kupiłam na pobliskim rynku warzywnym, odcięłam większe łodygi, a pozostałą część pokroiłam. Przez wyciskarkę wycisnęłam 3 ząbki czosnku, dodałam 3 łyżki parmezanu i garść słonecznika i sezamu, a na koniec posypałam odrobiną pieprzu oraz polałam wszystko zimnotłoczonym olejem słonecznikowym z rossmannowskiego eko- działu. Zmieliłam wszystko blenderem i gotowe :) Pastę włożyłam do hermetycznie zamkniętego słoiczka i włożyłam do lodówki, gdzie spokojnie może spędzić ponad tydzień.  Czasami do pesto dodaję także cukinię (którą uwielbiam) :)        *** Kolejnym moim ulubionym dodatkiem do kanapek jest zmielony twaróg. Nie wiem dlaczego, ale kupne twarożki kompletnie mi nie smakują, więc zamiast tego przyrządzam sobie twaróg, który w dzieciństwie robiła mi mama.  Do wykonania potrzebne są:  twaróg w kostce (kupuję półtłusty), mała czerwona cebula kilka łyżek śmietany/jogurtu lub zimnotłoczonego oleju (np. lnianego) pieprz i sól   Składniki wrzucam do plastikowego pojemnika i miksuję blenderem na jednolitą papkę. Twaróg rozrobiony ze śmietaną czy jogurtem smakuje mi o wiele lepiej, jednak z olejem lnianym jest bardziej wartościowy, dlatego tę opcję wybieram najczęściej. Wiosną będę dodawać także szczypiorek :)    A Wy z czym jecie kanapki? Sięgacie po gotowe produkty czy częściej tworzycie swoje własne produkty? Będę wdzięczna za każdy przepis :) 