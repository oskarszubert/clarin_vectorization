Zbliża się lato, pogoda zaczyna dopisywać, więc automatycznie odkrywamy coraz więcej ciała. Przede wszystkim ramiona, które najlepiej, aby były jędrne, a ich skóra gładka... :) Znam wiele osób, które zmagają się z nieestetyczną  „gęsia skórką”, łuszczącą się skórą czy wysypem drobnych krostek właśnie w tych okolicach. W zeszłym roku uporczywy problem okołomieszkowego rogowacenia skóry w postaci grudek w kolorze skóry, czerwonych krostek i suchej skóry dopadł też mnie, ale na szczęście w dość krótkim czasie udało mi się go opanować :)         Oto informacje na temat problematycznej skóry ramion, które znalazłam w książkach z mojej domowej biblioteczki:  Drobne krostki na udach i zewnętrznych krawędziach ramion:    Jest to tzw. skóra szorstka, która występuje przy małym niedomaganiu wątroby, wskazuje na brak witaminy A + E (…). Pomocne jest również popijanie ziół żółciopędnych. (…) Wskazane jest również picie drożdży. (…) Wieczorem po kąpieli masować ciało szczotką i zmyć krótkotrwałym (1 min.) zimnym prysznicem. Gdyby krostki były zaczerwienione należy smarować je Dermosanem. [1]   „Gęsia skórka”:  Jednym z pierwszych objawów niedoboru witaminy A jest szpecąca „gęsia skórka”, występująca najczęściej na ramionach, w okolicy łokci, na nogach, w okolicy kolan, podudzi itp. [2]  O witaminie A już na blogu wspominałam :)    Sucha, łuszcząca się skóra (na powierzchni skóry powstaje biały pyłek):  Objawy te świadczą o nieprzyswajaniu przez wątrobę witamin E, A, D, czyli witamin, które są rozpuszczalne w tłuszczach. (...) Zasadniczym elementem kuracji jest poprawienie pracy wątroby, co umożliwi przyswajanie witamin. [1]   Przyjmując wyżej wymienione witaminy należy zachować ostrożność, bowiem zarówno ich nadmiar, jak i niedobór jest szkodliwy dla naszego zdrowia i urody. Wszelkie kuracje najlepiej konsultować z lekarzem lub farmaceutą. Należy też pamiętać, że przyczyn kłopotów ze skórą na ramionach może być dużo, dużo więcej, np. obecność bakterii lub pasożytów w organizmie, alergia, obciążenie genetyczne itp.   Co mi pomogło? Przede wszystkim poprawienie diety, mycie ciała za pomocą zwyczajnej gąbki nasączonej łagodnym płynem do kąpieli lub Facelle oraz nacieranie wilgotnej skóry oliwką dla dzieci lub olejem słonecznikowym (po chwili od nałożenia olejku wycieram się zawsze ręcznikiem). Przydatne było również mydełko Alep, krem z mocznikiem i odrobina słońca. Pozbyłam się syntetycznych piżam i bluzek na rzecz bawełnianych, dzięki którym skóra może swobodnie oddychać. Nie drażniłam skóry i cierpliwie czekałam na efekty :)   Najmilej wspominam produkty z Rossmanna, które uwieczniłam na poniższym zdjęciu. Balsam dla mam, oliwka dla dzieci i olejek pod prysznic zawierają w sobie przeciwzapalny olej słonecznikowy :)         Dobór kosmetyków to niestety kwestia indywidualna, jednak w tym przypadku warto pamiętać o odpowiednim nawilżaniu, natłuszczaniu oraz delikatnym złuszczaniu naskórka. Zbawienniem mogą być maści witaminowe, naturalne olejki, peelingi z kawy lub soli morskiej, preparaty apteczne (maść nagietkowa, Alantan, Pilarix), no i przede wszystkim zróżnicowana dieta bogata w NNKT, witaminy, minerały i inne pożyteczne związki :)     Zmagacie się z problematyczną skórą na ramionach? Może macie swoje doświadczenia, które mogą okazać się przydatne dla innych? :)     PS: Wpis nie dotyczy zapalenia mieszków włosowych - to jest zupełnie inne schorzenie. Źródło przytoczonych fragmentów:  [1] Apteka natury, Jadwiga Górnicka [2] Kuchnia i medycyna, Julian Aleksandrowicz i Irena Gumowska 