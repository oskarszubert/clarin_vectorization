Ten niezwykle użyteczny gadżet dostałam w prezencie ponad pół roku temu. Dzisiaj zorientowałam się, że od kilku miesięcy nie użyłam ani szczotki jonizującej, ani szczotki z włosia dzika. To była miłość od pierwszego uczesania :)        TT używam od 3 do 5 razy dziennie, a 1 lub 2 razy na tydzień serwuję jej kąpiel z dodatkiem szamponu. Nie jest to wersja kompaktowa, lecz bez pokrowca noszę ją w torebce. Po półrocznym intensywnym użytkowaniu widoczne są jedynie wyblakłe i lekko odkształcone niektóre igiełki - nie wpływa to jednak na rozczesywanie. Poproszę św. Mikołaja o wersję kompaktową :)    Dlaczego moje włosy kochają TT?    Masaż skóry głowy tą szczotką to czysta przyjemność - uzależniłam się od niego! ;) Kilka razy dziennie odczuwam chęć wykonania nią delikatnego, przyjemnego masażu. Taki masaż trwa krótko, ok. 30 sekund, ale za to powtarzam go 3-5 razy dziennie. Poprawia ukrwienie skóry głowy, przez co wzmacnia cebulki i poprawia koloryt cery.     Czyszczenie tej szczotki zajmuje minutę - podważam wsuwką zgromadzone na szczotce włosy i kurz, dzięki czemu wstępne oczyszczenie trwa kilka sekund. Potem wystarczy odrobina detergentu i wody, aby była czyściutka. Schnie w ekspresowym tempie. Ze szczotką z włosia dzika męczyłam się nawet godzinę - kurz uporczywie wplątywał się we włosie, a schnięcie trwało nawet kilka godzin. Jest lekka i idealnie układa się w dłoni, bez problemu mieści się w każdej torebce.      Bardzo dobrze rozczesuje kołtuny, aczkolwiek czasami trzeba pomóc jej palcami. W przeciwieństwie do szczotki z włosia dzika TT ani razu nie sprawiła, aby włosy się elektryzowały. Uwielbiam efekt wygładzenia po jej użyciu. Nie przypomina standardowej szczotki, więc nie odstrasza dzieci :) Moja w dodatku jest różowa, więc dziewczynki (mieliście okazję poznać je na blogu) same chciały rozczesywać nią swoje włosy.        Minus? Szczotka nie zbiera z włosów kurzu tak dobrze jak szczotka z włosia dzika. No i cena - od 45 zł. Kilka osób zielonych w kwestii pielęgnacji włosów zapytało mnie, dlaczego rozczesuję włosy szczotką do czesania koni :D Sama dziwiłam się jak moja współlokatorka z Kanady rozczesywała swoje piękne azjatyckie włosy zieloną plastikową szczotką. Dopiero kilka miesięcy później przeczytałam o TT :)  Jest moim numerem 1 wśród szczotek, ale wiem, że wiele dziewczyn o wiele bardziej woli te z włosia :) A jaka jest Wasza ulubiona szczotka? 