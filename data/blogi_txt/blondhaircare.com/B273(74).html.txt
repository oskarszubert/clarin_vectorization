W weekend w końcu udało mi się "odespać" trzy ostatnie miesiące, więc dzisiaj wracam z nowym postem :) Do końca tygodnia goszczę "teściową", a na początku przyszłego wyjeżdżam na szkolenie do Sopotu, więc zapewne nie znajdę wiele czasu na pisanie :( Mimo wszystko jestem dobrej myśli :)    W zeszłym tygodniu postanowiłam powrócić do eksperymentów z gencjaną, którą stosowałam intensywnie na początku włosomaniactwa, kiedy bardzo zależało mi na ochłodzeniu koloru włosów. Z powodzeniem zastąpiła mi wtedy fioletowe szampony, które mocno przesuszały włosy i najczęściej nie przynosiły pożądanego efektu.      Co to jest fiolet gencjanowy?      Fiolet gencjanowy kupimy w każdej aptece za ok. 3-5 zł / 20 g. Jest to preparat przeznaczony do użytku zewnętrznego, który działa na skórę przeciwbakteryjnie, przeciwgrzybiczo, przeciwpasożytniczo. W przypadku włosów ważne jest, aby był to roztwór wodny (ja wybieram stężenie 1%), a nie spirytusowy.    Skład: 1 % fioletu gencjanowego, woda oczyszczona, 96 % etanol.               Gencjana a włosy    W składzie gencjany znajduje się alkohol, więc podobnie jak fioletowe kosmetyki do pielęgnacji włosów, nadużywanie gencjany może je przesuszyć. Należy stosować ją ostrożnie, ponieważ w zbyt dużej ilości barwi skórę, meble, ubrania oraz oczywiście włosy.    Wykorzystywana jest do ochładzania odcienia włosów farbowanych oraz naturalnych: posrebrza złote/żółte/rudawe refleksy, które pojawiają się na siwych, brązowych oraz blond włosach. Stosowana jest także jako fioletowa zmywalna farba do włosów. Jeśli zauważycie u kogoś siwe lub ciemniejsze włosy z fioletowym poblaskiem, na pewno jest to trik z gencjaną ;) Jak stosuję gencjanę?    Poza wspomnianą już fioletową płukanką, mieszam gencjanę z ulubionymi, głęboko nawilżającymi maseczkami: 1. Na talerzyk lub do miski nakładam porcję maski.  2. Moczę końcówkę patyczka lub nitki makaronu w gencjanie.  3. Mieszam patyczkiem maskę, aby nabrała jednolitego, fioletowego koloru. W razie potrzeby wycieram patyczek i znowu nabieram odrobinę gencjany.    Nigdy nie dawkuję gencjany prosto z butelki, ponieważ już jedna kropelka może mocno zabarwić odżywkę, a nie zależy mi na fioletowych włosach :) Najlepiej rozpocząć przygodę z gencjaną od delikatnie fioletowej maski (tak jak na zdjęciu), obserwować swoje włosy i w miarę potrzeby zwiększać minimalnie dawkę fioletu.            Suche włosy są bardziej podatne na barwienie, więc ważne, aby przed takim eksperymentem mocno je nawilżyć. Aby gencjana nie wysuszyła włosów, wybieram zawsze sprawdzone odżywki i maski (Kallos Latte, Biovax do włosów suchych i zniszczonych, Garnier Avocado i Karite itp.). Jeśli jednak zdarzy nam się zabarwić włosy na fioletowo, gencjana po pewnym czasie całkowicie się wypłucze i pozostawi po sobie chłodny odcień.      Efekt    Efekt ochłodzenia widoczny jest już po pierwszym użyciu i utrzymuje się przez kilka kolejnych myć. Wszystko zależy jednak od stężenia gencjany w masce czy płukance, dlatego trzeba troszkę poeksperymentować z jej ilością :) Moje włosy gencjana delikatnie rozprostowuje i usztywnia, a także dodaje objętości.    Stosujecie gencjanę? Sprawdza się u Was? :) 