Ostre nożyczki fryzjerskie to chyba marzenie każdej włosomaniaczki – w przeciwieństwie do produktów pielęgnacyjnych, pokochają je wszystkie rodzaje włosów :) Są niezbędnikiem dla osób, które podcinają włosy samodzielnie w domu i które jednocześnie mają delikatne, porowate końcówki:  - łamliwe i rozdwajające się,  - suche i kruche,  - zakończone „białą kulką”.                Dlaczego warto podcinać włosy? Podcięte, estetyczne końcówki okalają naszą buzię i dodają mnóstwo uroku, w przeciwieństwie do zmęczonych, suchych, matowych i zniszczonych kosmyków :)    Kwestię podcinania włosów poruszyłam w tych dwóch postach:  - Jak zapuszczać włosy?  - Leczenie rozdwojonych i połamanych włosów.      Jak podcinam włosy?    W domu    Włosy należy podcinać przede wszystkim na mokro. Mokre włosy zachowują się podobnie jak „wymoczone” paznokcie - są bardziej miękkie i elastyczne. Cięcie jest dla nich wówczas mniej szkodliwe niż w przypadku strzyżenia na sucho, kiedy są twarde i łatwiej się kruszą. Czasami przed zmoczeniem włosów nakładam na nie odrobinę tłustego olejku, który dodatkowo uelastycznia końcówki.    Wyjątek stanowi u mnie grzywka, którą podcinam na sucho, aby mieć pełną kontrolę nad jej długością :) Końcówki moich włosów są starsze i bardziej wrażliwe niż grzywka, dlatego je podcinam tylko i wyłącznie na mokro.    Zarówno przed, jak i po zmoczeniu włosów dokładnie je rozczesuję. Cięcie wykonuję energicznym ruchem bardzo ostrych nożyczek, dzięki czemu końcówka pozostaje bardziej gładka niż w przypadku spokojnego, niezdecydowanego ruchu nożyczkami. Dzięki tym zasadom udaje mi się uniknąć tej okropnej „białej kulki”, która zwykle pozostaje na przednich kosmykach. Jest to jedyna warstwa włosów, którą kiedyś prostowałam po każdym myciu i która do dzisiaj jest bardziej sucha, krucha i łamliwa niż pozostałe.    Podcinając włosy zawsze robię to intuicyjnie, nie stosuję żadnych specjalnych technik. Marzę o prostym, krótkim kursie fryzjerskim, dzięki któremu mogłabym profesjonalnie podcinać włosy sobie, rodzinie i znajomym :D    Gdy nie mam dostępu do bardzo ostrych nożyczek i/lub zaufanego podcinacza lub gdy chcę nadać fryzurze kształtu to udaję się do fryzjera :) U fryzjera    Przed każdą wizytą u fryzjera dokładnie rozczesuję moje włosy. Zawsze wybieram opcję strzyżenia na mokro albo (jeśli jest taka możliwość) na wilgotno, czyli bez mycia. Osobiście lubię, gdy moje włosy obcinane są na stojąco, najlepiej ostrą maszynką. Wtedy cięcie jest najbardziej dopracowane, końcówki sztywne i równo obcięte :) Oczywiście trzeba wziąć pod uwagę, że jestem fanką cięcia w kształcie U, bez cieniowania, bo taka fryzura jest dla mnie najłatwiejsza w utrzymaniu. Niemal za każdym razem, gdy moje włosy podcięte są w pozycji siedzącej, po jakimś czasie okazuje się, że są bardzo asymetryczne... Często fryzjerzy zamiast przykucnąć lub uregulować wysokość fotela proszą mnie o pochylenie głowy do przodu i wychodzą z tego różne dziwne rzeczy, na przykład odwrócone „U” (widocznie dłuższe przednie warstwy, krótsze tylne), podczas gdy proszę o normalne „U” (dłuższe tylne, krótsze przednie). Oczywiście wszystko zależy od fryzjera, być może kilka razy miałam pecha :-)      Czy warto zainwestować w profesjonalne nożyczki fryzjerskie?    Jeśli podcinamy włosy w domu – jasne, że tak! Cięcie porządnymi, ostrymi nożyczkami nie niszczy włosów, a przycięte końcówki dłużej zachowują zdrowie. Ponadto podcinanie jest dużo prostsze, wygodniejsze i przede wszystkim szybsze. Ceny nożyczek wahają się od kilkudziesięciu do kilkuset złotych.      Jak pielęgnować nożyczki?     Nożyczek do włosów nie wolno używać do innych celów niż podcinanie włosów! Inaczej ulegają szybkiemu tępieniu, a na ich powierzchni pojawiają się ubytki i zamiast obcinać włosy - miażdżą je, pozostawiając na końcówce wspomnianą wcześniej „białą kulkę”. Zmiażdżone końcówki prędzej czy później zaczynają się rozdwajać. Prawie zamarłam, jak mój chłopak chciał sprawdzić ostrość moich nowych nożyczek i od razu zbliżył je do kilku kartek papieru ;)) Po każdym cięciu nożyczki należy oczyścić z włosów i przechowywać w opakowaniu/etui w suchym miejscu. Raz na jakiś czas warto przetrzeć śrubę kropelką oliwy. Należy też chronić nożyczki przed upadkiem. Odpowiednio traktowane będą służyły całej rodzinie przez wiele, wiele lat :) Jak myślicie, czy fryzjerzy dbają prawidłowo o swoje nożyczki? ;) Moje nowe nożyczki :)    Przy wyborze nożyczek kierowałam się oczywiście opiniami w Internecie :) Ostatecznie przekonały mnie komentarze pod tym wpisem u Megi i recenzja Ani :) W ramach współpracy ze sklepem hairstore.pl wybrałam wykonane ze stali nierdzewnej nożyczki fryzjerskie dla praworęcznych Jaguar Prestyle Relax o rozmiarze ostrza 5.0 cali.    Całkowita długość nożyczek wynosi ok. 12 cm (bez podpórki na palec) - przy wyborze rozmiaru pomogły mi strony internetowe (m.in. ta) oraz zdanie „im mniejsza długość ostrza, tym dokładniejsze strzyżenie”. Nożyczki są lekkie i ergonomiczne, a ich powierzchnia jest matowa, dzięki czemu nie ślizgają się w dłoniach. Przede wszystkim są bardzo, bardzo ostre i nie niszczą włosów. Nie pozostawiają na końcach „białej kulki”, nawet podczas podcinania na sucho! Strzyżenie nimi to czysta przyjemność i oszczędność czasu :)        Podcinacie włosy w domu czy u fryzjera? Zainwestowałyście już w nożyczki fryzjerskie? :) 