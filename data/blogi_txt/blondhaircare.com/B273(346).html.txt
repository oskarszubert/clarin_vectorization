Przygotowania do świąt trwają u mnie pełną parą, ale udało mi się wygospodarować trochę czasu, aby napisać Wam o pierwszych wrażeniach dotyczących suszarki kapturowej :) Jestem już po ósmym użyciu tego wynalazku, podobno przypominam w nim Star Wars Trooper ;)       Opis mojej suszarko-sauny    Za moją suszarkę marki Tchibo zapłaciłam 40 zł (nowa), ale niestety nie jest dostępna w regularnej sprzedaży. Dorwałam ją na tablica.pl, gdzie ogłoszenie dodał pewien pan z Poznania. Jeszcze tego samego dnia ją odebrałam :)  Jest to model TCM236074 o mocy 400 W i napięciu sieciowym 230 V ~ 50 Hz. W skład zestawu wchodzi: suszarka, kaptur, dysza z wąską końcówką do stylizacji i pokrowiec, w którym można przechowywać wszystkie części. Suszarka ma 3 stopnie regulacji temperatury: zimny, ciepły i bardzo ciepły, a długość kabla wynosi 3 metry.        1. Suszarka podłączona do kaptura 2. Suszarka z wąską nakładką 4. Materiał z którego uszyty jest kaptur w powiększeniu        Tak jak napisała Magda, po włączeniu kaptur zamienia się w ciepłą pierzynkę. Podczas używania nie można suszarki przygniatać np. oparciem krzesła, ponieważ powietrze musi swobodnie cyrkulować w kapturze. Raz oparłam się o fotel, suszarka szybko się przegrzała i nastąpiło automatyczne wyłączenie. Po ostudzeniu znów działała bez problemu.    Ze względu na bezpieczeństwo nie można korzystać z urządzenia w wannie lub przy umywalce, nie można też włączać suszarki mokrymi dłońmi. Przed jej użyciem należy odsączyć z włosów nadmiar wody (nie powinna spływać np. po karku czy czole). Przed czyszczeniem należy wyciągnąć wtyczkę z gniazdka (kaptur wystarczy przetrzeć suchą lub wilgotną szmatką, natomiast otwór zasysający suchym pędzelkiem). Podczas pierwszego użycia wydziela się specyficzny zapach "nowego urządzenia", ale jest to całkowicie normalne i trwa krótko :)    Pierwsze użycie   Zmoczyłam włosy, odsączyłam nadmiar wody i nałożyłam maskę. Włosy zawinęłam w kok, owinęłam folią i założyłam na głowę suszarkę.   Szum suszarki w ogóle mi nie przeszkadzał, za to ciepło, które rozprowadza kaptur było dla mnie zbyt silne. Chwilę po wyłączeniu urządzenia bolała mnie lekko głowa, mimo że co jakiś czas przełączałam strumień z ciepłego na chłodny. Przy bardzo ciepłym strumieniu kompletnie nie mogłam wytrzymać :)    Po raz pierwszy użyłam suszarko-saunę na 15 minut z zestawem kosmetyków Joico K-Pak Revitaluxe tuż po rekonstrukcji Joico i efekt pozytywnie mnie zaskoczył, choć nie wiedziałam czy jest to kwestia sauny, kosmetyków czy może i tego, i tego :) Włosy były nie tylko śliskie, ale wręcz prześliskie, intensywnie pachniały i ogromnie błyszczały.   Poza lekkim bólem głowy ciepło suszarki nie wpłynęło też korzystnie na moją wrażliwą cerę, która pod koniec podgrzewania włosów stała się czerwona i ściągnięta. Pierwsze użycie nie było dla mnie komfortowe, za to spodobał mi się efekt na włosach, dlatego podczas kolejnych użyć kombinowałam jak to zrobić, aby było dobrze :)       śliskie końcówki po saunie     Nauczyłam się opierać kaptur tylko na czubku głowy, aby dostatecznie ogrzewał koczka, w którego zawijam włosy pokryte maską i nie przegrzewał mi jednocześnie twarzy oraz całej głowy. Zakładam suszarkę odwrotnie, czyli kabel wisi mi na plecach ;) Najpierw włączam suszarkę, aby powietrze całkowicie się w niej rozprzestrzeniło i dopiero wtedy nakładam kaptur.   Aby przetestować działanie suszarki zastosowałam ją z różnymi maskami, które miałam w domu. Joico, Biovax, Planeta Organica, Bioetika, Seboradin, Garnier, za każdym razem podczas metody OM. Raz użyłam jej też z maską, która niesamowicie puszyła mi włosy. Chciałam sprawdzić czy pod wpływem ciepła zadziała inaczej i muszę przyznać, że włosy puszyły się znacznie mniej. Ostatnio umyłam włosy zestawem Joico bez użycia suszarki i efekt nie był aż tak zachwycający jak po podgrzaniu włosów.   Podgrzewanie zwyczajną suszarką a suszarką kapturową  Na pewno podgrzewanie włosów suszarką z kapturem jest bardziej równomierne, pod pierzynką wytwarza się znacznie więcej ciepła, a cały zabieg jest przede wszystkim wygodniejszy. Siedząc z kapturem na głowie mamy wolne obie ręce i możemy np. przeglądać Internet :)   Czy warto?  Jeśli uda się Wam zdobyć suszarkę kapturową po okazyjnej cenie to na pewno warto spróbować. Włosy intensywniej pachną, nie trzeba siedzieć długo w ręcznikowym turbanie, no i w przypadku moich włosów jest spotęgowany efekt śliskości, mimo że systematycznie je oczyszczam. Takie śliskie włosy są przy tym niestety za bardzo wygładzone i nie mają objętości. Oczywiście u każdego sauna może przynieść zupełnie inne efekty :) Nie polecam jej, jeśli jesteście wrażliwe na ciepło, chyba że poradzicie sobie z tym tak jak ja :) 