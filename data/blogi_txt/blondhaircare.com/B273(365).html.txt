Założę się, że 90% dziewczyn, które siedzą we "włosowym biznesie" usłyszało choć raz tego typu zdanie w gronie najbliższych znajomych. Ja sama kilka razy spotkałam się z różnego rodzaju docinkami - albo odnośnie moich włosów, albo mojego włosowego zainteresowania ;) Gdy słyszałam jakieś uwagi na temat swoich włosów, na początku robiło mi się przykro, lecz teraz wychodzę z założenia, że moje włosy to nie peruka i nigdy nie będą nieskazitelne :)           Dlaczego nie powinnyśmy przejmować się negatywnymi komentarzami   na temat naszych włosów?        I.  Przede wszystkim osoby, które wypowiadają różne przykre słowa najczęściej nie wiedzą, jakie były nasze włosy przed rozpoczęciem pielęgnacji, bo zwyczajnie nie zwracały na to uwagi (zdjęcia nie zawsze odzwierciedlają stan włosów w 100%). Nie liczy się to, jakie mamy teraz włosy, ale to, jakie osiągnęłyśmy efekty. Drugą opcją może być pospolita zazdrość ze strony komentatorów, którą tym bardziej nie powinnyśmy zawracać sobie głowy :-)       II.  Zauważyłam też, że osoby spoza naszej społeczności najczęściej nie zwracają uwagi na to, że nasze włosy stają się zdrowe i błyszczące czy przestają wypadać. Dbanie o włosy utożsamiają z idealnie ułożonymi, gęstymi i długimi włosami, co dla większości dziewczyn jest po prostu nieosiągalne. Powołując się na słowa Balbinki - włosy powinnyśmy doprowadzić do stanu najlepszego jak na ich możliwości :) Jeśli mamy kiepskie geny, możemy poprawić stan naszych włosów, ale nie przeskoczymy bariery w postaci wrodzonych rzadkich czy cienkich włosów. Takie włosy bez dopinek lub odpowiedniej stylizacji nigdy nie będą wyglądały jak z reklamy, a często osoby krytykujące właśnie takich efektów włosomaniactwa od nas oczekują.  Jak wiadomo, poza genami, możliwości te w dużej mierze zależą od struktury włosów (która może, ale nie musi być zasługą genów). Najtrudniej mają jak zwykle włosy o wysokiej porowatości :) Jeśli wyjdziemy na dwór zaraz po deszczu - łuski się rozchylą i włosy zaczną się puszyć. Jeśli będziemy chciały je ochronić przed wilgocią i nałożymy warstwę silikonów, po krótkim czasie zaczną zwijać się w strączki. Gdy rozpuścimy je w ostrym słońcu, będą bardzo suche. I tak dalej :)      III. Włosy są dla nas, a nie my dla nich. Normalne, że jeśli jeździmy w rozpuszczonych włosach na rowerze lub wykąpiemy się w słonym morzu, włosy nie będą się dobrze prezentowały. Po całym aktywnie spędzonym dniu również nie będą tak piękne jak kilka godzin po umyciu. Naturalne włosy aktywnego człowieka bez odpowiedniej stylizacji nigdy nie są idealnie uczesane, uniesione i gładkie. Dla mnie ważne jest, aby włosy były zdrowe i błyszczące. Uwielbiam, gdy jest w nich dużo przysłowiowego wiatru :)     IV. Poza tym, nawet te najpiękniejsze włosy miewają bad hair days. Czasami nie chcą się ułożyć i już. Albo przestają działać wszystkie dotychczasowe szampony i maseczki. Obecnie traktujemy włosy jako ozdobę, ale natura stworzyła je w celu ochrony przed utratą ciepła i uszkodzeniami mechanicznymi. Włosy to tylko włosy ;) Plączą się się, przetłuszczają, brudzą. Czasami mają prawo źle wyglądać.     V.   Wiele osób błędnie odbiera samo dbanie o włosy. My, Włosomaniaczki, dbamy o włosy z takim samym zaangażowaniem, jak przeciętna kobieta w Polsce. Różnimy się jedynie tym, że lubimy o tym pisać/rozmiawiać, umiemy lepiej dobierać produkty pielęgnacyjne i mamy ich nieco więcej w łazience ;)  Włosomaniactwo to nie tylko "mycie włosów", ale przede wszystkim wzajemna pomoc, ciekawe znajomości i wiele, wiele innych możliwości! Dlatego tym bardziej nie powinnyśmy przejmować się komentarzami ze strony osób, które mają o tym zupełnie inne wyobrażenie :) 