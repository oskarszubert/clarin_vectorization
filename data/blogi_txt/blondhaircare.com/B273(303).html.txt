Czy miałyście kiedyś wrażenie, że płukanki z L-cysteiną jest bardzo mało i trudno w takiej ilości wypłukać dłuższe włosy? Zwykle męczyłam się z kubkiem i miską, do której płukanka spływała z włosów, aby ponownie ją użyć... Ewentualnie leżałam z głową w misce, co było mało wygodne ;-)    Ze względu na zbliżające się włosowe bankructwo oraz wielką miłość do tej płukanki postanowiłam zrobić ją w formie mgiełki, której 50 ml starczy mi na co najmniej dwie obfite aplikacje.     Zamiast wody użyłam tym razem hydrolatu ze słodkich migdałów.     Przed użyciem wstrząsnąć :) Nie stosować na sucho!   Po raz pierwszy też dokładnie odmierzyłam składniki, które zwykle dodawałam na oko ;)    Pomocne w tym celu były łyżeczki 1ml/2ml oraz 2,5ml/5ml zakupione przy okazji zamówienia na ZSK za odpowiednio 0,59 zł i 0,39 zł. Za ich pomocą odmierzałam sproszkowane składniki, tj. l-cysteinę oraz witaminę B3.     Za pomocą strzykawek (zakupiłam w aptece) bardzo łatwo odmierzyłam odpowiednią ilość płynnych substancji, tj. hydrolatu, wyciągu z aloesu oraz D-panthenolu. Za mniej niż 4 zł kupiłam strzykawy o pojemności: 1 ml, 2 ml, 3ml, 5 ml, 10 ml, 20 ml, 50 ml. Następnym razem sprawię też sobie igły :) Strzykawki można myć i używać wielokrotnie - tylko wtedy, gdy stosujemy je do tworzenia płukanki, oczywiście ;) Można też zdezynfekować spirytusem. Buteleczkę kupiłam na ZSK za 2,25 zł na próbę i na pewno kupię więcej - świetnie rozpyla.    Jak widać, wcale nie trzeba kupować sprzętu laboratoryjnego w postaci pipet, zlewek i cylindrów, aby dokładnie odmierzyć potrzebne składniki :) Miłego weekendu, który jest już jutro, jupiii :* 