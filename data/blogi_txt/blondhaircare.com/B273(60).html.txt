Smak natki pietruszki to zmora mojego dzieciństwa - moja mama dodawała ją do jajecznicy, ukrywała pod serem na kanapce i stosowała wiele innych trików - wszystko, żebym tylko ją jadła :) Wtedy nie obchodziło mnie, że jest bardzo zdrowa, ważny był smak, więc zbuntowana wybierałam ją z jedzenia - teraz żałuję, może miałabym ładniejszą cerę... ;)    Potas, żelazo, magnez, sód, jod, wapń, fosfor, fluor, witamina C i karoten - to tylko niektóre składniki tych niezwykłych listków. Ostatnio coraz częściej urozmaicam nimi dietę, ale także pielęgnację! W zamrażarce mam całkiem spore zapasy prosto z wiejskiego ogródka :D    1. Kiedy byłam nastolatką skutecznie wybielałam natką piegi na nosie, więc postanowiłam znów wprowadzić ją do pielęgnacji, a dokładniej do likwidacji przebarwień. Niedawno zobaczyłam swoje odbicie w lustrze w świetle słonecznym i naprawdę się przestraszyłam ;-)    Pierwszą maseczkę przyrządziłam blenderem z łyżki jogurtu naturalnego, jednego gruntowego ogórka oraz garści natki pietruszki - skóra od razu odzyskała po niej witalność, a przebarwienia delikatnie się rozjaśniły.      W soku pozostałym po zmiksowanej papce moczyłam paznokcie.    Mam zamiar kontynuować okłady z samej natki, aby całkowicie pozbyć się przebarwień: pęczek natki pietruszki zalewa się szklanką wrzątku i parzy pod przykryciem przez 15 minut, a następnie  odcedza napar i odstawia do ostudzenia. W gotowej wodzie pietruszkowej moczy się waciki/gazę i okłada nimi skórę przez 15 minut.    2. Podobną papkę wzbogaconą przyprawami i czosnkiem dodałam do obiadowej sałatki - mniam! :) Moja mama zawsze obsypuje posiekaną natką ziemniaki, zamiast koperku. Naprawdę warto urozmaicać nią potrawy - łyżka natki dostarcza dzienną dawkę witaminy C!    3. Popołudnie umilił mi słynny eliksir piękności, który wpływa na porost włosów, stan cery i paznokci: garść listków pietruszki, jedna papierówka (lub inne jabłko) i pół szklanki niegazowanej wody mineralnej - wszystko zmielone blenderem. Sporządzam ten koktajl raz na jakiś czas, ponieważ po kilku dniach jego smak zaczyna mnie mdlić ;)      4. Woda pietruszkowa zamiast hydrolatu - używałyście kiedyś? Tani i prosty sposób na ujędrnienie skóry.  Pęczek pietruszki zalewa się zimną, przegotowaną wodą, odstawia na 12 godzin do lodówki (tam też się ją przechowuje). Po 12 godzinach woda jest gotowa do użycia - przeciera się nią twarz tak samo jak tonikiem lub hydrolatem. Moja właśnie się robi :)    Podzielcie się swoimi przepisami na naturalne bomby witaminowe - jestem bardzo ciekawa :) 