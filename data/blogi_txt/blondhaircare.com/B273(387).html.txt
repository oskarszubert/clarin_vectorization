Co zrobić, aby po wakacjach włosy nie były suche, połamane i wypłowiałe? Serią postów "Włosy na wakacjach" postaram się przybliżyć kilka ważnych zasad, które pozwolą utrzymać włosy w dobrej kondycji.           W mieście czy na wsi - latem wszędzie włosy są narażone na promieniowanie słoneczne, pot i uszkodzenia mechaniczne, dlatego warto korzystać z preparatów pielęgnacyjnych, które zawierają delikatne silikony. Pełnią one funkcję ochronną, a jednocześnie przepuszczają dobroczynne składniki, nie obciążają i łatwo je zmyć, dlatego nie nadbudują się na włosach (moim hitem w tej dziedzinie jest maseczka Biovax z proteinami mlecznymi). Końcówki można dodatkowo zabezpieczyć czystym olejkiem z naturalnym filtrem UV, olejkiem z dodatkiem półproduktów (kolagen, elastyna, kwas hialuronowy) lub olejkiem i silikonowym serum.    Słońce świeci nie tylko latem, więc przez cały rok warto zwracać uwagę na naturalne filtry w kosmetykach do włosów,  zawarte np. w maśle shea, olejku ryżowym, olejku awokado, olejku jojoba,  oleju z pestek malin, tarczycy bajkalskiej. Warto szukać w składzie  dwutlenku tytanu, tlenku cynku  czy wspomagających ochronę przeciwsłoneczną witamin: A oraz C. Można dodawać je także do własnoręcznie robionych mgiełek b/s. Należy pamiętać, że filtry ulegają degradacji, dlatego jednokrotne spryskanie nimi włosów może nie być wystarczające. Moją ulubioną metodą zabezpieczania włosów jest roztarcie małej ilości olejku w dłoniach (np. z pestek malin, SPF 28-50) i równomierne wtarcie go w suche włosy tak, aby ich nie obciążyć. Spryskiwanie suchych włosów jakimkolwiek kosmetykiem (np. Jantarem, który zawiera filtry UV) strasznie je skleja i przesusza lub obciąża, dlatego wolę wcierać olejki. Nie spędzam na słońcu dużo czasu (jedynie nad morzem), więc lekki silikon i odrobina olejku jest dla moich włosów w zupełności wystarczającą ochroną.    Promienie słoneczne odbijane są przez beton i wodę, dlatego konieczna jest ochrona nie tylko włosów, ale także twarzy i ciała! Mam nadzieję, że o blokerach na pieprzyki nie muszę wspominać ;    Czy Wy też uwielbiacie suszyć włosy na słonku, gdy powiewa cieplutki wiaterek? Niestety musimy pamiętać, że promienie słoneczne w połączeniu z wiatrem to włosowy killer. Słońce wysusza włosy w 100%, czyli rozjaśnia je i przesusza.  Przesuszeniu ulegają także cebulki włosów i skalp - włosy stają się  słabsze i skłonne do wypadania. Mając mokre włosy lepiej schować się w cieniu.    Unikajmy  także bardzo ciepłego powiewu suszarki, palącej prostownicy, silnych detergentów, nadmiernej ilości ziół, kwaśnych płukanek oraz złego alkoholu w kosmetykach, aby dodatkowo nie wysuszać włosów. Używajmy delikatnych szamponów oraz treściwych  maseczek, które zregenerują i odpowiednio nawilżą włosy. W upalne dni włosy szybciej się przetłuszczają, więc  mycie włosów szamponem można przeplatać z myciem prostą odżywką. Mimo upału nie trzeba rezygnować z olejowania - im mniej oleju tym lepiej dla włosów (ja stosuję czasem mniej niż 1 ml!), więc nie powinno być to uciążliwe. Korzystajmy z tego, co daje nam natura: zioła, owoce, warzywa, świeże powietrze. Latem częściej uprawiamy sport, który służy duszy i ciału, ale nie włosom. Przed jakąkolwiek aktywnością, po której i tak musimy umyć głowę - naolejujmy włosy, co dodatkowo ochroni je przed otarciami, a potem zwiążmy w warkocz, aby zapobiec otarciom, plątaniu itp.    Odkąd śpię w luźnym koczku (klik) skóra głowy o wiele mniej się poci, co przy okazji ogranicza przetłuszczanie się włosów - Wam również to polecam, szczególnie w ciepłe, letnie nocki.    W pielęgnacji włosów ważne jest tak naprawdę to, aby doskonale poznać swoje włosy i nie popadać w skrajności. Dopiero teraz, gdy wyhamowałam z włosomaniactwem moje włosy mają się lepiej niż kiedykolwiek :-) Minimalizm jest najlepszą receptą :)       Minimalizm nie oznacza, że nie można sobie gotować żelu lnianego, płukanek ziołowych, robić maseczek z żółtek czy używać stu różnych kosmetyków. Chodzi o to, aby nie kłaść tony kosmetyków podczas jednego rytuału, nie myć ich wtedy, gdy tego nie potrzebują, nie olejować przy użyciu 100 ml olejku, nie kłaść dużych ilości maseczek itp. Piszę to, ponieważ doskonale pamiętam swoje włosy ociekające olejem i innymi specyfikami ;)    Jutro kolejna część :)*   Post stworzyłam w odniesieniu do swoich włosów, więc nie dotyczy pielęgnacji CG. Kręconowłose odsyłam do zakręconych wątków na wizaz.pl, a po produkty z filtrem UV np. do wizażowego bloga syrenki :) 