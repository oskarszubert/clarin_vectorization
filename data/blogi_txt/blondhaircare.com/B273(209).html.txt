Domowe "hydrolaty" to coś, co odkryłam stosunkowo niedawno. Stosuję je obowiązkowo każdego ranka tuż po przebudzeniu, a także wieczorem po demakijażu. Zaraz po przetarciu buzi domowym tonikiem wcieram w skórę olejek (obecnie jest to truskawkowy z e-naturalne.pl) lub delikatny krem.    Uwielbiam to uczucie świeżości i delikatnego chłodu, który niweluje poranną opuchliznę i poprawia ukrwienie przywracając skórze naturalny koloryt :) W dodatku domowe "hydrolaty" są zawsze świeże, naturalne i prawie darmowe. Same plusy :)       * Woda pietruszkowa *    Wspominałam o niej na blogu wiele razy :) Jest bardzo delikatna, doskonale nawilża, lekko rozjaśnia i odświeża, a dzięki naturalnym konserwantom wytrzymuje w lodówce ponad tydzień. Pokrojone listki natki pietruszki zalewam chłodną wodą, odstawiam do lodówki na dobę i używam :) Uwielbiam ją! Niestety zapasy natki szybko się kończą, więc pielęgnację uzupełniłam także o poniższe miksturki.    * Woda aloesowa *   Do 50 ml wody dolewam 10 ml soku z aloesu (z apteki), soku prosto z liścia aloesu lub zatężonego wyciągu z aloesu ze sklepu z półproduktami. Ta woda doskonale goi ranki i wypryski, jednak niestety może uczulać! Proporcje należy dostosować do rodzaju i indywidualnych potrzeb skóry.   * Woda miętowa *   Pokrojone listki mięty zalewam zimną, przegotowaną wodą i odstawiam na dobę do lodówki, przecedzam i używam przez kilka dni. Jeśli chodzi o zapach i kolor ta woda praktycznie niczym nie różni się od herbatki z mięty. Miętowy aromat świetnie orzeźwia, szczególnie rano :) Listki należy koniecznie pokroić, ponieważ zalane w całości w ogóle nie oddają wodzie swego aromatu. Jest mniej trwała niż np. woda pietruszkowa. Pomysł na tą wodę podsunęła mi Remedy :)   * Woda cytrynowa *   Przegotowaną wodę mieszam z sokiem z cytryny i odstawiam do lodówki. Rozjaśnia, odświeża, napina skórę. Uwaga na ranki, mogą szczypać :)   * Napary ziołowe *    Moim ulubionym jest napar ze świeżych liści lipy, uwielbiam go ze względu na dużą ilość nawilżających śluzów. Niestety muszę poczekać do lipca, a teraz zadowalam się rumiankiem, szałwią, lawendą, nagietkiem i siemieniem lnianym :) Jako toniku można użyć praktycznie każdego naparu, ale one niestety nie są trwałe. W taki sposób mam zamiar wykorzystać koszyk ziół, które zalegają na półce :)    Skusicie się na jakiś domowy "hydrolat" czy wolicie te kupne? :-) A może macie lepsze pomysły? 