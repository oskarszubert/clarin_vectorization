"Włosy zbudowane są z grup komórek macierzystych tworzących mieszki włosowe. W fazie wzrostu włosy ulegają wpływom wewnętrznego środowiska przemiany materii, takich jak krążąca krew, chłonka i płyny pozakomórkowe. W miarę wzrastania i docierania do powierzchni skóry zewnętrzne warstwy włosa rogowacieją, wiążąc w ten sposób wszelkie zebrane do tego momentu tworzenia się włosów, produkty przemiany materii. Ten proces biologiczny jest dla nas odzwierciedleniem i trwałym zapisem aktywności metabolicznej organizmu zachodzącej w tym okresie.  Ustalenie poziomów obecności pierwiastków śladowych we włosach jest wysoko zaawansowaną techniką analityczną. Przeprowadzona zgodnie ze standardami i odpowiednio zinterpretowana, może być wykorzystana jako narzędzie pomagające określić niedobór lub nadmiar pierwiastków śladowych oraz zachwianie równowagi biochemicznej ustroju. (...) Wyniki testów laboratoryjnych i wyczerpujący raport, który jest do nich dołączony nie powinny być traktowane jako wyłączne dane diagnostyczne. (...)" [źródło: raport z analizy]     Jak wynika z powyższego tekstu, analizy włosów nie wykonuje się po to, aby skuteczniej dobierać kosmetyki do pielęgnacji włosów, a z taką niepoprawną interpretacją spotkałam się już kilka razy. Odzwierciedla rzeczywisty stan zdrowia organizmu, który oczywiście ma także wpływ na stan cery czy wyrastających włosów i paznokci :)   Otrzymałam dwa egzemplarze wyników - jeden dla mnie (11 stron A4) i jeden dla lekarza (7 stron A4). W raporcie przygotowanym przez Laboratorium Pierwiastków Śladowych Sp. J. znalazły się następujące informacje:  poziomy odżywczych pierwiastków: wapń, magnez, sód, potas, miedź, cynk, fosfor, żelazo, mangan, chrom, selen, bor, kobalt, molbiden, siarka - szkoda, że nie ma krzemu poziomy toksycznych metali: aluminium, ołów, kadm, rtęć, beryl, arsen, uran, antymon poziomy dodatkowych pierwiastków, o których wiedza jest obecnie ograniczona najistotniejsze proporcje odżywczych pierwiastków, które są właściwie ważniejsze niż same poziomy pierwiastków: Ca/P, Na/K, Ca/K, Zn/Cu, Na/Mg, Ca/Mg, Fe/Cu. proporcje metali toksycznych i proporcje dodatkowych pierwiastków przedstawienie typu metabolicznego ogólne zalecenia żywieniowe    Poziomy pierwiastków toksycznych na szczęście zmieściły się w granicach tolerancji i to ze sporą rezerwą :) Nie mam też niedoborów na poziomie pierwiastków odżywczych, natomiast najistotniejsze proporcje pierwiastków odżywczych zostały mocno zaburzone przez wysoki poziom wapnia w komórkach.          "Wysoki poziom wapnia niekoniecznie musi oznaczać jego nadmiar, a raczej wskazuje na nieodpowiednie wykorzystanie tego pierwiastka przez ustrój. Właściwe wykorzystanie wapnia często zależy od stosunku, w jakim pozostaje on z podstawowymi pierwiastkami śladowymi, takimi jak fosfor czy magnez. Niedobór któregokolwiek z nich może doprowadzać do nadmiernego odkładania się wapnia w tkankach innych niż główne tkanki gromadzące wapń (kości i zęby). Tkanki miękkie gromadzące wapń to nie tylko włosy, ale także skóra, stawy, tętnice (...). Jeśli odkładanie wapnia w tkankach miękkich trwa przez dłuższy czas, to mogą powstać pewne pewne stany patologiczne, takie jak: sztywność stawów, zmęczenie, kurcze mięśni, kamienie nerkowe, przedwczesne starzenie się skóry, depresja, anemia, bezsenność, kamica pęcherzyka żółciowego." [źródło: raport z analizy] Głównym motywem, dla którego zrobiłam analizę pierwiastkową włosów było właśnie częste uczucie zmęczenia.   Dla mnie osobiście najcenniejszą częścią analizy było przedstawienie mojego profilu metabolicznego, który właściwie przekłada się na poziom i proporcje pierwiastków. Dzięki niemu dowiedziałam się, co muszę zmienić w swoim trybie życia oraz jak bardzo szkodzę swojemu zdrowiu spożywając nieodpowiednie grupy produktów i nie czytając etykiet.  Ze względu na to, że moje wyniki nie były idealne, zdecydowałam się skorzystać z pomocy specjalisty. Wybrałam lekarza, który leczy organizm holistycznie, czyli usprawniając wewnętrzne procesy, a nie poprzez łagodzenie objawów (wizyta trwała 1,5 godziny). Jako, że analiza pierwiastkowa jest badaniem uzupełniającym, na wizytę zabrałam także obszerne wyniki badania krwi, moczu i inne, które posiadałam. Najważniejszym wyzwaniem, które muszę podjąć (zalecenie lekarza) to wzbogacenie diety o większe ilości soli, za którą nie przepadam, co zresztą widać na zdjęciu (Na/K) oraz wyeliminowanie z diety pszenicy na 3 miesiące. To ostatnie wcale nie jest takie trudne, jak mi się zawsze wydawało, bo chleb z żytniej czy innej mąki jest przepyszny :)   Jeśli źle się czujecie i macie okazję zrobić takie badanie, uważam, że warto. Taka analiza pierwiastkowa to niestety kosztowna inwestycja - za samo badanie trzeba zapłacić od 200 do 300 zł. W moim przypadku koszty prywatnej wizyty lekarskiej, kilku preparatów na receptę i jednorazowa wizyta w sklepie ze zdrową żywnością znacznie przekroczyły koszt samego badania. Oczywiście u każdego wynik może być inny i tym samym mogą się różnić wydatki.  Nie żałuję ani straconych pieniędzy, ani wyciętych do badania włosów. Bo co może być cenniejsze niż zdrowie, które przekłada się na samopoczucie, urodę i lepszą jakość życia? :) 