Właśnie minęły trzy tygodnie, kiedy ostatnio farbowałam nowo wyrastające włosy. Jest to czas, kiedy popielaty odrost przekracza 1 cm i moje włosy przestają mi się podobać ;-) O ile włosy przy skórze są nieco rozjaśnione przez słońce, w głębszych warstwach różnica koloru zaczyna być mocno widoczna. Tak jak już wcześniej wspomniałam, chciałabym spróbować zaprzestać farbowania włosów chemiczną farbą i dzisiejszy post poświęcę właśnie temu zagadnieniu :)        Włosy dwudniowe, więc są troszkę tłuste :)     Dlaczego nie chciałabym rozjaśniać włosów chemicznie?    Przede wszystkim przez uciążliwą wysoką porowatość. Takie włosy nie dość, że wymagają odpowiedniej pielęgnacji to jeszcze są bardzo lekkie, cienkie i szybko klapną. Są także nadwrażliwe na większość czynników zewnętrznych i bardzo łatwo je zniszczyć. Ten rodzaj włosów scharakteryzowałam szerzej tutaj.    Kolejną rzeczą, która do mnie przemawia to żółknięcie włosów na słońcu oraz w kontakcie z niektórymi kosmetykami.   Kiedyś nie znosiłam moich mysich, naturalnych włosów, natomiast teraz na taki kolor patrzę z uwielbieniem :) Szczególnie latem, kiedy ciemnopopielaty blond nabiera srebrzysto-piaskowego odcienia 3 Takie włosy zazwyczaj są średnio- lub niskoporowate, wyglądają bardzo naturalnie i najczęściej są bardzo zdrowe :)    Ostatnim, chyba najważniejszym aspektem jest zdrowie. Policzyłam, że średnio 5 godzin rocznie spędzam z chemiczną farbą na skórze głowy. Z chęcią oszczędziłabym tego mojemu organizmowi :) Podsumowując:  wysoka porowatość, żółknięcie włosów, ładny naturalny kolor (latem), zdrowie.       Co przemawia za rozjaśnianiem chemicznym?    Poza naturalnym polskim ciemnym blondem, uwielbiam kolor miodowy blond. Mam hopla na jego punkcie od 1 roku studiów :)) Mocno przyzwyczaiłam się do tego koloru i gdy tylko pojawiają się ciemne odrosty (szczególnie zimą) moja twarz nabiera zupełnie innego wyrazu ;) Ponadto chyba jak każda farbująca osoba, nie znoszę odrostów.    Po drugie, około 10 cm włosów dzieli mnie od osiągnięcia włosowego celu, który ustanowiłam sobie 2 lata temu. Powrót do naturalnego koloru trwałby następne 3 lata…    Kolejną rzeczą są siwe włosy, które mogą kryć się pod farbą. Co prawda dzisiaj przejrzeliśmy moje odrosty i nie widać srebrnych nitek, ale nigdy nic nie wiadomo :)    Podsumowując:  wymarzony kolor, nieestetyczne odrosty, możliwe siwe włosy, bliskość włosowego sukcesu ;). Jak przetrwać? Czyli o alternatywnych metodach rozjaśniania. Wstępnie zastanawiałam się nad tym, jak mogłabym przetrwać okres zapuszczania naturalnych włosów oraz w jaki sposób niwelować różnicę kolorów.    Od razu odpada przyciemnienie włosów, ponieważ taki kolor do mnie nie pasuje i szybko się z moich włosów wypłukuje. Bardziej przemawia do mnie delikatne, naturalne rozjaśnianie odrostów. Docelowo chciałabym osiągnąć efekt ombre i stopniowo pozbywać się rozjaśnianych chemicznie włosów :)    Do końca września liczę na słońce, które rozjaśnia moje babyhair niemal do skandynawskiego blondu :) A potem może bezbarwna henna Cassia, która ociepla kolor lub miodowe pasemka chemiczną farbą imitujące naturalne słoneczne refleksy :) Co o tym sądzicie? :)    W grę wchodzą też wcierki/maseczki z rozjaśniających ziół (rumianek, rabarbar) oraz maski z dodatkiem miodu, a także rozjaśnianie cytryną czy olejkami cytrusowymi. Myślę, że pomocne będzie też związywanie włosów w kok, aby choć troszkę ukryć bezpośrednią różnicę kolorów, walka o szybszy porost (wcierki i suplementy) i częstsze podcinanie włosów rozjaśnianych farbą.     Podsumowując:   rozjaśnianie słońcem, naturalne rozjaśnianie (zioła, miód, cebula), pasemka farbą imitujące słoneczne refleksy, związywanie włosów w kok, wcierki i suplementy pobudzające włosy do wzrostu.        Tak naprawdę na dzień dzisiejszy jestem na 90% pewna, że nie podołam temu wyzwaniu, ale muszę chociaż spróbować :) Jeśli uda mi się choć troszkę ocieplić odrost to myślę, że dam radę. Zobaczymy za 2-3 miesiące, jak odrost dobije do 5 cm - wtedy podejmę ostateczną decyzję :) Najgorzej będzie zimą, kiedy nie ma słońca i włosy wyrastają ciemnopopielate. W styczniu/lutym będę musiała się wybrać na rozjaśniającą wycieczkę do ciepłych krajów :D Powrót do naturalnych włosów oznacza dla mnie zaprzestanie farbowania chemicznego, nie zamierzam rezygnować z dobrodziejstw natury. Tym bardziej, że dzięki nim jestem w stanie czuć się cały czas komfortowo, czyli bez znacznej różnicy pomiędzy naturalną, a farbowaną warstwą włosów :)        Ciemnopopielate odrosty, które nie mają kontaktu ze słońcem.     Chętnie poznam Wasze doświadczenia w powrocie do naturalnych włosów :) Część dziewczyn wypowiedziało się już pod tym postem, za co bardzo, bardzo im dziękuję! :-) 