Ciągle zatkany nos i "ciężka głowa" to coś, co od jakiegoś czasu bardzo mnie męczy. Pozbycie się tego problemu było moim noworocznym postanowieniem i konsekwentnie realizuję je od pierwszego kwartału 2013 roku :)   Lekarz nie postawił mi konkretnej diagnozy, dowiedziałam się tylko, że wszystkie moje problemy znikną, gdy wytnę migdałki. Już prawie byłam zdecydowana, ale ostatecznie zrezygnowałam, ponieważ migdały spełniają bardzo ważną funkcję w organizmie i nie powinno ich brakować (szczególnie, że nie mam z nimi problemów) ;) Zaczęłam szukać innego rozwiązania i w ten sposób trafiłam na Portal Biosłone, gdzie znalazłam informacje na temat naparu przynoszącego ulgę dla dróg oddechowych. Jestem po drugiej kuracji i uznałam, że jest to czas, aby opisać swoje wrażenia, szczególnie, że ten temat wzbudził zainteresowanie pod innymi notkami :)   Już na początku uprzedzę, że kuracja wymaga systematyczności, chęci i skupienia. Dla mnie była dość uciążliwa, szczególnie na początku. Mimo wszystko wytrwałam dwie serie (niedługo zaczynam trzecią) i jestem bardzo zadowolona :) Przygotowanie  Aby przygotować napar potrzebujemy:  1 łyżki korzenia omanu 1 łyżki melisy 2 łyżek siemienia lnianego 2 łyżek wrzosu     Zioła wrzucamy do litrowego termosu i zalewamy wrzątkiem. Herbatę należy przygotować wieczorem i popijać w ciągu kolejnego dnia między posiłkami (minimum 30 minut przed i po posiłku), najlepiej małymi łykami. Kuracja powinna trwać sześć tygodni i można ją powtarzać, jednak zaleca się stosować trzytygodniowe przerwy.   Moje wrażenia  Pierwsza seria  Ogromną ulgę poczułam już w drugim tygodniu regularnego, systematycznego picia herbaty. Każda przerwa (nawet jednodniowa) czy nieregularne picie (np. tylko rano i wieczorem) miały odzwierciedlenie w moim oddychaniu. Kuracja przynosiła efekty tylko wtedy, gdy piłam ją w określonych, dość częstych odstępstwach czasu, małymi łykami. Pierwszą serię zakończyłam dwa tygodnie wcześniej - poddałam się, gdy w ciągu dwóch dni zbiłam trzy szklane termosy :(  Przerwa między pierwszą a drugą serią  Już po tygodniu przymusowej przerwy szybko pobiegłam do sklepu po czwarty termos, ponieważ wszystkie objawy powróciły na nowo i znowu uprzykrzały mi życie. Po upływie dziesięciu dni nie wytrzymałam i rozpoczęłam drugą serię (mimo że zaleca się odczekać trzy tygodnie).  Druga seria  Podczas drugiej serii byłam bardziej obowiązkowa i systematyczna, wytrwałam pełne sześć tygodni. Stan moich dróg oddechowych znacznie się poprawił, ale nie był idealny - budziłam się rano z nieprzyjemnie zapchanym nosem, ale w ciągu dnia było o niebo lepiej. Śmiało mogę stwierdzić, że 10 razy lepiej, a nawet więcej!  Przerwa między drugą a trzecią serią  Obecnie odbywam trzeci tydzień zalecanej przerwy i już za kilka dni rozpoczynam trzecią serię. Mój stan jest stabilny - ani się nie pogarsza, ani się nie polepsza. Nie pozbyłam się do końca problemu, więc będę kontynuować walkę :)   Inne zalety herbaty  Poza oczyszczaniem dróg oddechowych, największą zaletą herbaty jest pozytywny wpływ na cerę i włosy. Podczas kuracji nie brakowało mi baby hair, a skóra nie wymagała intensywnego nawilżania :) Ani razu nie byłam chora czy przeziębiona.  Smak  Napar ma specyficzny smak i delikatnie żelową konsystencję (przez siemię lniane), ale mi smakuje :) Nie warto się jednak sugerować moim zdaniem w tym przypadku, ponieważ moje kubki smakowe są przyzwyczajone do dziwnych mikstur ;) Zapewne nie wszystkim będzie smakował, ale warto się przemóc!  Wady  Jedyną wadą, którą odnotowałam to działanie moczopędne naparu i fakt, że nie gasi pragnienia (wręcz przeciwnie). Nie wystąpiły u mnie objawy oczyszczania w postaci uwalniania gęstej wydzieliny, o której napisane jest na stronie Biosłone.  Koszt kuracji  Miesięczny koszt kuracji to około 20-25 zł (chyba, że tak jak ja macie pecha do termosów...). Zioła dostępne są w zielarniach stacjonarnych i internetowych. Na doz.pl brakuje korzenia omanu :(     Kuracja nie jest tak prosta jak zażywanie pigułek, ale ze względu na skuteczność warto poświęcić się i wytrwać, jeśli macie problemy z drogami oddechowymi (na przykład takie, które zostały opisane na Biosłone). Mi napar bardzo pomógł, mam nadzieję, że u Was też się sprawdzi. Dam znać po zakończeniu trzeciej albo czwartej serii :) A teraz oddaję Wam głos - jeśli macie jakieś doświadczenia w temacie dzisiejszego posta, koniecznie dajcie znać :) 