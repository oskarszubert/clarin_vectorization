Moje zamówienia w sklepach oferujących półprodukty kosmetyczne osiągały swego czasu niebotyczne kwoty, więc mam już nieco sprecyzowane zdanie na ich temat :) Poniżej wymienię te, do których na pewno będę zawsze wracać, aby pielęgnowały moją suchą skórę i porowate włosy.        Oleje   Spośród olei wybieram olej arganowy - do włosów oraz olej z pestek malin - do twarzy zamiast kremu. Olej arganowy nabłyszcza, nawilża włosy i sprawia, że są mięsiste. Ideał. Olej z pestek malin pięknie pachnie i najlepiej nawilża moją suchą skórę. W dodatku zawiera naturalne filtry UV. W mojej lodówce zawsze stoi olej z nasion wiesiołka do pielęgnacji skóry na ciele. Masła w ogóle nie przypadły mi do gustu.   Hydrolaty   Moim ulubieńcem jest hydrolat migdałowy, ale ostatnio jestem wierna domowym tonikom. Praktycznie nie widzę między nimi różnicy oprócz tego, że te domowe są darmowe ;)    Witaminy   Bezapelacyjnie d-pantenol (witamina B5) oraz niacynamid (witamina B3). Sama nie wiem, która z nich jest lepsza :) Obie koją, nawilżają i odżywiają. Witamina B3 dodatkowo redukuje przebarwienia. Na pewno nie zrezygnuję też z witaminy C, która ujędrnia i wybiela moją skórę :)    Proteiny   Do tej grupy zaliczyłabym aminokwas l-cysteinę. Oprócz doskonałej płukanki na włosy idealnie działa na moją skórę - żaden półprodukt nie łagodzi tak dobrze stanów zapalnych. Nie miałam przyjemności wypróbowania czystego kolagenu, ale coś czuję, że świetnie sprawdzi się na mojej skórze i włosach. Aby proteiny spełniały swoją rolę potrzebują odpowiedniego poziomu nawilżenia - unikam ich podczas dry hair days.    Ekstrakty Roślinne   Spośród ekstraktów roślinnych mocno wyróżnił się zatężony wyciąg z aloesu, głównie za właściwości nawilżająco-gojąco-przeciwzapalne. Czasami zastępuję go sokiem aptecznym (w zbyt dużym stężeniu niestety mnie uczula) lub tym prosto z liścia :)    Algi   Spirulina to najlepsza maseczka, jaką miałam okazję stosować. Więcej o niej pisałam w tym TAG-u.   Oraz…   Moim must have jest kwas hialuronowy oraz mocznik. Kwas hialuronowy jako baza pod olejek na buzię, natomiast mocznik jako dodatek do masek lub płukanek do włosów. Jest bardzo tani i świetnie nawilża, a przy tym pozostawia na włosach niesamowity blask! Do niezbędników zaliczam także korund. Jest to najpiękniejszy półprodukt jaki widziałam :) W połączeniu z ulubionymi olejkami skutecznie złuszcza zbędny naskórek.    Do czego służą mi półprodukty?    do wzbogacania masek i szamponów, do tworzenia płukanek lub wzbogacania tych domowych, jako baza pod olejek do twarzy, do olejowania włosów na      mokro (olejowo-półproduktowe kąpiele), do mgiełek do włosów      oraz do twarzy.      Tak naprawdę każdy półprodukt się u mnie sprawdza, o ile mnie nie uczula i stosuję go w odpowiednim stężeniu. Opis półproduktu na stronie każdego sklepu powinien zawierać zalecane stężenie, którego należy się trzymać. Tylko wtedy wydobędziemy z półproduktu to, co najlepsze :) Ciekawa jestem, jakie półprodukty urzekły Was :-) 