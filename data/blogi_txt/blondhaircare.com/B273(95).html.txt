Ta notka miała pojawić się wczoraj, ale zupełnie pochłonęły mnie prace nad szablonem bloga. Mam nadzieję, że nowy Wam się podoba :) Jak zawsze, zdania są podzielone, ale myślę, że jest to po prostu kwestia przyzwyczajenia :) Szablon wymaga jeszcze kilku techniczno-kosmetycznych zabiegów, które mam zamiar załatwić w ciągu kilku najbliższych dni :) Jeśli macie jakieś uwagi - będę wdzięczna!   Wracając do tematu posta, zastanawiałyście się kiedyś, jaki powinien być idealny fryzjer? :) Przyznam szczerze, że kilka razy zdarzyło mi się trafić na profesjonalistę, z którego usług byłam naprawdę zadowolona :) Ale mam też za sobą kilka nieprzyjemnych przygód - na przykład na swoją studniówkę musiałąm iść z trzycentymetrową grzywką.... ;)          Obecnie wybieram się do fryzjera tylko po to, aby odświeżyć fryzurę, czyli podciąć końcówki. Nawet podczas tak banalnego zabiegu fryzjerzy popełniają mnóstwo błędów.   Idealny fryzjer według mnie...   Jest kulturalny i ma zadbane włosy :) Widząc estetyczną fryzurę osoby, która za chwilę zajmie się moimi włosami jestem spokojniejsza, że nie zrobi mi na głowie kukuryku :) Poza fryzurą zwracam także uwagę na estetykę salonu. Raz trafiłam do fryzjerki, która nawet nie usuwała z podłogi ściętych włosów swoich klientów :)  Przed wykonaniem usługi zapoznaje się ze strukturą moich włosów oraz moimi oczekiwaniami, a następnie przedstawia cenę. Cennik w salonach fryzjerskich jest zazwyczaj umieszczony w widocznym miejscu, ale już na początku lubię mieć pewność, ile zapłacę.  Jest delikatny dla moich włosów:   myje je ciepłą/letnią wodą i dokładnie spłukuje nałożone kosmetyki, rozczesuje bez szarpania i skrobania, nie rozrywa kołtunów tylko spokojnie rozplątuje je najpierw palcami, nie suszy agresywnie włosów gorącym nawiewem (zamienia go na letni) i nie szarpie włosów metalową szczotką, ponieważ taki zabieg strasznie przesusza i puszy moje porowate końcówki (szczególnie wtedy, gdy jeden kosmyk suszony jest na szczotce kilka razy), używa bardzo dobrej jakości narzędzi, które są przede wszystkim sterylne - nożyczki, grzebień, szczotka, okrycia, ręczniki,      Wie ile to jest 1 cm i podcina dokładnie tyle włosów, ile proszę. Przy tym uważam, że fryzjer powinien konstruktywnie ocenić stan włosów i otwarcie powiedzieć, że powinnam lepiej zadbać o ich stan lub podciąć je o kilka centymetrów więcej. Konstruktywna krytyka jest motywująca i dzięki niej możemy spojrzeć na różne sprawy zupełnie inaczej, a więc prowadzi do pozytywnych zmian :) Często fryzjerzy wyrażają swoje zdanie na temat naszych włosów w nieodpowiedni sposób i odbieramy to jako atak, po czym więcej już do tego salonu nie wracamy ;)    Jest dokładny! Nawet podcinając końcówki dba o każdy szczegół, przede wszystkim o symetryczność fryzury (chyba, że cięcie jest akurat asymetryczne). Uwielbiam symetrię :)    Stosuje kosmetyki o przyjaznych składach, również z silikonami, które ochronią włosy w czasie modelowania. Dobiera je do struktury włosów (kręcone/proste/falowane, gęste/rzadkie, cienkie/grube, wysokoporowate/niskoporowate itp.).    Słucha moich próśb i nie cieniuje, gdy proszę o proste cięcie. Pyta mnie o zdanie, jeśli chce utrwalić fryzurę lakierem do włosów. Delikatny preparat wygładzający jest dla mnie zupełnie wystarczający - lekkie, naturalne włosy to jest to, co lubię :)    Nie mam nic przeciwko pogawędkom z fryzjerem, ale nie lubię, gdy rozmawia z koleżanką/kolegą ze stanowiska obok o problemach z szefową lub romansach. Moja mama była strzyżona przez fryzjerkę, która w tym samym czasie kłóciła się ze swoją koleżanką z pracy o faceta :D :o      Najgorsze jest to, że nie zawsze wysokie ceny i luksusowy salon świadczą o poziomie wykonywanych usług. Raz za podcięcie końcówek zapłaciłam 85 zł i mimo że poprosiłam o proste cięcie w kształcie U otrzymałam mocno wycieniowaną fryzurę i w pakiecie kilka skarg na wyzyskującą kierowniczkę :D Po kilku miesiącach udałam się do zwykłego, osiedlowego fryzjera i za 20 zł obcięto mnie dokładnie tak, jak chciałam :) Dziewczyny, napiszcie jakie macie oczekiwania wobec fryzjerów :) Może post wraz z komentarzami dotrze do chociaż małej garstki fryzjerów i pozwoli uniknąć im fryzjerskich porażek? :) 