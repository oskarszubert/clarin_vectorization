Alkohol wpływa destrukcyjnie nie tylko na wysuszone, zniszczone i porowate końcówki włosów, ale również może podrażniać i wysuszać wrażliwą skórę głowy – szczególnie, jeśli jest stosowany zbyt często oraz w nieodpowiednio wysokim stężeniu. W kosmetykach o właściwie skomponowanym składzie zazwyczaj nie zagraża mojej skórze, ponieważ stosując wcierki na bazie alkoholu robię przerwy i pamiętam o nawilżaniu oraz natłuszczaniu skóry głowy :)                We wcierkach alkohol stosowany jest jako składnik miejscowo rozgrzewający (rubefaciens), który ułatwia składnikom odżywczym penetrację głębszych warstw skóry. Ponadto spełnia funkcję konserwantu (w ten sposób można uniknąć wprowadzenia syntetycznego środka antybakteryjnego lub zmniejszyć jego ilość), środka rozpuszczającego dla substancji aktywnych oraz substancji regulującej konsystencję kosmetyku.    W odżywkach do skóry głowy najczęściej spotyka się następujące alkohole:  Etanol (spirytus roślinny, alkohol etylowy) - w preparatach kosmetycznych występuje  pod nazwą Alcohol, najczęściej w stężeniu 40-70 %. Alkohol denaturowany (denaturat, spirytus skażony) - w odróżnieniu od czystego etanolu, skażony jest substancjami chemicznymi. W kosmetykach występuje głównie pod nazwą Alcohol Denat.     Od dłuższego czasu testuję na swojej skórze głowy różne alkoholowe wcierki, między innymi kurację wzmacniającą Joanna Rzepa oraz lotion regenerujący Sebroadin z żeń-szeniem. Obie rozprowadzałam po każdym umyciu na wilgotnej (nie mokrej) skórze głowy, delikatnie masując. Zarówno lotion Seboradin, jak i Joanna Rzepa nie są według mnie zbyt wydajne, ale ten fakt uzależniony jest zapewne od gęstości włosów. Mają też dość nieprzyjemny zapach, ale za to unoszą włosy u nasady i skutecznie regulują wydzielanie sebum :)       Kuracja wzmacniająca Joanna Rzepa    Patrząc jedynie na stosunek ceny do pojemności i wydajności, na pewno wybrałabym Joannę Rzepę. Na samym początku zachwyciło mnie uczucie mrowienia/pieczenia tuż po aplikacji, a także fakt, że produkt zapakowany jest w kartonik, który chroni go przed szkodliwym działaniem światła. Niestety nie wrócę już do niej ze względu na silne podrażnienie całej skóry głowy, które wcierka spowodowała już po piątym użyciu. Jeszcze nigdy moja skóra nie była tak obolała i swędząca jak wtedy! Na powierzchni całej głowy pojawiły się bolące „guzki” i drobne pryszczki, które zniknęły dopiero po tygodniu. Przyczyną może być sam Alcohol Denat., ale także obecne w składzie potencjalnie podrażniające składniki (DMDM Hydantoin, PEG-75 Lanolin) czy uczulające substancje zapachowe. Ze względu na mocne podrażnienie i konieczność odstawienia preparatu nie mogłam ocenić baby hair i miesięcznego przyrostu :(    Skład Aqua, Alkohol Denat., PEG-75 Lanolin, Raphanus Sativus Extract (ekstrakt z rzodkwi), Urtica Dioica Extract (ekstrakt z pokrzywy), Arcitium Lappa Extract (ekstrakt z łopianu), Humulus Lupulus Extract (ekstrakt z chmielu), Glycogen, Glycerin, Niacinamide (witamina B3), Panthenol (prowitamina B5), Menthol, Allantoin, Laureth-10, Citric Acid, Parfum, Benzyl Salicylate, Butylphentyl Methylpropinal, Citronellol, Hexyl Cinnamal, Limonene, Linalool, Dmdm Hydantoin, Methylchloroisothiazolinone, Methylisothiazolinone.   Cena: ok. 8 zł / 100 ml. Dostępna jest w drogeriach i aptekach.                Seboradin z żeń-szeniem Większą sympatię zyskał u mnie lotion Seboradin z żeń-szeniem ze względu na przyjaźniejszy skład (niektórym może nie odpowiadać Propylene Glycol), brak skutków ubocznych w postaci podrażnień, imponujący wysyp baby hair podczas systematycznego stosowania oraz mój ulubiony aplikator-spray. W przeciwieństwie do kuracji Joanna Rzepa nie odczułam silnego mrowienia skóry tuż po aplikacji, a zużyłam w sumie 1,5 opakowania. Nie zauważyłam też wpływu na tempo przyrostu moich włosów.  Zdrowe włosy o niższej porowatości lotion będzie pięknie nabłyszczał, ale stosowany w nadmiarze może wysuszać. Ja stosuję go tylko na skórę głowy i włosy u nasady, moje końcówki nie akceptują nawet najmniejszej dawki alkoholu :)    Skład    Alcohol and Diethyl Phthalate and Propylene Glycol, Aqua, PanaxGinseng Extract (extrakt z żeń- szenia), Hypercium Perforatum Extract (ekstrakt z dziurawca), Burdock Extract (ekstrakt z łopianu), Glycerin, Raphanus Nigra Extract (ekstrakt z czarnej rzodkwi), Parfum, Castor Oil (olej rycynowy), Coriander Oil (olejek eteryczny z kolendry).    W składzie znajduje się wyciąg z dziurawca, którego nie powinno stosować się latem (szczególnie doustnie), ponieważ uwrażliwia skórę na promienie słoneczne. Prawdopodobnie stężenie dziurawca w lotionie jest bardzo niskie, ale warto mieć to na uwadze :) Cena: ok. 22 zł / 200 ml. Dostępny jest w aptekach.      Ciekawa jestem jaka jest Wasza opinia na temat tych produktów i czy Joanna Rzepa podrażniła Waszą skórę tak jak moją :( 