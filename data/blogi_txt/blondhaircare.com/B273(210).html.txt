Moja siostra przez wiele miesięcy traciła majątek na apteczne preparaty, które pomogłyby zagęścić jej włosy i powstrzymać nadmierne wypadanie. Żaden nie okazał się w 100% skuteczny. Gdy w ogrodzie pojawiła się czarna rzepa postanowiła wypróbować jej działanie w postaci czystego soku :)        Jak przygotowywała sok?    Dokładnie myła rzepę wyrwaną prosto z ziemi, a następnie z połówki (jak na zdjęciu) wyciskała w sokowirówce sok - taka ilość w zupełności wystarczała, aby pokryć skórę głowy. Zapach soku jest bardzo specyficzny i intensywny, ale nie utrzymuje się na włosach po umyciu. Nadaje się do każdego koloru włosów.   Jak używała soku?    3-4 razy w tygodniu godzinę przed myciem włosów wcierała sok w skórę głowy wykonując przy tym delikatny masaż. Za każdym razem rzepa wywoływała pieczenie - jest to normalna reakcja. Kuracja trwała 6 tygodni.  Jak podczas każdej kuracji należy robić przerwy. Ważne jest także nawilżanie skóry głowy i obserwowanie swojego organizmu - każdy może reagować inaczej. Przyznam, że sama wypróbowałam kilka razy ten soczek, ale wcierałam go w świeżo umytą, wilgotną skórę i nie spłukiwałam. Nie mam problemu z wypadaniem, a siemię wystarczająco wzmocniło moje włosy, więc nie kontynuowałam. Niektórzy rozprowadzają sok na całej długości włosów, można też dodawać go do masek/odżywek. Jakie efekty uzyskała?    Już po kilkunastu zabiegach włosy przestały nadmiernie wypadać, były uniesione u nasady i przestały się przetłuszczać. Przed kuracją musiała myć włosy codziennie, teraz robi to co 2-3 dni.  Co zawiera w sobie czarna rzepa?    Czarna rzepa to źródło witaminy C, B1 i B2, PP, potasu, cynku, żelaza, wapnia, magnezu, siarki i fosforu. Zawiera także olejki gorczyczne, które nadają rzepie intensywny zapach i smak, a także pobudzają ukrwienie skóry działając stymulująco i wzmacniająco na cebulki. Dostarczana w pożywieniu wzmacnia nie tylko włosy, ale cały organizm.     Polecana jest osobom, które zmagają się z łupieżem, nadmiernym łojotokiem oraz wypadaniem włosów. Jej walory wykorzystują producenci kosmetyków do włosów, dlatego w drogeriach znajdziemy wiele linii produktów z ekstraktem z czarnej rzepy (włosomaniaczki polecają ampułki Joanna Rzepa). Czy nie lepiej udać się do warzywniaka? :) 