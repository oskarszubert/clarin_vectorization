Zaraz po przeczytaniu listu od Oli (było to dokładnie 06.06) wprowadziłam w życie systematyczne olejowanie. Olejowałam włosy przed każdym myciem, czyli co drugi dzień. Nakładałam płaską łyżeczkę oleju arganowego  od ucha w dół  i związywałam włosy w kok na 2-3 godziny. Następnie moczyłam włosy, nakładałam odżywkę/maskę, która emulgowała olej i dopiero potem myłam włosy szamponem.    Olejek zawsze miałam przy sobie w torebce i najczęściej robiłam to tuż przed wyjściem z pracy :) Olejowanie tak weszło mi w nawyk, że praktycznie nie zwracałam na ten zabieg większej uwagi. Ostatnio zauważyłam jednak rzeczy, o których muszę Wam napisać :)      Pamiętacie bad hair day, który dopadł mnie w czerwcu w upalny, parny dzień? Lipcowe i sierpniowe upały w ogóle nie wpłynęły na stan moich włosów. Nie puszyły się, cały czas były nawilżone i gładkie. Wróciłam znad morza również z niepogorszonym stanem włosów, a zwykle były wtedy klejące i suche. Jestem pewna, że to zasługa olejowania, mimo że na czas wakacji zrobiłam sobie od niego przerwę. Obecnie, pomimo upałów czy wysokiej wilgotności, mogę pozwolić sobie na umycie włosów jedynie łagodnym szamponem z ziołami i prezentują się bardzo dobrze :) Ostatnio zrobiłam dwa testy i umyłam głowę bez wcześniejszego olejowania, a także bez żadnej odżywki, wcierki czy serum. Wcześniej moje wysokoporowate włosy byłyby wyraźnie spuszone i niedociążone, a teraz po takim zabiegu są lekkie, umiarkowanie błyszczące, nawilżone i puszyste :)       Włosy po umyciu samym szamponem. Zdjęcie zrobione w pochmurny dzień.      Ostatnio włosy podcinałam w lutym, a intensywne olejowanie rozpoczęłam w czerwcu, więc nie do końca mogę ocenić kwestię wpływu olejowania na częstotliwość podcinania końcówek. Mogę jednak stwierdzić, że włosy o wiele wolniej się niszczą, nie widuję masy "białych kulek", złamań czy rozdwojeń. Podcięłam włosy w ostatni piątek, a z olejowania nie zamierzam rezygnować, więc mam nadzieję, że uda mi się to wkrótce ocenić :)    Dzięki intensywnemu olejowaniu udało mi się uelastycznić i wygładzić przednie kosmyki, które zawsze były bardziej porowate i jaśniejsze niż reszta włosów. Teraz ich struktura nie różni się znacznie od pozostałych kosmyków, są jedynie jaśniejsze :) Niestety na zdjęciach jaśniejsze kosmyki zawsze sprawiają wrażenie przesuszonych.    Ostatnią pozytywną rzeczą, jaką zauważyłam to widoczne ograniczenie plątania, z którym ostatnio miałam dość duży problem.      Jedyną negatywną kwestią było przeolejowanie (włosy klejące i obciążone) i trudności w zmyciu oleju, z którymi borykałam się w lipcu. Włosy nie wchłaniały już płaskiej łyżeczki oleju, po kilku godzinach nadal były bardzo tłuste i dwa razy zdarzyło mi się ich nie domyć, mimo obecności odżywki. W czasach, kiedy olejowałam raz na tydzień lub rzadziej, włosy wchłaniały olej w ekspresowym tempie :)     Podsumowując – jeśli jeszcze nie skusiłyście się na takie intensywne olejowanie, a Waszym włosom wyraźnie brakuje dociążenia i elastyczności, koniecznie spróbujcie :) A jeśli zrobiłyście już taki eksperyment - podzielcie się wrażeniami :) 