Działanie maski czy odżywki na włosach nie zależy tylko od składu maski i struktury włosa, ale również od naszych preferencji. Jedni lubią włosy miękkie, puszyste i sypkie, inni sztywne i pełne objętości, a jeszcze inni mięsiste i dociążone. Ja lubię właściwie każdy efekt na włosach, o ile włosy są nawilżone, błyszczące i ujarzmione. Najbardziej jednak podobają mi się wtedy, gdy są mięsiste, śliskie i ciężkie. Dzisiaj napiszę, czy słynna odżywka Nivea Long Repair sprostała moim włosowym gustom. :)        Skład  Aqua, Stearyl Alcohol, Cetyl Alcohol, Stearamidopropyl Dimethylamine, Dimethicone, Hydrolyzed Keratin, Orbignya Oleifera Seed Oil, Oryzanol, Silicone Quaternium-18, Guar Hydroxypropyltrimonium Chloride, Trideceth-6, Trideceth-12, C12-15 Pareth-3, Coco Betaine, Cocamidopropyl Betaine, Sodium Chloride, Lactic Acid, Citric Acid, Phenoxyethanol, Potassium Sorbate, Ethylhexylglycerin, Linalool, Butylphenyl Methylpropional, Geraniol, Benzyl Alcohol, Parfum.    Skład odżywki nie jest zły, choć poprzedni podobał mi się o wiele bardziej. Poza hydrolizowaną keratyną i olejem babassu odżywka zawiera także Guar Hydroxypropyltrimonium Chloride, który wygładza moje włosy i nadaje im śliskości, dlatego lubię ten składnik o wiele bardziej niż silikony :) Jeśli mowa o silikonach, w tej odżywce znajdują się tylko te łatwo zmywalne.    W wielu miejscach w Internecie funkcjonuje następujący skład tej odżywki, niestety już nieaktualny:  Aqua, Stearyl Alcohol, Cetyl Alcohol, Stearamidopropyl Dimethylamine, Dimethicone, Simmondsia Chinensis Seed Oil, Aloe Barbadensis Leaf Juice, Hydrolyzed Keratin, Orbignya Oleifera Seed Oil, Oryzanol, Silicone Quaternium-18, Guar Hydroxypropyltrimonium Chloride, Coco Betaine, Cocamidopropyl Betaine, Trideceth-6, Trideceth-12, C12-15 Pareth-3, Lactic Acid, Sodium Chloride, Methylparaben, Propylparaben, Phenoxyethanol,Linalool, Butylphenyl Methylpropional, Geraniol, Benzyl Alcohol, Parfum. Działanie   Gdy stosowałam odżywkę na porządnie nawilżonych włosach, po wysuszeniu były miękkie, nawilżone, błyszczące, sypkie, proste, nie strączkowały się, nie plątały i nie puszyły. Natomiast gdy stosowałam ją na intensywnie oczyszczonych włosach, nie była w stanie ich dostatecznie nawilżyć i aby dodać końcom ciężkości, po wysuszeniu musiałam wetrzeć w nie odrobinę oleju arganowego.  Jeśli macie wymagające włosy o wysokiej porowatości, ta odżywka najprawdopodobniej będzie dla nich zbyt lekka, dlatego najlepiej wymieszać ją z kroplą oleju lub naolejować wcześniej włosy i nałożyć ją przed myciem włosów w celu zemulgowania oleju. Mimo że moje włosy nie są ani suche, ani zniszczone, właśnie jako emulgator oleju działała na moich włosach najlepiej - są po niej mięsiste, gładkie, śliskie :) Nie wszystkie odżywki nadają się do emulgowania oleju, ta jest idealna ze względu na obecność kilku środków powierzchniowo- czynnych.  Z kolei gdy włosy mają dość masek przepełnionych olejami, używam tej odżywki, aby mogły troszkę odpocząć. :) Odżywka bardzo dobrze rozprowadza się na włosach, ma gęstą konsystencję i bardzo ładny zapach, który długo utrzymuje się na włosach. Ja noszę bardzo często związane włosy, więc zapach utrzymuje się do następnego mycia. Opakowanie jest odporne na wilgoć, więc nie wygląda nieestetycznie, gdy kilka dni stoi na wannie. Dostępna jest praktycznie we wszystkich drogeriach (choć często bywa wykupiona) i kosztuje mniej niż 10 zł / 200 ml. Ja kupiłam swoją w promocji w Hebe za 6,99 zł.  Podsumowując, odżywka nie okazała się moim hitem, ale uważam, że jest warta uwagi i ze względu na dostępność i cenę będę po nią czasami sięgać, szczególnie między olejowaniem a myciem. :)      A jak odżywka sprawdza się u Was? Bardzo ciekawi mnie, jak działa na włosach o bardzo wysokiej porowatości. Jest chociaż jedna osoba, której nie przypadła do gustu? ;) 