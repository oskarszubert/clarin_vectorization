W związku z ogromną liczbą próśb o pomoc w rozszyfrowaniu składów kosmetyków przygotowałam wpis na temat zasad, którymi kieruję się analizując składy - mam nadzieję, że okaże się dla Was przydatny :) Jestem samoukiem, więc wszystko co zawrę w tym poście oparte jest na wiedzy, którą zdobyłam podczas lektury różnych publikacji, a także podczas obserwacji swojego organizmu.              W krajach UE producenci kosmetyków zobligowani są do umieszczenia składu produktu zgodnie z INCI na opakowaniu lub ulotce.      Składniki podawane są według stężenia w kolejności malejącej: półprodukty, których stężenie w danym kosmetyku jest największe znajdziemy na samym początku składu.      Składniki występujące w składzie tuż po zapachu (parfum/fragrance) dodane są do produktu w śladowych ilościach. Mała ilość składników niekoniecznie musi oznaczać, że producent poskąpił nam półproduktów ;) Może to wynikać z zalecanego stężenia (np. zalecane stężenie D-panthenolu w produktach do włosów - do 1,0%), przy którym półprodukt działa najlepiej. Składniki, które występują w stężeniu mniejszym niż 1% podawane są na końcu składu w dowolnej kolejności, często według alfabetu.      Nazwy składników według INCI podawane są w języku angielskim lub po łacinie (wyciągi roślinne).      Moje początki...      Swoją przygodę z rozczytywaniem składów rozpoczęłam od zwracania uwagi na kluczowe słowa, które pozwalały mi stwierdzić czy w danym kosmetyku występują wartościowe składniki:  oil - olej roślinny (z wyjątkiem Mineral Oil - pod tą nazwą kryje się parafina; z olejami zwierzęcymi na szczęście się nie spotkałam, ale wiem, że niektóre produkty je zawierają)  seed oil - olej z nasion danej rośliny (np. Grape Seed Oil)  kernel oil - olej z pestek danej rośliny (np. Palm Kernel Oil)   butter - masło (np. Shea Butter)  leaf juice - sok z liści (np. Aloe Leaf Juice)  extract - ekstrakt roślinny (np. Aloe Leaf Extract)  protein - proteiny (np. Hydrolyzed Soya Protein)     Potem po przyjściu do domu korzystałam z Internetu, aby przeanalizować skład dokładniej. Dzięki temu poznałam masę innych przyjaznych składników, np. mocznik (Urea), kolagen (Soluble Collagen) czy argininę (Arginine). Bardzo pomogło mi też przeglądanie ofert sklepów z półproduktami ;)      Następnie nauczyłam się wyłapywać złe alkohole, które przy dłuższym stosowaniu wysuszały moje porowate włosy (np. Alcohol Denat, Isopropyl Alcohol), a wszystkie inne traktowałam jako te dobre (np. Cetearyl Alcohol - alkohol tłuszczowy) :) Później odkryłam, że moje włosy nie tolerują parafiny, która powodowała u mnie elektryzowanie i wysuszała końcówki.      Z czasem opatrzyły mi się nazwy podstawowych konserwantów, zapachów, zapamiętałam, że barwniki rozpoczynają się od "CI" i potem poszło z górki :) Zaczęłam szukać punktów wspólnych w produktach, które mi wybitnie służyły lub robiły z włosów sianko. W ten sposób odkryłam wyższość emolientów nad wyciągami roślinnymi jeśli chodzi o końcówki oraz niezawodność ziół i produktów o kwaśnym pH jeśli chodzi o skórę głowy :) Niestety u każdego wygląda to inaczej.      Inne przykładowe zasady, którymi się obecnie kieruję:  Unikam parafiny w produktach do pielęgnacji twarzy, włosów i świeżo wydepilowanych partii ciała, ze względu na podatność mojej skóry na zatykanie porów. Za to do pielęgnacji dłoni i stóp – parafina jest najlepsza :)  W kremach do twarzy staram się unikać też zapychających trójglicerydów i gliceryny. Twarz pielęgnuję najczęściej naturalnymi produktami, natomiast jeśli chodzi o pozostałe części ciała jestem mniej wymagająca ;) Nie stronię od detergentów (np. SLS, SLES, ALES), ale nie używam produktów z ich zawartością do mycia buzi, zębów (tak, w pastach też się je spotyka) czy okolic intymnych. Obecność SLS w szamponach do codziennego stosowania rekompensują mi ekstrakty roślinne, natomiast w płynach do kąpieli naturalne olejki :) Produktów do włosów obfitych w substancje filmotwórcze (parafina, silikony) nie nakładam na skórę głowy, nawet przed myciem.  Staram się ograniczać kontakt skóry i paznokci z produktami, które zawierają pochodne formaldehydu, szczególnie po tym co zobaczyłam na wielu blogach, m.in. u annawanna :( Produktów z zawartością alkoholu (również tych ekologicznych konserwowanych alkoholem) nie używam do pielęgnacji twarzy i końcówek włosów (wysuszają).     Ze względu na to, że struktura włosów, skóry i paznokci każdego człowieka może się mocno różnić, każdy powinien opracować swoje własne zasady :) Podsumowanie      Czytając skład wyszukuję składniki aktywne, które mi służą oraz te, których moje włosy czy skóra nie tolerują. Natomiast jeśli chodzi o proporcje, bezpieczeństwo i pozostałe kwestie - nie posiadam aż tak specjalistycznej wiedzy, dlatego ufam producentowi. Nie stronię od produktów z silikonami czy detergentami - używam ich z umiarem. W mojej łazience nie ma jednak kosmetyków do pielęgnacji włosów i skóry, w których nie ma pożytecznych składników.    Są w niej za to produkty, których składy na pierwszy rzut oka nie zachwycają (np. arganowa Inebrya), natomiast ich działanie przerasta moje oczekiwania :) W kosmetykach nie są ważne same składniki, ale przede wszystkim ich stężenie oraz to jak współgrają z pozostałymi składnikami. Czasami skład nie jest bogaty, ale płacimy za know how, ponieważ liczy się stężenie oraz odpowiedni dobór składników. Poprawne czytanie składów, oprócz bardzo szerokiej wiedzy, wymaga znajomości potrzeb skóry czy włosów. Ja analizuję składy raczej powierzchownie i intuicyjnie, ale z doświadczenia wiem, że lepiej zwracać uwagę na skład intuicyjnie niż w ogóle :-) PS: http://ec.europa.eu/consumers/cosmetics/cosing/index.cfm?fus eaction=search.simple - to moja ulubiona strona, dzięki której rozkodowuję składy. Znajduję na niej, w przeciwieństwie do innych, analizę 99,9% składników :) Bardzo lubię też http://cosdna.com/eng/ingredients.php, na którą trafiłam dawno temu dzięki Italianie. Przy okazji zapraszam Was do jej wpisu, w którym bardzo ładnie przedstawiła swój składowy punkt widzenia :) 