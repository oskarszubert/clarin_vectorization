Przepis na ten balsam znalazłam kiedyś w jednej z książek Michała Tombaka, zainteresował mnie przede wszystkim ze względu na swą prostotę. Chodzi o   mieszankę octu jabłkowego i oleju słonecznikowego.        Wcześniej zdarzało mi się stosować podobną mieszankę, lecz składającą się z octu spirytusowego albo oleju rzepakowego, zawsze brakowało mi jakiegoś składnika ;) Przygotowanie     Do małej buteleczki (zbieractwo się przydaje! :D) przelewam 10 ml octu jabłkowego oraz 10 ml oleju słonecznikowego - 20 ml mieszanki wystarcza mi na kilka dni, później przygotowuję nową porcję. Taką buteleczkę noszę ze sobą w torebce - przydaje się w razie skórnej awarii :) Emulsja jest dwufazowa, przed użyciem należy porządnie wstrząsnąć. Działanie      Mieszanka sprawuje się na mojej skórze rewelacyjnie: zasusza ranki, łagodzi zaczerwienienia, a zdrowe obszary skóry świetnie nawilża. Stosuję ją systematycznie na zmienioną chorobowo skórę na ciele - w tym przypadku jej skuteczność oceniam jako zbliżoną do działania maści sterydowych, które jak wiadomo przy dłuższym stosowaniu są bardzo niebezpieczne.     Nakładam ją także na zdrową skórę twarzy jako substytut kremu - bardzo fajnie napina skórę, szybko się wchłania. Olejowałam też mieszanką suche włosy, w tym przypadku również sprawdziła się świetnie :))    Minusy ;) Balsam nie nadaje się dla osób, które mają wrażliwy nosek... Olej w połączeniu z octem przypomina mi zapach gorzelni, wokół której bawiłam się w dzieciństwie ;) Kolejnym minusem może być uczucie szczypania w przypadku ran - występuje tylko na początku, tuż po aplikacji.        Dla mnie najważniejsza jest skuteczność, która wygrywa z zapachem czy szczypaniem. Jeśli macie w domu olej słonecznikowy i ocet jabłkowy, a także zmagacie się z nieprzyjacielem na ciele - zachęcam do wypróbowania mieszanki. Sprawdzi się także na zdrowej skórze jako zamiennik dla kremu czy balsamu do ciała. Uwielbiam medycynę niekonwencjonalną :) A Wy jakie macie o niej zdanie? 