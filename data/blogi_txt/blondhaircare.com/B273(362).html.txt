Jak wiecie, aktualnie badam wpływ siemienia lnianego na własne zdrowie i urodę. Domyślam się, że niektóre z Was także piją lnianą miksturkę, dlatego bardzo Was proszę o zachowanie szczególnej rozwagi i umiaru, o którym już wcześniej wiele razy wspominałam. Siemię lniane w nadmiernych ilościach jest toksyczne, więc broń Boże nie spożywajcie surowego siemienia łyżkami. Skonsultowałam się ze znajomym farmaceutą – 2 łyżki siemienia dziennie to zbyt mała dawka, aby organizm „zwrócił uwagę” na cyjanogenne związki zawarte w nasionach lnu, dlatego ja będę kontynuować eksperyment w niezmienionej formie. Nie chciałabym, aby przez moje posty ktoś zrobił sobie krzywdę, dlatego zapoznajcie się proszę z poniższym artykułem: Cyjanowodór jest bardzo silną trucizną. Przyjmuje się, że dawka 1 mg  kwasu pruskiego na 1 kg masy ciała człowieka grozi ciężkim zatruciem lub  śmiercią (LD50 = 1,5 mg na/kg masy ciała). W związku z tym wiele  oficjalnych źródeł przestrzega przed spożywaniem siemienia lnianego  mielonego samemu na świeżo. Nasiona lnu (podobnie jak i łodyga oraz liście) zawierają dwa związki cyjanogenne należące do grupy glikozydów nitrylowych (inaczej: nitrylozydów):  linustatynę oraz neolinustatynę. Dopóki ziarno jest nienaruszone,  związki te są stabilne i nie ulegają przemianom chemicznym. Dzieje się  tak, ponieważ glikozydy i aktywujące je enzymy umieszczone są w różnych częściach ziarna i nie stykają się ze sobą.  Dopiero w momencie pęknięcia łupiny i naruszenia struktury ziarna,  następuje aktywacja enzymów, które rozpoczynają przemianę glikozydów w cyjanowodór. Proces ten nazywamy cyjanogenezą (produktami pośrednimi  cyjanogenezy linustatyny i neolinustatyny są: linamaryna oraz  lotaustralina).    Cyjanogeneza nie zachodzi, jeśli zmielone nasiona zalejemy gorącą wodą,  lub gdy je zagotujemy w wodzie, ponieważ enzym aktywujący przemiany  jest białkiem, i jak każde białko w wysokiej temperaturze ulega denaturacji i traci swoje właściwości.    Przeciwnie: zalanie zmielonego siemienia wodą chłodną lub zimną przyspieszy cyjanogenezę (następuje hydroliza nitrylozydów).    Zalanie całego (nie zmielonego) siemienia zimną wodą nie powoduje cyjanogenezy, ponieważ – jak już wcześniej napisałam – w nienaruszonym  ziarnie glikozydy nie mają kontaktu z enzymami. Dlatego spożycie śluzów powstałych w wyniku zalania zimną wodą całego siemienia nie powoduje powstania cyjanowodoru.    W diecie dr Budwig zmielone siemię nie jest jednak podgrzewane, ani  prażone. Mieli się je zawsze na świeżo i dodaje do soków, szampana lub  jogurtu. W tej postaci zjadane jest codziennie, regularnie w stosunkowo  dużych ilościach (3-6 łyżek dziennie). Co więcej, w okresie przejściowym  (moment rozpoczęcia diety) chory jest zobowiązany do zjedzenia aż 250 g  mielonego siemienia w ciągu1 dnia! Czy to jest rzeczywiście bezpieczne? Całość artykułu znajdziecie pod tym linkiem.    Jeśli macie jakieś przydatne informacje -  każda jest na wagę złota, podzielcie się :)    Pozdrawiam :* 