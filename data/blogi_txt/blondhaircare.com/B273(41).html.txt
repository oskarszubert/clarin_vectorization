Oprócz stałych ulubieńców w mojej włosowej kolekcji znajdują się kosmetyki, które używam od czasu do czasu, np. nafta kosmetyczna czy granatowa maska NaturVital. Niestety wśród nich bywały też takie produkty, które podczas sprzątania zdarzało mi się wyrzucać „bo stoją już tak długo” i wolałam nie ryzykować nakładając na siebie lub innych przeterminowany kosmetyk. Aby uniknąć tego typu sytuacji na dnie każdego opakowania wodoodpornym markerem zapisuję sobie datę otwarcia :) Zwracam też uwagę, czy na opakowaniu jest podana data ważności oraz znaczek otwartego słoiczka (PAO - Period After Opening), który informuje w ciągu ilu miesięcy od otwarcia musimy zużyć dany produkt:         Jeśli producent zbada laboratoryjnie, że trwałość kosmetyku przekracza 30 miesięcy, wówczas nie ma obowiązku informować nas na etykiecie o dacie ważności. Zamiast tego powinien umieścić znak Period After Opening. Jeśli trwałość kosmetyku wynosi mniej niż 30 miesięcy, wówczas na opakowaniu musi pojawić się konkretna data ważności. Zgodnie z prawem niektóre produkty nie wymagają podania okresu przydatności i są to szczelnie zamknięte ampułki lub saszetki jednorazowego użytku, dezodoranty, wody toaletowe itp.     Ja najczęściej spotykam się z sytuacją, kiedy podana jest zarówno data ważności, jak i PAO. Wtedy po otwarciu kosmetyk zachowuje trwałość przez okres wskazany na znaku PAO, który nie zawsze pokrywa się z terminem ważności, na przykład:  data ważności: 31.12.2013, PAO: 6M, otwieramy produkt 31.03.2013 - powinniśmy go zużyć do 30.09.2013. data ważności: 31.08.2013, PAO: 6M, otwieramy produkt 31.03.2013 - powinniśmy go zużyć do 31.08.2013 (za 6 miesięcy będzie wrzesień, więc przekroczymy datę ważności).     Wszystko zależy też od warunków, w jakich kosmetyk jest przechowywany - mimo aktualnej daty ważności może się zdarzyć, że utracił pierwotną konsystencję, kolor lub zapach - taki produkt należy niezwłocznie wyrzucić! Aby kosmetyk służył nam aż do daty ważności musimy go odpowiednio przechowywać, zachować higienę i dokładnie zakręcać po każdym użyciu. Po upływie wskazanego terminu ważności produkt może stracić na skuteczności, spowodować reakcję alergiczną lub inną szkodę. Niektórzy producenci szyfrują datę ważności i zamiast klasycznej daty umieszczają na opakowaniu różne kody, np. A339AP, 73822590, NE006. Na szczęście powstały aplikacje, dzięki którym możemy szybko je rozszyfrować, np. checkcosmetic.net :)      Zwracacie uwagę na datę ważności i inne znaczki na opakowaniach? :) 