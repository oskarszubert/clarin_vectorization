Ta pospolita, najczęściej nielubiana roślina z parzącymi włoskami zawiera w sobie pokłady soli mineralnych (wapń, fosfor, żelazo, siarkę, potas, potas, jod, sód), witamin (A, K, B, C), olejków eterycznych, chlorofilu, związków aminowych, garbnikowych, kwasów organicznych (mrówkowy, glikolowy, glicerolowy), flawonoidów, fitosteroli i innych. Substancje aktywne zawarte są zarówno w liściach, jak i łodygach oraz kłączach pokrzywy. Preparaty pokrzywowe wzmacniają włosy, skórę i paznokcie, oczyszczają organizm z toksyn, a także podnoszą jego odporność.     Wiosna to idealny moment na to, aby zebrać pokrzywy i przygotować z nich różne urodowo-zdrowotno- odmładzające miksturki - od naparu i soku, przez płukankę do włosów, po pokrzywową potrawę :)         Malutka pokrzywa, która wyrosła na moim parapecie obok bazylii :)     Kiedy należy zbierać pokrzywę?  Pokrzywę najlepiej zbierać na przełomie kwietnia/maja zanim zakwitnie - wtedy jest najbogatsza w składniki odżywcze i ma najlepsze walory smakowe.  Gdzie zbierać?  Najlepiej wybierać te pokrzywy, które rosną na spokojnych, naturalnych terenach, daleko od szos, fabryk itp. Jak zbierać?  W celu ususzenia na herbatę należy zbierać wierzchołki pokrzyw (do 6 górnych liści), natomiast dla soku, płukanek czy nalewki zbieramy całe pędy. Aby zapobiec poparzeniu należy założyć gumowe rękawice.  Jak suszyć?  Świeżo ściętą, delikatnie oczyszczoną i oberwaną ze zniszczonych fragmentów roślinę należy rozłożyć na papierze lub bawełnianym ręczniku i pozostawić w suchym, przewiewnym i ciemnym miejscu. Można też wykorzystać piekarnik lub specjalne suszarki do warzyw. Prawidłowo ususzona roślina zachowuje naturalny kolor, jest całkowicie sucha i krucha.  Jak przechowywać? Ususzoną pokrzywę najlepiej przechowywać w szklanych, szczelnych pojemnikach, w ciemnym i suchym miejscu, a kruszyć dopiero tuż przed użyciem. Świeżą należy zużyć na bieżąco.  Do czego można wykorzystać zebraną pokrzywę?  Zastosowań pokrzywy jest mnóstwo, oto niektóre z nich:  Dodatek do sałatek, kanapek, zup, jajecznicy, mięs… Na tej stronie znalazłam wiele ciekawych przepisów kulinarnych z pokrzywą w roli głównej :) Herbata z ususzonych pokrzyw, która oprócz wzmacniająco-oczyszczającego działania może posłużyć także do rozcieńczania szamponu, jako dodatek do kąpieli, wcierka do włosów lub tonik dla tłustej cery. Herbata ze świeżych pokrzyw – kuracja takim naparem polecana jest w maju, kiedy pokrzywa jest młoda i zawiera najwięcej pożytecznych składników. Płukanka do ciemnych włosów z ususzonej pokrzywy (świeża pokrzywa może barwić włosy na zielono) z dodatkiem octu jabłkowego. Wzmacnia cebulki, zapobiega łupieżowi i nabłyszcza włosy, ale porowate włosy może niestety wysuszać. Miód pokrzywowy, czyli wzmacniająca organizm mieszanka sproszkowanej pokrzywy i płynnego miodu. Leczniczy sok wyciśnięty w sokowirówce ze świeżych pokrzyw. Sok stabilizowany etanolem można także kupić w sklepach z żywnością ekologiczną, zielarniach lub aptekach. Rozcieńczony stosowany jest jako suplement diety lub odżywka do skóry głowy.  Więcej zdrowotno- urodowych przepisów pokrzywowych znajduje się m.in. na tej stronie :)   W stosowaniu pokrzywy, jak i wielu innych ziół, jest wiele przeciwwskazań, więc w przypadku ciąży, jakichkolwiek dolegliwości, przyjmowania leków itp. należy zachować ostrożność i najlepiej skontaktować się ze specjalistą.   Kupujecie pokrzywowe preparaty czy przyrządzacie sami? :) Ja zbieram pokrzywy na herbatę wraz z moją Mamą od wielu lat i muszę przyznać, że taka własnoręcznie uzbierana i ususzona jest o wiele smaczniejsza niż zakupiona w zielarni. W maju tradycyjnie zrobię sobie zapas pokrzyw na najbliższy rok :-) 