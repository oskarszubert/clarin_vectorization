Cienkie, słabe, wypadające włosy - przyczyn może być wiele, m.in. stres, przewlekłe zmęczenie, niedożywienie czy uwarunkowania genetyczne. Pielęgnacja takich włosów powinna być przede wszystkim skupiona na wzmacnianiu skalpu i cebulek, czyli fabryki włosów :) Włosy na długości także powinny się ładnie  prezentować, lecz najważniejsze, aby za rok czy dwa były gęstsze,  zdrowe, lśniące i nie odsłaniały skóry głowy... Oto kilka zasad, których należy przestrzegać posiadając delikatne włosy:      1. Zadbajmy o bogatą, zróżnicowaną dietę. Jedzenia nie zastąpi nawet najdroższy kosmetyk świata. Najlepiej ograniczyć cukier, słodycze, białe i zabarwiane na ciemne pieczywo, fast-foody, napoje gazowane, soki, kawę, alkohol, instant food, produkty "ze słoika", chipsy, a płatki "fitness" zastąpić owsianką lub kaszą jaglaną. Powinniśmy jeść dużo warzyw, owoców, pełnoziarnistych produktów, domowych przetworów, pić świeżo wyciskane soki, kefiry, ziołowe herbaty itp.       2. Rozważmy, czy przyczyna stanu naszych włosów nie tkwi w rozregulowanej gospodarce hormonalnej, kandydozie, zakwaszeniu organizmu itp, szczególnie, jeśli stan naszych włosów w ostatnim czasie znacznie się pogorszył.       3. Nie doprowadzajmy do wycieńczenia organizmu - sen to podstawa pięknej skóry, a co za tym idzie - włosów! Ograniczajmy sytuacje stresowe oraz kontakty z toksycznymi ludźmi, którzy zakłócają nasz spokój :)      4. Jednym z ważniejszych aspektów w dbaniu o włosy, szczególnie te słabe, jest masaż skóry głowy. Ja wykonuję go ok. 2 minuty co najmniej 2 razy dziennie podczas szczotkowania szczotką z naturalnego włosia (po prostu szczotkuję delikatnie skalp) lub Tangle Teezer. Nie ma nic przyjemniejszego :) Ukrwiona skóra głowy to odżywione i dotlenione cebulki włosów.      5. Włosy delikatne, osłabione i cienkie powinno myć się w ciepłej (nie zimnej i nie gorącej) wodzie przy użyciu delikatnych preparatów, np. szamponów organicznych (np. Alterra) lub szamponów rozcieńczonych z sokiem z aloesu czy ziołami. Na koniec można skórę głowy polać nieco chłodniejszym strumieniem, aby poprawić krążenie.      6. Odżywianie i nawilżanie takich włosów także powinno odbywać się przy zastosowaniu delikatnych, nie obciążających produktów (np. maska Joanna z apteczki babuni - miód   proteiny mleczne).     Zdania są podzielone, jednak jeśli chodzi o pielęgnację skóry głowy warto przeplatać używanie aptecznych czy drogeryjnych hitów z produktami naturalnymi (napary ziołowe, żółtko, sok z czarnej rzepy, olei) lub maskami domowymi (na bazie siemienia lnianego czy żółtka).    Wcierki (np. Seboren) czy oleje na bazie alkoholu (np. łopianowy) należy stosować z przerwami.    Słabych włosów najlepiej nie farbować i nie męczyć zabiegami fryzjerskimi.      Pamiętajmy o ważnej zasadzie: im mniej kosmetyku na włosach oraz im prostsza pielęgnacja, tym lepiej. Oznacza to, że należy posiadać w łazience zróżnicowane produkty i stosować je na przemian, lecz niekoniecznie wszystkie jednego dnia  ;) Np. pewnego dnia zastosujmy olej, delikatny szampon, odżywczą maskę i płukankę, następnego umyjmy włosy jedynie odżywką, kolejnego dnia użyjmy szamponu i maski itp.      7. Gdybym miała słabe włosy podcięłabym je, aby były lżejsze i nie ciążyły osłabionej skórze głowy. Zyskają na tym także końcówki i ogólny hair look :D 8. Włosy, nawet te zdrowe, a przede wszystkim skórę głowy należy chronić przed mrozem i nadmiernym promieniowaniem słonecznym (przegrzewanie głowy pod czapką będąc w ciepłym pomieszczeniu także nie jest dobrym rozwiązaniem). Mróz i gorące powietrze osłabiają włosy, które potem stają się łamliwe, a nawet mogą wypadać. Aż mi zimno, gdy widzę długie włosy wystające spod czapek - nie wspomnę o dziewczynach, które przy temperaturze -15* w ogóle czapek nie noszą :)       9. Zadbajmy o suplementację: picie drożdży, własnoręcznie przyrządzone mussli (sama od czasu do czasu jadam to kupne... ale czy czytałyście kiedyś skład?:o), herbatki ziołowe (pokrzywa, skrzyp, mieszanki).    Mam koleżankę, której dzięki kilkumiesięcznej kuracji polegającej na codziennym łykaniu tranu wyrosło mnóstwo nowych włosów! Wyjechała na półrocznego Erasmusa z cienkimi, lichymi włosami, a wróciła z bujną czupryną zakończoną chudą kitką, która stanowiła pamiątkę ze stanu włosów przed kuracją tranem ;) Dodatkowo zrezygnowała z "maltretowania" włosów szamponami i odżywkami, nie farbowała ich. Długo nie mogłam się nadziwić patrząc na jej włosową metamorfozę.      10. Oczyszczajmy organizm z toksyn, które są przyczyną wielu chorób i problemów kosmetycznych. Przydadzą się w tym celu zioła, kefiry, kilkudniowe diety owocowe itp.        11. Satynowa poduszka, ograniczenie stylizacji, odstawienie suszarki, prostownicy, bawełna zamiast ręcznika, rozczesywanie prostych włosów na sucho (kręcone należy rozczesywać tylko na mokro) - to już znacie z wcześniejszych notek ;)        Proces wzmacniania włosów może trwać nawet kilka, kilkanaście miesięcy... zapewniam, że cierpliwość popłaca :) Uwarunkowań genetycznych za bardzo nie zmienimy... ale taka kompleksowa pielęgnacja na pewno odwdzięczy się zdrowiem, lepszym samopoczuciem i piękniejszym wyglądem. 