W czasach, gdy ja rozpoczynałam przygodę z pielęgnację włosów, strony i fora internetowe zasypywały mnie informacjami, że najlepszym kosmetykiem dla włosów jest maseczka z żółtka, cytryny i oliwy, olejek rycynowy, nafta kosmetyczna, płukanka octowa oraz płukanka cytrynowa, a za zły stan naszych włosów odpowiada nadużywanie prostownicy i silikony w kosmetykach ;) Jeśli chodzi o prostownicę to jest to oczywiście prawda, a silikonowe mity już dawno obaliłyśmy i wiemy jak stosować silikony, aby były dla włosów pożyteczne. Obecnie nie wyobrażam sobie bez nich pielęgnacji, podobnie jak bez zwyczajnego szamponu z SLS, który użyty raz na tydzień przywraca zmęczonym włosom witalność :) O moich ulubionych zastosowaniach oleju rycynowego pisałam już jakiś czas temu i choć nie jest moim włosowym ulubieńcem bardzo go lubię jako odżywkę do paznokci, nabłyszczacz do końcówek oraz jako niezbędnik w leczniczym okładzie, o którym pisałam tutaj.      A co z żółtkiem, cytryną i octem? Wzmacniają, odżywiają i nabłyszczają, ale niestety tylko zdrowe włosy.      Podążając za internetowymi radami, reanimację swoich przesuszonych i zniszczonych włosów rozpoczęłam od systematycznego stosowania maseczki z żółtka, olejowania włosów olejem rycynowym i płukanki octowej. W efekcie farbowane włosy u nasady były mocno błyszczące, zdrowe, lekko usztywnione i uniesione - jednym słowem idealne. Niestety im dalej w dół, tym włosy bardziej porowate, a co za tym idzie coraz bardziej suche, napuszone i matowe.    Zdrowy włos zawiera w sobie wodę, a przed utratą wilgoci chroni go naturalna otoczka tłuszczowa. Gdy do dłuższych warstw włosów nie dociera wydzielina gruczołów łojowych (naturalna odżywka) lub gdy poddajemy się zabiegom fryzjerskim (prostowanie, farbowanie, rozjaśnianie, trwała itp.), płaszcz lipidowy włosów zostaje uszkodzony, dzięki czemu woda z łatwością z nich odparowuje. W efekcie włosy stają się suche, tracą połysk i szybciej się niszczą, a nawet zaczynają wypadać. Aby znów wzmocnić nasze włosy musimy odbudować tę otoczkę chroniącą rdzeń włosa przed utratą wody, a więc powinniśmy włosy głównie natłuszczać (naturalne oleje, maski z olejami). Dopiero nawilżone włosy będą gotowe na przyjęcie protein (żółtko) i produktów o kwaśnym pH (ocet, cytryna).              Odkryłam to dopiero po jakimś czasie, przestałam eksperymentować i postawiłam na nawilżanie i natłuszczanie :) Od tamtej pory bardzo rzadko sięgam po żółtko, cytrynę czy ocet, ale jeśli stosuję te produkty, przestrzegam następujących zasad:  Maseczkę      z żółtka, płukankę z octu lub cytryny stosuję tylko i wyłącznie na włosy,      które są wcześniej nawilżone emolientową maseczką. Inaczej po spłukaniu zamiast spektakularnych efektów mogę zastać włosy suche, sztywne i matowe. Całkowicie      unikam tych produktów, gdy włosy są przeproteinowane lub nawet lekko suche      czy spuszone. Płukanki      octowe i cytrynowe stosuję w bardzo małych roztworach, np. litr      wody/łyżeczka octu. Wcierając rozcieńczony ocet jabłkowy lub sok z cytryny w skórę głowy, pilnuję, aby      nie spływał po włosach.    Tych samych zasad przestrzegam stosując większość ziół, żelatynę, l-cysteinę czy czysty sok z aloesu.      Zgadzacie się z moją opinią na temat żółtka, octu i cytryny w pielęgnacji wysokoporowatych, suchych i zniszczonych włosów? Czy może miałyście pozytywne doświadczenia z tymi produktami podczas pielęgnowania takich włosów? :) Teraz, gdy mój odrost jest coraz dłuższy (ok. 6 cm), próbowałam unieść naturalne, niskoporowate włosy u nasady za pomocą żółtka czy żelatyny i oba sposoby mnie zawiodły. Naturalne włosy reagują na te produkty zupełnie inaczej niż farbowane. Muszę przyzwyczaić się do tego, że już niedługo proteiny będą wygładzać i nabłyszczać, a nie usztywniać i wysuszać :) Jak dla mnie - rewelacja! :) 