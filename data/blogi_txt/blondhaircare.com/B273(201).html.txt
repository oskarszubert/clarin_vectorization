Szampon oczyszczający    Stosujemy go wtedy, gdy chcemy zmyć z włosów silikony i inne substancje filmotwórcze, które nadbudowały się na włosach. Wykonanie tego kroku jest niezbędne, gdy chcemy rozpocząć intensywne odżywianie i nawilżanie włosów – inaczej substancje filmotwórcze ograniczą składnikom odżywczym dostęp do głębi włosa. Taki oczyszczający szampon powinien składać się z prostych składników i detergentów (SLS/SLES), przede wszystkim bez dodatku substancji, które chcemy z włosów zmyć (np. nadmiar silikonów czy protein). Do oczyszczania włosów używam szamponów marki Barwa, dostępne np. w Tesco za ok. 3,50 zł /250 ml.    Szampon z SLS stosuję również wtedy, gdy włosy są obciążone nawilżającymi odżywkami i maskami. Takie włosy są gumowate, zwijają się w strąki i są ulizane. Jedno mycie włosów prostym szamponem z SLS sprawia, że włosy wracają do normy - znów stają się mięsiste, sypkie i uniesione u nasady.    Po myciu takim szamponem warto nałożyć na włosy odżywczo- nawilżającą maskę. Inaczej dzięki silnym detergentom włosy mogą stać się suche i sianowate, a co za tym idzie - bardziej podatne na zniszczenia.    Szampon do codziennego stosowania    Szampony do codziennego stosowania również skutecznie oczyszcza włosy i skórę głowy, ale jest dla nich przyjaźniejszy. Nie zawiera silnych detergentów lub zawiera substancje, które osłabiają ich działanie (np. zioła lub witaminy). Delikatnym szamponem jest np. balsam Babydream Fur Mama, szampony organiczne konserwowane alkoholem (np. Alterra, Lavera), płyn do higieny intymnej Facelle. Ze względu na wrażliwą strukturę włosów takie szampony stosuję podczas metody OMO.     Odżywka    Mycie włosów odżywką to alternatywa dla szamponów. Tą metodę mycia lubią szczególnie kręconowłose – odżywka ułatwia wydobycie skrętu i dodatkowo nie wysusza suchych z natury kręciołków. Moje włosy uwielbiają tę metodę jedynie od czasu do czasu – zbyt częste mycie ich odżywką sprawia, że stają się obciążone i znika efekt push-up. Odżywka przeznaczona do mycia włosów powinna składać się z możliwie najmniejszej ilości składników odżywczych. Moją myjącą ulubienicą jest Isana z olejkiem babassu, lecz do tego celu nadają się też balsam Mrs Potters, Gloria i Garnier – Avocado Karite. Innych odżywek nie miałam jeszcze okazji przetestować.    Kurze żółtko    Żółtko – naturalny produkt doskonale oczyszczający włosy, a do tego bogaty w lecytynę. Doskonale sprawdza się jako szampon solo, a także w połączeniu z innymi składnikami. Posiadaczkom cienkich włosów mieszanie żółtka z maską usztywni włosy i sprawi, że będą się wydawały gęstsze. Jedynym minusem jest zapach włosów po zastosowaniu żółtka i żółty odcień blondu. Ilość żółtek wykorzystanych do mycia włosów zależy od długości i grubości włosów. Podczas jajecznych kuracji włosy należy także intensywnie nawilżać - żółtko to proteinowa bomba, która bez emolientów i substancji nawilżających przesuszy włosy, szczególnie te porowate. Przetestowałam jajka zarówno te ze sklepu, jak i wiejskie. Działanie jajka prosto od kury o wiele bardziej usztywniło moje włosy, jajko sklepowe mogę opisać jako bardziej neutralne. Zioła    Kolejnym produktem do mycia włosów są niektóre zioła, np. mydlnica lekarska, którą możemy myć także całe ciało. Wzmacnia cebulki, nadaje połysk, ale przede wszystkim jest bardzo delikatna. Naparem z mydlnicy możemy rozcieńczać szampony lub balsamy do kąpieli.    Glinki    Glinki to naturalny sposób na to, aby przedłużyć włosom świeżość - wystarczy wetrzeć glinkę (np. ghassoul) w świeżo umyte, suche włosy, a potem ją wyczesać. Pastą z glinki, wody i żółtka można także umyć włosy - nakładamy ją na włosy i skórę głowy na 15-20 minut, następnie spłukujemy. Glinka wzmacnia cebulki oraz reguluje pracę gruczołów łojowych. 