Jak zauważycie po dzisiejszym wpisie, nie tylko odżywianie od wewnątrz i kosmetyki mają znaczenie, jeśli chodzi o wygląd naszych włosów. Liczą się także aspekty techniczne, które dzisiaj postaram się wymienić. Jeśli nie wspomnę o czymś, co według Was jest bardzo istotne, dajcie znać w komentarzu :) Oczywiście nie namawiam Was, abyście przy każdej nowej masce testowały wszystkie elementy szukając swojego optimum, jednak pomyślałam, że warto napisać tego posta, ponieważ często brakuje Wam "wisienki na torcie" i pytacie, co jeszcze możecie zmienić. Może zmiana choćby jednego działania będzie przełomem dla kondycji Waszych włosów, tak jak na przykład u Careaboutmyself? :)          Czas trzymania maski      U niektórych maski czy odżywki sprawdzają się wtedy, gdy na włosach spędzają zaledwie kilka minut, u innych, gdy kilkanaście, u jeszcze innych kilkadziesiąt lub więcej. Im bardziej zniszczone włosy, tym bardziej pożądane jest długie trzymanie maski czy odżywki, zwłaszcza pod turbanem.      Ja najlepsze efekty widzę wtedy, gdy chodzę z maską na głowie przez 20-30 minut i osobiście nie jestem zwolenniczką całonocnego lub bardzo długiego maseczkowania. Wilgoć i ciepło sprzyja rozwojowi bakterii, a poza tym włosy zachowują się podobnie do paznokci - pod wpływem wody miękną, co nie jest dla nich do końca obojętne. Metoda mycia      Zmiana sposobu mycia diametralnie wpłynęła na wygląd moich włosów i zdecydowanie stanowiła punkt zwrotny. U mnie sprawdza się najlepiej metoda OOM lub OM, ale może u Was zupełnie inna, na przykład jedna z poniżej wymienionych? OOM - nałożenie na suche lub mokre włosy oleju, w następnym etapie odżywki lub maski, która zemulguje olej, a więc sprawi, że będzie łatwiej zmywalny, a dopiero potem umycie skóry głowy szamponem. Spływająca piana zmyje nadmiar maski czy odżywki, ale nie wysuszy przy tym wrażliwych końcówek. Po takim myciu warto zamknąć łuski włosa, gdyż szampon ma pH zasadowe, które je rozchyla. Ja robię to zimną wodą, rzadziej płukanką octową lub cytrynową.    OM - nałożenie na suche lub mokre włosy maski lub odżywki, a następnie umycie skóry głowy szamponem, dalszy ciąg identyczny jak powyżej.    OMO - nałożenie na suche lub mokre włosy maski lub odżywki, umycie głowy szamponem i ponowne nałożenie odżywki lub maski.    MO - umycie głowy szamponem, a następnie nałożenie odrobiny maski lub odżywki    Mycie włosów odżywką - umycie włosów prostą odżywką, która zastąpi szampon, więcej o tej metodzie pisałam tutaj.   Ważne może być również to, w jakiej pozycji myjemy włosy. Mi najbardziej odpowiada mycie włosów w zlewie :), ale robię to zazwyczaj z głową pochyloną nad wanną. Najgorzej moje włosy wyglądają wtedy, gdy myję je w pozycji pionowej.     Żonglowanie produktami    U jednych sprawdzi się stosowanie ciągle tego samego zestawu kosmetyków, u innych stosowanie co mycie zupełnie innych produktów. Podczas jednego rytuału pielęgnacyjnego nie stosuję dużych ilości kosmetyków, ale za to co mycie używam zupełnie innego zestawu, moje włosy to uwielbiają :)      Ilość kosmetyków    Zazwyczaj sprawdza się minimalizm, jeśli chodzi o porcje nakładanych kosmetyków, ale na przykład nakładając maskę czy odżywkę przed myciem, pozwalam sobie na większą ilość. Każdy musi ustalić swoją optymalną porcję odżywki czy szamponu, gdyż wszystko zależy od stanu włosów, struktury, gęstości itp. Na początku moje włosy chłonęły spore ilości oleju, teraz gdy są zdrowe i bardziej śliskie (ale nadal porowate) wystarczają im dosłownie 3 krople.        Sposób rozprowadzania szamponu      U mnie najlepiej sprawdza się spienianie szamponu w dłoniach lub w kubeczku, podczas gdy nakładanie szamponu bezpośrednio na skórę głowy niweluje jego właściwości myjące i w efekcie włosy u nasady są niedomyte. Nie zbyt dobrze sprawdza się też u mnie spienianie szamponu w butelce z pompką. Co lubią Wasze włosy? :) Sposób nakładania maski        Moje włosy prezentują się najlepiej, gdy pokryję maską skrupulatnie wszystkie włosowe zakamarki kilka centymetrów od skóry głowy, a następnie nałożę czepek i ręcznik. Z kolei Henrietta najlepsze efekty na swoich włosach uzyskuje wtedy, gdy wprasowuje maskę we włosy tak jak opisała w tym poście.        Sposób suszenia      Gdy wysuszę włosy naturalnie lub częściowo suszarką, są wtedy nawilżone, mięsiste i ładnie się układają. Całkowite suszenie ciepłym lub gorącym nawiewem suszarki sprawia, że moje włosy są spuszone, przesuszone, jaśniejsze niż zwykle. Z kolei włosy niektórych dziewczyn wyglądają koszmarnie, gdy nie wysuszą ich suszarką :) Rozczesywanie włosów    Na odżywkę, na mokro, na sucho, palcami, grzebieniem, szczotką z włosia, Tangle Teezer... Opcji jest mnóstwo, dla mnie niezawodną metodą jest rozczesywanie na sucho szczotką z włosia dzika, a następnie wygładzenie włosów dłońmi lub TT. Dla przykładu Careaboutmyself niedawno odkryła, że odkąd zaczęła rozczesywać swoje proste włosy na mokro (wbrew ogólnie panującym zasadom), opuścił ją problem wiecznie spuszonych włosów :)      Ochrona przed zniszczeniami    Głównym powodem, dla którego moje włosy były kiedyś w tak opłakanym stanie był fakt, że nie chroniłam ich przed zniszczeniami. Wystawiałam końcówki na mróz, prostowałam po każdym myciu, nie chroniłam przed wiatrem, słoną wodą, po każdym myciu odsączałam nadmiar wody pocierając ręcznikiem itp.      Woda    Ostatnio na poznańską wodę żaliła mi się Czytelniczka nz1994 i przypomniała mi o tym, że ja również miałam problem z twardą wodą w kranie. Jeszcze kilka miesięcy temu moje włosy prezentowały się o niebo lepiej po wypłukaniu twardą wysoko zmineralizowaną wodą mineralną niż kranówką. Permanentnie walczyłam z szorstkimi, suchymi, sztywnymi końcówkami, dopóki nie włączyłam do pielęgnacji kosmetyków z Tetrasodium/Disodium EDTA. Te substancje nie są do końca obojętne dla organizmu, więc warto troszkę o nich poczytać.      Fryzura    Odkąd przerzuciłam się na wygodnego koczka spiętego żabkami, o wiele bardziej lubię moje włosy, ponieważ nie niszczy się ich wierzchnia warstwa :) Może Wy także musicie znaleźć swoją najlepszą fryzurę? :) Kiedyś bardzo często zdarzało mi się, że różne produkty do włosów (odżywki, szampony, płukanki czy maski) nie sprawdzały się na moich włosach i od razu oddawałam je siostrom lub koleżankom. Wtedy nie wiedziałam, że ta sama odżywka może zupełnie inaczej działać w różnych warunkach: w zależności od sposobu aplikacji, czasu trzymania na włosach czy sposobu mycia głowy. Jeśli jakiś produkt nie do końca spełnia moje oczekiwania, daję mu szansę i stosuję w różnych kombinacjach. Z drugiej strony odpuszczam sobie, gdy jakiś kosmetyk zbyt mocno podrażnia skórę mojej głowy lub przesusza i puszy końcówki.  Co jeszcze byście dopisały? :) 