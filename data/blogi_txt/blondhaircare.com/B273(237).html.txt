Na blogu przewija się sporo kwestii dotyczących olejowania, jednak nigdy nie wspomniałam, o co w tym olejowaniu dokładnie chodzi :) Stąd dzisiejszy wpis - mam nadzieję, że przydatny :) Na czym polega olejowanie włosów?  Olejowanie włosów to nie nowość - od dawien dawna praktykowane było przez Arabki i Hinduski, a oleje odwdzięczały im się pięknymi, lśniącymi, długimi włosami. Olejowanie polega na nakładaniu oleju na całe włosy, na skórę głowy lub na same końcówki – w zależności od potrzeb.    Jakie są korzyści z olejowania dla włosów?  Ogromne! Dzięki dobroczynnym składnikom olei (NKKT, witaminy, fitosterole) włosy stają się odżywione, elastyczne, sprężyste, pełne blasku, zdrowe, bardziej odporne na zniszczenia. Wymaga to jednak czasu i dodatkowej, poprawnej pielęgnacji włosów. Odżywcze składniki znajdujące się w olejach wnikają w głąb włosa i cebulek, co powoduje, że skalp staje się zdrowy, komórki dotlenione, normuje się wydzielanie sebum, a cebulki się wzmacniają. Należy jednak pamiętać, aby nie popełniać błędów, o których napisałam w tym poście.   Dla kogo polecane jest olejowanie włosów?    Dla każdego :) Olejowanie polecane jest szczególnie osobom, które posiadają słabe, suche, łamliwe i zniszczone przez detergenty włosy. Włosy mocne i zdrowe także polubią się z olejami, jednak należy pamiętać, że nie każdy olej będzie służył włosom jednakowo!   Jak przygotować włosy do olejowania?    Aby olejowanie było skuteczne powinnyśmy najpierw oczyścić włosy z grubej warstwy silikonów lub parafiny i innych substancji filmotwórczych, które znajdują się w wielu popularnych produktach do włosów.  Włosy należy oczyszczać stopniowo stosując szampon z SLS (rozcieńczony z wodą), a na koniec nałożyć maseczkę/odżywkę nawilżającą.Najlepiej zaprzestać używania produktów z zawartością trudnozmywalnych substancji filmotwórczych, aby olejowanie i inne rytuały pielęgnacyjne przyniosły jak najlepsze skutki. Nadbudowne na włosach substancje ograniczą dobroczynnym składnikom swobodny dostęp do włosa.  Włosy oczyszczone z silikonów staną się na początku matowe, suche, uniesione u nasady. Nie załamujmy się – oleje i odpowiednia pielęgnacja w ciągu kilku następnych miesięcy doprowadzą je do szyku ;)    Jakiego oleju używać do olejowania włosów?    Na początku można zacząć przygodę z olejem, który mamy w kuchni :) Olej słonecznikowy, oliwa z oliwek czy olej z pestek winogron. Naturalnych olei pielęgnacyjnych jest naprawdę mnóstwo: kokosowy, sezamowy, z czarnuszki siewnej, konopny, lniany, rydzowy, rycynowy, arganowy, z wiesiołka, z ogórecznika, kukurydziany, z pestek dyni, tamanu, ze słodkich migdałów, makadamia, jojoba, awokado, łopianowy, z pachnotki itd., itp. :) Rodzaj oleju należy dostosować do swoich indywidualnych potrzeb biorąc pod uwagę porowatość włosów, poziom zniszczenia włosów, problemy z nadmiernym wydzielaniem łoju, problemy z wypadaniem itp. Na skalp możemy używać innego oleju niż na długość włosów, szczególnie wtedy, gdy zmagamy się z problemem tłustych włosów u nasady i suchych włosów na końcach.  Olej stosowany na zniszczone i problemowe włosy powinien spełniać zasady, które zawarłam w tej notce. Zdrowe i silne włosy są mniej wymagające i posiadaczki takiego skarbu mogą sobie pozwolić na olejki z zawartością parafiny i innych kosmetycznych „ulepszaczy”. Nawet, gdy moje włosy będą w 100% zdrowe i mocne pozostanę wierna czystym, naturalnym olejom.   Jak przechowywać olej, aby szybko nie stracił swoich wartości?  Wszystko zależy od rodzaju oleju, od zawartości w nim witaminy E (naturalny konserwant) itp. Olej należy szczególnie chronić przed działaniem światła słonecznego. Najbezpieczniej jest przechowywać olej w lodówce, gdzie jest chłodno i ciemno :)    Jakie włosy olejować – suche czy mokre?  Olejować można zarówno suche, jak i mokre włosy. Włosy jednej osoby mogą pokochać olejowanie na sucho, innej na mokro, dlatego nie można jednoznacznie stwierdzić, która metoda jest lepsza.  Olejowanie na sucho polega na roztarciu oleju w dłoniach (przedtem można olej leciutko podgrzać) i nałożeniu go na suche włosy.   Olejowanie na mokro polega na nałożeniu oleju na mokre włosy, jednak bywa to uciążliwe i może skończyć się wyrywaniem włosów :)   Wymyśliłam dlatego prosty sposób olejowania włosów – pośredni pomiędzy olejowaniem włosów na sucho i na mokro (szczegóły). Taka metoda olejowania sprawia, że moje porowate włosy stają się mięsiste, sypkie i 2 razy gęstsze. Czy można olejować włosy przetłuszczające się?  Jak najbardziej! Szczególnie skalp, ponieważ olej reguluje wydzielanie sebum i odżywia cebulki osłabione przez jego nadmiar. Dla skalpu przetłuszczającego się polecany jest np. olej łopianowy. Oleju nie należy nakładać na nadmiernie przetłuszczoną skórę włosów, gdyż badania naukowe wykazały, że nadmiar sebum sprzyja wypadaniu włosów (w połączeniu z olejem mogą krótko mówiąc - lecieć).   Ile oleju należy użyć do olejowania włosów?    To zależy od długości i grubości włosów, a także od ich potrzeb (zniszczone włosy wchłaniają więcej oleju). Ja nakładam ok. 1-2 ml oleju na włosy i tyle samo na skórę głowy.    Jak często olejować włosy?  Jeśli włosy są bardzo zniszczone częste olejowanie jest bardzo wskazane.   Jednak należy pamiętać o umiarze, ponieważ zbyt częste olejowanie zmusza nas także do częstego mycia włosów, a z kolei zbyt częste mycie osłabia strukturę włosów i powoduje nadmierne wydzielanie sebum, przez co włosy coraz szybciej zaczynają się przetłuszczać.    Na jak długo pozostawić olej na włosach?  To również zależy od rodzaju włosów, więc musimy obserwować swoje włosy :) Porowate włosy szybciej wchłoną olej, natomiast te, które charakteryzują się znikomą porowatością będą potrzebowały troszkę więcej czasu. Olej można pozostawić na włosach całą noc, jednak jeśli nie mamy na to zbyt dużo wolnego czasu wystarczy kilka godzin.     Czym najlepiej zmyć olej z włosów?  Aby mieć pewność, że olej zostanie całkowicie zmyty z włosów, naolejowane włosy po upływie odpowiedniego czasu moczę w wodzie i nakładam na 20-30 minut maseczkę, która emulguje olej i ułatwia zmywanie szamponem. Czy olej można stosować jako suplement?   Jak najbardziej! Tran, olej lniany, olej z wiesiołka potęgują działanie oleju nakładanego na włosy. Korzyści popłyną także dla skóry i paznokci.    Olejowanie…, a co dalej?  Po każdym olejowaniu należy zastosować odżywczą i nawilżającą maskę do włosów, która nie zawiera ciężkich silikonów i drażniących detergentów. Zniszczonym włosom odradza się suszenia gorącym strumieniem suszarki oraz stylizowania za pomocą prostownicy czy innych "palących" urządzeń. Prostownicę można zamienić na szczotkę jonizującą, która idealnie rozprawia się z niesfornie pofalowanymi włosami, a lakier do włosów na doskonale utrwalający żel lniany :)  Olejki można także nakładać w minimalnych ilościach na suche, umyte włosy - po szczegóły zapraszam do tego wpisu.    Jeśli macie jakieś pytania - piszcie :) Pozdrawiam :) 