Do napisania tego posta zainspirował mnie komentarz Simple Chill.  Na blogu piszę o wszystkim co mnie zachwyca i niektórzy mogą pomyśleć, że "ochy" i "achy" przypisuję bezmyślnie, bo takie mam podejście. W codziennym życiu podobno ciągle marudzę, więc to nie tak :)))    Przyznam, że bardzo lubię większość produktów, których używam. Dlaczego?       Po pierwsze... Czytam składy i dobieram produkty do swoich potrzeb. Moje włosy nie lubią nadmiaru ziół, więc na ziołowe rosyjskie kosmetyki raczej się nie skuszę, mimo że są zachwalane przez wiele osób. Wiem, że takie preparaty zrobią mi więcej złego niż dobrego. Za to z chęcią przetestowałam ukraińską maseczkę z kefirem, bo moje włosy kochają przetwory mleczne. I co? I się sprawdziła :) Alkohol denat to mój wróg, dlatego nie stosuję naturalnych kosmetyków konserwowanych alkoholem, np. Alterra. Przykładów może być więcej.   Po drugie...  Jeśli na pierwszy rzut oka produkt się nie sprawdza - testuję go na różne sposoby i w końcu znajduję taki, który mnie usatysfakcjonuje. Przykładem mogą być moich ulubieńcy: Facelle i Organicum. Po pierwszym myciu nie byłam zachwycona (szorstkie włosy), ale w OMO sprawdzają się rewelacyjnie. Maska Biovax do włosów suchych i zniszczonych sprawiała, że włosy były klejące i obciążone, ale stosowana przed myciem jest świetna, niemal najlepsza!   Poza tym... Suplementy także dobieram do swoich potrzeb. Drożdże piłam podczas pierwszej drożdżowej akcji, bo pili wszyscy, nieświadomie :) Efektem był dość duży przyrost włosów, kilka większych pryszczy na twarzy i nic poza tym. Siemię zaczęłam pić, ponieważ miałam dość poważny problem z paznokciami i nawilżeniem skóry na twarzy - włosy były tylko przy okazji :) Relację Klaudii potwierdziłam opiniami na forach i zaczęłam je spożywać. Sprawdziło się (widać pierwsze efekty, a raczej ich początek), bo było czymś, czego brakowało mojemu organizmowi. Nie łykam ton witamin, bo "witaminy są zdrowe".     Dlatego... nie wolno kopiować niczyjej pielęgnacji, można czerpać z niej jedynie inspiracje. Podstawą do sukcesu jest świadoma pielęgnacja opierająca się na znajomości potrzeb własnej skóry, włosów czy paznokci, a właściwie całego organizmu. Także pierwszym krokiem jest poznanie siebie, a dopiero potem wybór kosmetyków :) 