Całkiem niedawno, po ponad siedmioletniej przerwie spotkałam moją koleżankę z licealnej ławki - Monikę :) Okazało się, że zamieszkała niedaleko mnie i coraz częściej spotykałyśmy się na kawie :) Jak tylko powiedziała mi, że chciałaby, aby jej włosy były długie, gęste i błyszczące zabrałam się do pracy: na suche i spuszone końce nałożyłam olek arganowy i podcięłam smętnie wiszący "ogonek". Zapakowałam jej kilka moich ulubionych maseczek i powiedziałam, jak ma myć włosy w domu :)    Po jakimś czasie znów się umówiłyśmy i stwierdziłam, że tym razem umyję włosy Moniki osobiście i udokumentuję to na zdjęciach :) Diagnoza      Włosy Moniki są gęste przy skórze głowy, lecz bardzo rzadkie na końcach, co może być wynikiem wypadania włosów lub kruszeniem się końcówek. Końcówki są wyraźniej słabsze, matowe, odbarwione, cieńsze i niesamowicie plączące się (rozczesywałam je przez około 20 minut). Poza tym niewyobrażalnie się puszą i elektryzują. Na wierzchnich warstwach widoczne są zniszczenia, prawdopodobnie od ciasnych gumek do włosów. Włosy Moniki są falowane, mają naturalny kolor i nie są na co dzień stylizowane.        Moje zalecenia Przede wszystkim Monika musi zwalczyć wypadanie włosów poprzez odżywianie skóry głowy od wewnątrz (zbilansowana dieta) i zewnątrz (odżywki skóry głowy), a same końce stopniowo podcinać oraz intensywnie nawilżać i natłuszczać (podczas każdego mycia). Powinna postawić głównie na emolienty, które odtworzą naturalną otoczkę tłuszczową włosów.        Zabieg      Naolejowałam włosy Moniki olejkiem arganowym, a po godzinie zmoczyłam je i odsączyłam nadmiar wody. Następnie nałożyłam maskę Joico K-Pak Revitaluxe i rozczesałam delikatnie Tangle Teezer. Pokryte maską włosy podcięłam nożyczkami fryzjerskimi, a następnie owinęłam włosy folią i podgrzałam je suszarką kapturową. Po upływie ok. 20 minut umyłam skórę głowy szamponem Joico. Włosy zostały podsuszone chłodnym nawiewem suszarki, a następnie wyschły naturalnie.      Zaraz po wysuszeniu były jeszcze spuszone (wygładziły się dopiero po kilku godzinach), ale przestały się plątać i elektryzować:            Niestety było już późno, Monia musiała już lecieć i nie zdążyłam wetrzeć we włosy kropelki elixiru Kerastase, który by je uelastycznił i wygładził. Najchętniej obcięłabym całkowicie przerzedzone końcówki, ale rozumiem, że tak drastyczne cięcie mogłoby być szokiem dla Moniki, dlatego będziemy podcinać je systematycznie :) Włosy Moniki mają ogromny potencjał i jestem pewna, że dzięki intensywnej pielęgnacji już po miesiącu zamienią się w piękne, sprężyste fale :) Może macie dla Moniki jakieś pielęgnacyjne rady? :) 