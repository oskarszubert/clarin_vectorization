Jantar to chyba najsłynniejsza wcierka w społeczności Włosomaniaczek :) Mam do niej mały sentyment, ponieważ ponad dwa lata temu wkraczałam razem z nią w tajemniczy świat pielęgnacji włosów :) Wtedy raczej nie przypadła mi do gustu, a jak było w tym roku przeczytacie poniżej :)      Pierwsza próba      W umytą, jeszcze wilgotną skórę głowy wtarłam porcję Jantaru, a gdy włosy wyschły wyglądały tak, jakbym ich praktycznie nie umyła – oklapnięte, lekko tłuste u nasady i klejące. Stosowanie tak obciążających wcierek na umyte włosy nie wchodzi u mnie w grę, ponieważ częste mycie głowy jest dla mnie zbyt uciążliwe. Moim celem jest wydłużenie świeżości włosów do 3 dni :) Aplikacja      Po krótkim czasie postanowiłam wcierać ją tylko przed myciem - robiłam to sumiennie co drugi dzień tuż po pracy, a głowę myłam w okolicach godziny 21:00. Raz w tygodniu (najczęściej w weekend) spędzałam z Jantarem całą noc. Odrobinę płynu wylewałam na talerzyk i wcierałam odżywkę opuszkami wykonując delikatny masaż. W ciągu dwóch miesięcy zużyłam dwa opakowania, czasami po umyciu stosowałam odżywczą mgiełkę na bazie alkoholu, aby dodatkowo przedłużyć włosom świeżość. W marcu nie stosowałam żadnych suplementów, a w kwietniu przyjmowałam witaminę A z cynkiem, jadłam codziennie owsiankę i piłam pokrzywę.           Ze względu na  to, że butelka, w której znajduje się odżywka wykonana jest z jasnego szkła warto ją chronić przed światłem, aby zachowała swoje właściwości :)           Efekty kuracji      Szczerze mówiąc liczyłam na bardzo duży przyrost włosów, ale okazało się, że tempo wzrostu w ciągu ostatnich dwóch miesięcy nie przekroczyło miesięcznej normy :( Pojawiło się za to mnóstwo mocnych i grubszych baby hair, które kłują opuszki palców jak igiełki 3 Wydaje mi się, że wysyp baby hair jest nieco większy niż po lnianej kuracji, której efekty pokazywałam w tym poście. Jantar nie przesuszył skóry, nie podrażnił i nie wywołał żadnych skutków ubocznych poza mocnym obciążaniem moich cienkich, dość gęstych włosów.      Podsumowując      Jantar stosowany według zaleceń producenta zbyt mocno obciążał moje włosy u nasady, dlatego nie mogłam go poprawnie przetestować. Przed myciem wcierało się go przyjemnie, dzięki masażowi odczuwałam delikatne mrowienie, ale jednak wolę wcierki, które spokojnie mogę stosować po umyciu i które jednocześnie pielęgnują moją skórę, poprawiają ukrwienie, skutecznie przedłużają włosom świeżość, a także unoszą je u nasady.       Skład      Odżywka bogata jest w ekstrakty roślinne i substancje aktywne, ale są też składniki, które mi się w niej nie podobają, np. brzydkie konserwanty: Triethanolamine i Diazolidinyl Urea.                  Skład Jantaru uległ ostatnio zmianie, ja stosowałam już wersję z nową formułą. Cena waha się w granicach 9-12 zł za 100 ml i niestety jest raczej trudno dostępny, ja zamawiałam go na doz.pl i odbierałam w najbliższej aptece Dbam o zdrowie :)            A Wy co sądzicie o Jantarze? Jest Waszym niezbędnikiem czy może macie do niego jakieś zastrzeżenia? Napiszcie też czy przyspieszył tempo wzrostu Waszych włosów :)            PS: Czy wiecie może gdzie dostanę w Poznaniu (najlepiej Piątkowo/Winogrady/Podolany) wcierkę Kulpol-102? :) 