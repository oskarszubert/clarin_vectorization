makelifeeasier.pl   W związku z Waszymi prośbami w dzisiejszym poście wyrażę swoja opinię na temat strzyżenia "od linijki" :) Według mnie pozytywnie wpływa na kondycję wysokoporowatych włosów, ale zdaję sobie sprawę, że nie wszystkim podoba się taka fryzura. A jeśli się podoba i już się na nią zdecydujemy to bardzo szybko się nudzi ;) Mi osobiście odpowiada taki kształt fryzury, ale w tym poście bardziej chodzi mi o kondycję końcówek niż o estetykę :)     Proste cięcie - dla kogo?    Takie cięcie sprawdzi się zarówno przy nisko-, jak i wysokoporowatych włosach, z tym że niskoporowate włosy będą pięknie wyglądały także przy cieniowaniu, które może dodać im objętości i wymarzonego kształtu. Wysokoporowate włosy po wycieniowaniu również wyglądają efektownie, ale ten zachwyt raczej nie trwa długo, o czym napiszę niżej. Tak naprawdę nie powinnam uogólniać, bo dobór fryzury jest to kwestia indywidualna - liczy się nie tylko rodzaj włosa, ale także kształt twarzy, gust, moda itp. Ponadto nie każdy porowaty włos zachowuje się tak samo. Biorąc pod uwagę własne doświadczenia, wydaje mi się, że cięcie od linijki najbardziej sprawdzi się na włosach, które:  są z natury proste, falują się i chcemy aby były prostsze (cieniowanie wzmaga falowanie, a cięcie na prosto - prostowanie), szybko się niszczą, puszą i przesuszają (szczególnie wtedy, gdy są wycieniowane).     Cieniowanie vs cięcie na prosto wysokoporowatych włosów, z mojej perspektywy Moje farbowane włosy były cieniowane różnymi sposobami: zwyczajnymi nożyczkami pod kątem prostym, na skos, degażówkami, po skręconym kosmyku, maszynką elektryczną itp.    Za każdym razem efekt był taki sam, a mianowicie cieniowane włosy były bardziej niesforne, chętniej zbijały się w strąki i już tydzień po wycieniowaniu końcówki wyglądały na zmęczone, a nawet podniszczone. Mocno się puszyły, łatwo było je obciążyć i przesuszyć. Cieniowanie jeszcze bardziej wydobywało z nich porowatość.   Włosy cięte na prosto wyglądają zdrowo o wiele dłużej, chłoną mniej oleju i maski, są sprężyste i nawilżone, rzadziej się puszą, łatwo je ujarzmić i prawie w ogóle nie sprawiają problemów. Porowate włosy są z reguły cienkie i lekkie, szczególnie wtedy, gdy są wycieniowane. Proste cięcie dodaje włosom ciężkości, ujarzmia je i rozprostowuje, co mi się zdecydowanie bardziej podoba. Tuż po opuszczeniu salonu moje włosy nabrały objętości, wydają się gęstsze i fajnie "leżą na ramionach", czego nigdy nie widziałam podczas cieniowania :) Przy takim kształcie fryzury łatwiej zabezpieczyć końcówki - mogę brać pod uwagę jedynie 3 cm końcówek, nie muszę obciążać silikonami większej powierzchni włosów.      A cięcie w kształcie U lub V?    Od dwóch lat obcinałam włosy w kształcie U lub V i za każdym razem końcówki na przodzie sprawiały mi problem, w przeciwieństwie do innych warstw włosów. Okazało się, że nie służy im nawet delikatne cieniowanie. Szerzej na ten temat pisałam tutaj :)      Moja ulubiona metoda cięcia włosów "od linijki"  Moją niewątpliwie ulubioną metodą cięcia na prosto jest cięcie elektryczną maszynką, o czym wspomniałam już na facebooku. Pierwszy raz moje włosy zostały tak ścięte w 2011 roku w salonie JLD (na stojąco) i z efektu byłam bardzo zadowolona. Ostatnio natknęłam się na zdjęcia fryzury Kasi Tusk, strasznie mi się spodobała i spontanicznie pobiegłam do fryzjera :)       makelifeeasier.pl    Takie cięcie jest moim zdaniem bardziej precyzyjne, a końcówki są sztywniejsze niż podczas strzyżenia nożyczkami :) Aby uzyskać efekt taki jak u Kasi musimy dysponować bardzo ostrą maszynką, mieć idealnie proste włosy z natury albo je wyprostować. Mimo wszystko, nie przeszkadzają mi moje delikatne fale i w najbliższym czasie zamierzam tylko tak odświeżać fryzurę :) Podczas mojej ostatniej wizyty pani fryzjerka podzieliła włosy na pasma, identycznie jak podczas strzyżenia nożyczkami, z tym że nożyczki zamieniła na maszynkę. Widzę ogromną różnicę :)    Salony, które strzygą długie włosy maszynką  Zaobserwowałam, że wiele dziewczyn jest zainteresowanych takim sposobem cięcia włosów, dlatego postanowiłam poprosić Czytelniczki o pomoc w odnalezieniu dziewczynom salonów fryzjerskich na terenie całej Polski, gdzie wykonuje się takie strzyżenie maszynką :) Tak naprawdę każdy fryzjer powinien sprostać naszym oczekiwaniom i zamienić nożyczki na maszynkę, ale jeśli znacie takie miejsca w poszczególnych polskich miastach - dajcie znać w komentarzu! :) Podsumowując: cięcie na prosto maksymalnie tuszuje skutki wysokiej porowatości, które opisałam tutaj. Ja jestem bardzo zadowolona, ale pamiętajcie, żeby rodzaj fryzury dopasować do aspektów, o których pisałam wyżej :) A co Wy sądzicie o cięciu włosów na prosto? 