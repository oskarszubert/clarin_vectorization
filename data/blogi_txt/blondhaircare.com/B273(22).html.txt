W maju 2012 pokazywałam Wam na blogu mój bad hair day, podczas którego włosy były obciążone i zwijały się w strączki (klik). Wczoraj udało mi się za to uwiecznić na zdjęciach włosy spuszone.               Wszystko dlatego, że podczas mycia popełniłam kardynalne błędy:   Użyłam tej samej maski 3 razy pod rząd, a moje włosy lubią różnorodność i praktycznie co mycie muszę stosować inną maskę lub odżywkę. Umyłam włosy zbyt dużą ilością szamponu. Neutralny szampon Natura Siberica bardzo mocno się pieni i naprawdę wystarczy niewielka ilość, aby umyć nim włosy. Jestem przyzwyczajona do mniej wydajnych szamponów i automatycznie wylewam na dłoń dużą porcję... Piany było mnóstwo i zapewne szampon zmył całkowicie nałożoną wcześniej maskę :) Po umyciu głowy szamponem nie nałożyłam ani kolejnej maski, ani odrobiny olejku, ani silikonowego serum. Zawinęłam włosy w nocny kok, gdy były delikatnie wilgotne, co wzmaga u mnie puszenie. Rano spiesząc się poprawiłam koka po długim śnie nie oglądając stanu włosów ;) i wyszłam z domu nie zabierając ze sobą silikonowego serum, olejku arganowego czy jakiegokolwiek kremu, którym mogłabym ujarzmić włosy (nawilżyć i wygładzić). Na zewnątrz panował upał (30 stopni), a ja rozpuściłam włosy w ostrym słońcu bez dostatecznej ilości emolientów. Spuszyły się w ciągu 10 minut.                   Zdjęcia zostały zrobione w ostrym słońcu, dlatego włosy są jaśniejsze niż w rzeczywistości. Na niektórych wyświetlaczach może być widoczna jedynie biało- żółta plama :) Bad hair day dawno u mnie nie gościł, więc mam nadzieję, że uda mi się go szybko opanować :) Wracając do domu minęłam sporo pań o sianowatych, pożółkłych od słońca, rozjaśnianych włosach. Szkoda, bo takie włosy przy odpowiedniej pielęgnacji można naprawdę doprowadzić do porządku :) Jeśli kiedykolwiek przejdzie Wam przez myśl chęć rozjaśnienia swoich włosów, wróćcie do tego posta. Naprawdę nie warto rozjaśniać, jeśli nie mamy siwych włosów. Ja niemal codziennie żałuję tej decyzji :( 