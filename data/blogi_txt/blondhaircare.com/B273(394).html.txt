Dzisiaj spróbuję opisać włosy o wysokiej porowatości – takie nieodpowiednio pielęgnowane. Na szczęście dzięki specjalnie dobranym produktom i dozie cierpliwości można znacząco poprawić ich stan, a nawet skutecznie zniwelować nadmiernie porowatą strukturę :) W moim przypadku zostało jeszcze około 8 cm przednich końcówek, pozostałe partie są umiarkowanie porowate i nie sprawiają mi większych problemów :)      Na samym początku zaznaczę, że jest to najgorszy typ włosa jaki możemy sobie wyobrazić: kruchy, szorstki, łamliwy, rozdwajający się, matowy, puszący się, suchy, sztywny, widocznie jaśniejszy i wrażliwszy od zdrowych partii włosów. Posiadaczki włosów o niskiej porowatości  to niesamowite szczęściary!       Najczęściej porowatymi włosami są te poddawane regularnie zabiegom fryzjerskim – np. rozjaśnianiu, prostowaniu lub trwałej ondulacji. Zasadowe pH produktów biorących udział w tego typu zabiegach lub bardzo wysoka temperatura uszkadzają strukturę włosów trwale rozchylając ich łuski. Właśnie przez te uniesione łuski szybko odparowuje woda (im bardziej nawilżone i natłuszczone, tym dłużej schną), wypłukuje się farba i włosy mają tendencję do „pęcznienia” przez co łatwo można zwiększyć ich objętość (jedyny plus!). Wysoka porowatość dotyka również włosy naturalne, szczególnie koloru jasny blond, które z natury są o wiele delikatniejsze niż włosy ciemne. Bardzo często się zdarza, że porowate są jedynie końcówki.      Jak zachowują się wysokoporowate (zaniedbane) włosy?   Zadbane włosy wysokoporowate mogą zachować część z niżej wymienionych cech Piją w szybkim tempie oleje, wodę, maski i odżywki, dlatego muszę ich nakładać dużo, dużo więcej niż na przykład niskoporowata Dominika. Moje naolejowane wieczorem końce olejkiem arganowym (1 ml) są tłuste, natomiast rano wyglądają świeżo - są sypkie, nawilżone i gładkie.      Wystarczy im jedno domowe prostowanie, użycie lokówki lub stuprocentowe wysuszenie włosów gorącym nawiewem suszarki, aby całkowicie odparowała z nich woda i pojawiła się cała masa rozdwojonych i połamanych końców :/ Poza tym od razu stają się bardzo suche, sztywne, kruche i nie trzeba wkładać dużo siły, aby oderwać końcówkę od reszty włosa o,O      Bardzo łatwo je zafarbować i wymodelować, ale podczas prostowania ulatnia się z nich para i zamiast ładnie wyprostowanych włosów powstają suche i sztywne druty...      Ich powierzchnia nie jest gładka, a haczące o siebie łuski powodują uciążliwe plątanie – im bardziej suche i zniszczone włosy tym bardziej się plączą.      Po każdym myciu wymagają nałożenia intensywnie nawilżającej odżywki, inaczej będą szorstkie i przesuszone.      Są tak sztywne i kruche, że mimo podcięcia pozostaje na końcówkach słynna biała kulka.      Gdy na zewnątrz jest sucho włosy są suche jak wiór, a gdy pada deszcz zaczynają chłonąć wodę i się puszą.     Na koniec dodam, że jest to taki rodzaj włosów, którym się dogadza i starannie pielęgnuje, a one nadal się niszczą – łamią i rozdwajają… Włos porowaty jest najczęściej włosem trwale uszkodzonym i jedyne co możemy zrobić opisałam w Leczenie rozdwojonych i połamanych włosów :) Czego nie lubią?      Wysokiej temperatury, cieniowania, metalowych spinek i cienkich gumek, szorskich ręczników, słonej i chlorowanej wody, wiatru, słońca, bardzo kwaśnego pH, nadmiaru ziół, protein, alkoholu i humektantów, agresywnego rozszesywania. Parafina może powodować, że będą błyszczały, ale będą bardzo suche i elektryzujące się.    Co lubią?      Spokój :), umiarkowaną pielęgnację, systematyczne podcinanie, częste nawilżanie, dużo emolientów – olejków i silikonów, olejowanie na mokro.       Wszystkie zaniedbane wysokoporowate włosy wyglądają bardzo nieestetycznie i niestety bardzo często spotykamy je na ulicach:           Opisałam Wam moje włosy przed włosomaniactwem - były zniszczone i bardzo uciążliwe, ale wiem, że istnieją włosy o jeszcze wyższej porowatości. A jaką strukturę mają Wasze włosy? Są jeszcze bardziej porowate czy może charakteryzują się umiarkowaną lub niską porowatością? :) 