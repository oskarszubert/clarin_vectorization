Olejek  kokosowy mający wysoko w składzie parafinę zastosowany na łydki zaraz  po ich depilacji zatkał pory prowadząc do okropnych stanów zapalnych, z  którymi męczyłam się ok. 2 lata :( (notka)  Gdy użyłam  podrobionego oleju arganowego z przeważającą ilością parafiny na włosy  (wtedy kompletnie nie znałam się na składach) - stały się suche i nigdy  wcześniej się tak nie elektryzowały.  Te doświadczenia skłoniły mnie do stosowania tylko takich produktów, które są wolne od parafiny. Parafina, inaczej Mineral oil, Olej mineralny, Petrolatum, Paraffin Oil, Olej parafinowy, Paraffium liquidum to produkt destylacji ropy naftowej.    W składach kosmetyków możemy także spotkać się z takimi nazwami:  Synthetic Wax, Isoparaffin, Vaseline, Ceresin, Isododecane, Isobutane, Isohexadecane, Ozokerite, Cera Microcristallina.     Uniemożliwia swobodne wypływanie łoju na powierzchnię skóry, zatyka  pory i tworzy zaskórniki, hamuje wymianę gazową i metaboliczną w skórze, która w efekcie nie oddycha. Absorbuje kurz i bakterie. Nie wchłania  się w głąb skóry, a nawet utrudnia jej regenerację i przyspiesza procesy  starzenia. Składniki rozpuszczone w parafinie nie przenikają do  organizmu. Krótko mówiąc jest to bezwartościowy, neutralny wypełniacz opakowania kosmetyku :( Stosowanie parafiny ma też swoje plusy - jest idealna dla dłoni po zabiegu, który dogłębnie  odżywi i nawilży skórę - parafina pokryje ją ochronnym filmem. Stosowanie oleju mineralnego jest wręcz pożądane w przypadku malutkich dzieci, których skóra narażona jest na negatywne działanie moczu lub otarcia pieluch. Parafinę bardzo trudno zmyć, ponieważ jest odporna na wodę. Zwykły  prysznic nie zmyje jej z naszego ciała. Trzeba użyć naturalnego oleju  bądź ciepłej wody z dużą ilością detergentów. Niektóre dziewczyny są zachwycone kosmetykami do włosów z zawartością parafiny, ponieważ wygładza i nabłyszcza. Moje porowate włosy po takich produktach stają się suche i nie mogę opanować elektryzowania! Z moich obserwacji wynika, że parafinę szczególnie lubią ciemne włosy (naturalne i farbowane). Każdy musi sprawdzić jej działanie na sobie :) 