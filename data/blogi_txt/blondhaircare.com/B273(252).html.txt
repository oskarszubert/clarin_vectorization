Kiedyś musiałam obcinać włosy co miesiąc, a nawet częściej, mimo troskliwej pielęgnacji. Końcówki strasznie szybko się niszczyły, były szorstkie, postrzępione, zakończone "białą kulką". Z czasem było coraz lepiej, ale częsta wizyta u fryzjera i tak była koniecznością. Od dłuższego czasu poświęcam włosom minimum uwagi, a stan końcówek poprawił się diametralnie - pozbyłam się "białych kulek" i nie mam ani jednej rozdwojonej czy złamanej końcówki :)      Kiedyś pisałam, że na zniszczone włosy nie ma innej rady, jak dobra dieta i systematyczne podcinanie. Dzisiaj wymienię też inne kwestie, dzięki którym poprawiłam stan kosmyków :) Czytając tego posta pamiętajcie, że moje włosy są dosyć gęste, ale cienkie (mam na myśli średnicę pojedynczego włosa) i porowate, a więc relatywnie słabe i wrażliwe :( Zaprzestanie farbowania/rozjaśniania    Co prawda farbowałam zawsze tylko odrosty, ale spływająca farba widocznie wykorzystała krótką chwilę, aby zaszkodzić moim cienkim włosom. Dostaję sygnały także od Was, że odkąd nie farbujecie odrostów, końcówki mają się o wiele lepiej i zapomniałyście o bad hair day :)      Systematyczne chelatowanie    Wiem, że wiele osób podważyło ideę chelatowania, ale nie zauważyłam, aby negatywnie wypowiedziała się na ten temat osoba, która przetestowała ten 'zabieg' na wysokoporowatych włosach. Mocno porowate włosy mają nierówną powierzchnię i dlatego minerały łatwiej osadzają się na nich niż na włosach niskoporowatych o gładkiej i śliskiej powierzchni.    Odkąd systematycznie nakładam na końcówki maski ze składnikiem chelatującym, ani razu nie były szorstkie, suche i sztywne. Dla eksperymentu odstawiłam niedawno chelatowanie na kilka tygodni i na przednich (najbardziej kłopotliwych) kosmykach znów pojawił się szorstki nalot. Wystarczyło jednorazowe użycie odpowiedniego produktu i problem zniknął :) Systematyczne olejowanie i emolientowa pielęgnacja    Olejowanie przed każdym myciem, które odkryłam dzięki Oli sprawiło, że moje włosy nabrały permanentnej elastyczności, której często im brakowało :) Olejowanie czyni cuda na zniszczonych włosach, szczególnie w małych ilościach i w połączeniu z emolientową pielęgnacją, o której pisałam tutaj :)      Zabezpieczanie końcówek przed naturalnymi i mechanicznymi zniszczeniami    W przypadku mocno zniszczonych końcówek zabezpieczałam je zawsze po każdym myciu odrobiną czystego olejku roztartego wcześniej w dłoniach. Po chwili olejek wsiąkał we włosy nie pozostawiając śladu, więc następnie wcierałam odrobinę silikonowego serum. Teraz moje włosy są zdrowe, więc wystarcza im tylko mała kropelka serum.    Poza wcieraniem serum zimą noszę czapkę, związuję włosy, gdy mocno wieje, kołtuny rozplątuję najpierw palcami, nie szarpię itp.    Tangle Teezer tylko do wygładzania Przestałam rozczesywać włosy TT, która "skrobała" i łamała wrażliwe końce, o czym pisałam już tutaj. Uwielbiam tę szczotkę za wygodę, masaż skóry głowy oraz efekt wygładzenia i nabłyszczenia, jaki pozostawia na moich włosach, ale niestety nadaje się do rozczesywania mocnych włosów :( Dlatego rozczesuję włosy najpierw szczotką z dzika, która jest delikatniejsza, ale jednocześnie bardzo puszy włosy, a dopiero na końcu wygładzam rozczesane kosmyki TT :)    Systematyczne podcinam, nie wycinam, nie oglądam, nie dotykam   Od dawna nie dotykam włosów, nie oglądam, nie 'macam' :) Przede wszystkim dawno temu przestałam wycinać pojedyncze zniszczone włoski. Włosy były coraz bardziej postrzępione i tak naprawdę nie nadążałam z wycinaniem ;) Od jakiegoś czasu podcinam co kilka miesięcy wszystkie włosy na prosto (obecnie maszynką) i dzięki temu stan końców jest lepszy niż kiedykolwiek :) O zaletach cięcia na prosto pisałam w tym poście.     A co wpłynęło na poprawę Waszych końcówek? Macie jakieś patenty? :)   PS Zachęcam do subskrybowania bloga, gadżet znajduje się w prawej kolumnie na dole :) 