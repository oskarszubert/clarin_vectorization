Ten post miał pojawić się wczoraj, ale praktycznie od środy byłam poza domem bez dostępu do Internetu - nie czuję nóg ;) Dzisiaj napiszę Wam o najbardziej problematycznych pasmach wśród moich włosów i jak udało mi się je opanować :) Wiem, że nie tylko ja miałam tego typu problemy, więc mam nadzieję, że post przyda się także Wam.      Po lewej: końcówki przednich kosmyków; Po prawej: kosmyki wyrastające w okolicach uszu Kosmyki w okolicach uszu i karku  Najbardziej problematyczne pasma moich włosów to te tuż nad karkiem, przy uszach i końcówki przednich kosmyków. Zniszczenia nad karkiem to efekt ocierania się o poduszkę, zagłówki, szaliki, wisiorki i kołnierze, natomiast rozdwojone i połamane boczne pasemka to wynik spania w bocznej pozycji oraz wplątywania się wiszących kolczyków. Te kosmyki zawsze strasznie się plątały, puszyły i oczywiście niszczyły, i to nie na końcówkach, ale już kilka centymetrów od skóry głowy.  Ograniczyłam kontakt z przedmiotami, które mogłyby je uszkadzać, zamieniłam bawełnianą poduszkę na satynową, a ich stan prawie w ogóle się nie poprawił. W końcu doszłam do wniosku, że omijam te miejsca podczas nakładania oleju, masek i odżywek. Kondycja tych warstw włosów poprawiła się diametralnie, odkąd systematycznie i skrupulatnie nawilżam je i natłuszczam. Wierzchnia warstwa włosów  Wtedy, kiedy spałam w rozpuszczonych włosach, strasznie zniszczona była także ich wierzchnia warstwa. Odkąd nie używam cienkiej i szorstkiej gumki oraz odkąd związuję włosy na noc spinkami w kok, problem się skończył :)   Końcówki przednich kosmyków  Końcówki przednich kosmyków moich włosów od zawsze niszczą się bardziej niż pozostałe pasma. Wypróbowałam wszystkie możliwe metody i co prawda ich stan się mocno poprawił, ale nadal odstawały od reszty włosów - puszyły się, falowały, rozdwajały, były bardziej suche, matowe, szorstkie i bardzo jasne.   Kiedyś po każdym myciu prostowałam przednie pasma włosów i na pewno ma to ogromny wpływ na ich obecny wygląd. Tak jak napisałam w tym poście, od prawie miesiąca nie poznaję moich włosów :) Moje dotychczasowe problemy z uciążliwymi przednimi pasmami się skończyły. Wszystko dlatego, że mniej więcej wtedy byłam u fryzjera obciąć je "od linijki". Nie chciałam tracić dużo z długości, więc nadal fryzura jest w kształcie delikatnego "U", ale następnym razem mam zamiar je całkowicie wyrównać. Wiedziałam, że typowe cieniowanie jest dla nich zupełnie niewskazane, ale jak widać, puszenie powoduje u mnie nawet proste cięcie w kształcie litery "U".   Podsumowując - jeśli mimo olejowania, ochrony przed zniszczeniami i odpowiednio dobranej pielęgnacji Wasze wysokoporowate włosy w niektórych miejscach są niesforne, puszą się i szybko się niszczą,  zastanówcie się, czy do tych miejsc docieracie z maską lub olejem, spróbujcie  ograniczyć kontakt z przedmiotami, które mogą je mocno niszczyć lub zrezygnujcie z cieniowania. Sugeruję, nie namawiam, ponieważ wiem, że nie każdemu podoba się proste cięcie :)  Ciekawa jestem czy Wy także zmagacie się z problematycznymi pasmami. Jeśli tak, koniecznie napiszcie które to kosmyki i jak sobie z nimi radzicie. Na pewno wiele dziewczyn wyciągnie z Waszych komentarzy mnóstwo wniosków :) Miłej soboty :* 