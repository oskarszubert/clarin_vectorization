Postanowiłam podzielić się z Wami głównymi błędami, które popełniałam na początku włosomaniactwa i które znacznie wydłużyły moją walkę o piękne i zdrowe włosy. Ta walka nie została jeszcze zakończona, ale jestem już coraz bliżej :) Po pierwsze: Olejowałam i olejowałam... a moje włosy wcale nie lubią nadmiaru olei, a tym bardziej szamponów, które potem je zmywają.    Kiedyś moje włosy codziennie ociekały olejami. Najpierw była to oliwa z oliwek, olej z pestek winogron, potem kokos, lniany, makadamia, wiesiołek, migdał, jojoba, awokado i masa innych. Traciłam na nie dużo pieniędzy, bo miałam okres olejomaniactwa i chciałam mieć wszystkie oleje świata :)    Cały czas miałam wrażenie, że odrobina oleju nie dociera do wszystkich włosów, więc nakładałam go ciągle sporo, a co trzecie olejowanie miałam problem z domyciem włosów. W końcu coraz bardziej irytował mnie fakt, że po 3 godzinach od mycia okazywało się, że włosy są niedomyte - musiałam myć je ponownie, a że było już późno i zbliżała się pora spania chwytałam za suszarkę.    Z olejowania było więcej szkód niż pożytku - przez to katowanie włosy długo nie wyglądały na wypielęgnowane, mimo, że dbałam o nie intensywnie.     Olejowanie włosów to niewątpliwie jeden z podstawowych elementów pielęgnacji włosów, więc teraz nakładam o wiele mniejsze ilości oleju, a po olejowaniu zawsze nakładam maskę, która po części emulguje olej, więc ułatwia pracę szamponowi :)        Po drugie: Gdzieś na wizażu przeczytałam, że najlepsze są proste, zwykłe szampony z SLS, więc wpadłam w szamponowy szał, odstawiłam uwielbianą wtedy serię Dove i kupowałam tylko zwykłe szampony typu Barwa, Tesco i inne. Efekt? Stóg siana zamiast włosów :) Potem dorwałam BDFM, ufff :)        Po trzecie: Rozbijałam na włosach jajko za jajkiem, a one były coraz bardziej żółte, sztywne i suche. Wówczas nie wiedziałam, że proteiny potrzebują odpowiedniego poziomu nawilżenia. Mniej więcej wtedy pierwszy raz użyłam żelu lnianego jako odżywki - efekt nawilżenia był niesamowity, a włosy błyszczące. Teraz żel solo wysusza moje mocno nawilżone włosy, tak jak większość ziół, alkohol, SLS, parafina.        Po czwarte: Spałam w rozpuszczonych włosach, nie docierało do mnie, że mogę spać w warkoczku albo koku – miałam opory tak jak niektóre z Was (deformacja itp.). Włosy wyglądały przez to na "wymiętolone".      Jest jeszcze jeden błąd, od którego nie mogę się uwolnić i który bardzo niszczy włosy. Całe dnie chodzę w rozpuszczonych włosach i nie mogę się zmobilizować, aby je związać - zróbcie coś :)    A jakie były Wasze błędy patrząc z perspektywy czasu? Napiszcie w komentarzach - może pomożemy w ten sposób innym dziewczynom (i chłopakom :D), które nieświadomie popełniają włosowe błędy.        Dzięki odpowiedniej pielęgnacji osiągnęłam w końcu to, o czym zawsze marzyłam – efekt push-up bez stylizacji! Oczywiście zdarzają się bad hair days, ale wystarczy jedno machnięcie ręką, aby włosy były tak ułożone:     Odrosty ;)     Uwielbiam to!    Dla porównania w 2009 roku wyglądało to tak...         ...i za nic w świecie nie mogłam ich unieść, nawet za pomocą gum, lakierów i innych preparatów do stylizacji.         A na koniec z okazji moich dzisiejszych urodzin pochwalę się wywiadem dla wp.pl :D Jest to oczywiście namiastka tego co jest na blogu, ale dla mnie to bardzo duże wyróżnienie, że ktoś chciał o mnie napisać i w dodatku tak miło się o mnie wypowiedział w pierwszym akapicie - czuję się onieśmielona! ;)     Buziaki! Lecę świętować :)* 