Od dłuższego czasu przeglądam mnóstwo książek na temat zdrowia, pielęgnacji, wpływu witamin i minerałów na urodę. Nie tylko ze względu na moje zainteresowania, ale także po to, aby powiązać swoje drobne dolegliwości z procesami, które zachodzą w ludzkim organizmie i skutecznie im przeciwdziałać ;) Żaden środek nie jest w stanie wpłynąć na urodę tak jak zbilansowana dieta, oczyszczony z toksyn organizm, sen i aktywność fizyczna, a odpowiednio dobrane kosmetyki to idealne uzupełnienie :) Dzisiaj podzielę się z Wami fragmentami, które wyczytałam ostatnio w kilku książkach. Zapewne większość jest Wam znana, ale często wiele informacji znamy tylko w teorii, a warto wprowadzić je w życie :)    Zbyt duża zawartość soli w pożywieniu nie jest obojętna dla naszego wyglądu. Wysuszające działanie soli jest widoczne zwłaszcza na skórze twarzy, szyi i klatki piersiowej. [1]     Przedwczesne starzenie się organizmu może być następstwem zaburzeń w gospodarce wodnej. Organizm pozbawiony dostatecznej ilości płynów wysycha. Nadto bez wody nie może pozbywać się toksyn. [1]   Wszyscy wiemy, że woda jest nam niezbędna do życia i zachowania urody, ale w książce Stefanii Korżawskiej znalazłam fragment, który mówi o tym, że w okresie osłabienia organizmu wodę powinniśmy dostarczać w postaci ciepłych herbat, a nie np. zimnej wody mineralnej:  Gdy organizm jest niewydolny, powinniśmy popijać rozgrzewające herbatki ziołowe. Popijanie zaś wody jest wielkim nieporozumieniem. Woda osłabia, nawet zdrowi ludzie, jeśli piją ją w nadmiarze, wcześniej czy później mają problemy zdrowotne. Natomiast człowiek wyniszczony chorobą nie powinien dodatkowo wodą osłabiać organizmu, a tym samym wychładzać nerek, wątroby, żołądka. [2]        Skóra ma dużo gruczołów łojowych, które w normalnych warunkach nadają jej giętkość i chronią od zmian temperatury. Gdy te gruczoły pracują zbyt intensywnie - skóra staje się tłusta i powstają na niej krosty i wągry. Nienormalna praca gruczołów wiąże się zawsze z zaburzeniami zdrowia. Człowiek zdrowy, pielęgnujący regularnie ciało i skórę nie ma wągrów ani krost. (…)   Uregulowane trawienie i nienaganna czynność jelit warunkują czystość skóry. Bez stosowania od czasu do czasu diety usprawniającej przemianę materii nawet mimo starannego pielęgnowania twarzy, nie można usunąć wągrów. (...) Są jednak ludzie, cierpiący stale na pryszcze i krosty. I w tym przypadku przyczyny należy szukać w odżywianiu i złym trawieniu. Przy zaparciach powstają w jelitach produkty gnilne, które przedostając się do krwi, powodują nieczystości cery. [3] Często nie zdajemy sobie sprawy, że wiszące na szyi bardzo nieestetyczne brodawki to wynik zanieczyszczonego jelita. Dla zainteresowanych więcej informacji o szyjnych brodawkach znalazłam na tej stronie, pod koniec artykułu.   Nasza skóra ma ok. 2 metrów kwadratowych powierzchni i jest największym narządem, w jaki wyposażyła nas natura. Tymczasem owe 13 milionów komórek skóry mieszczących się na każdym jej centymetrze kwadratowym otrzymuje często zaledwie 40% substancji biologicznych, których potrzebuje do zdrowia, a więc i pięknego wyglądu. [1] Szacunkowo, drogę do krwiobiegu przeciętnego konsumenta każdego roku znajdują dwa kilogramy kosmetycznych substancji chemicznych. [5]    Spójrz w lustro! Czy tworzą Ci się drobne zmarszczki, promieniście rozchodzące się nad ustami, szczególnie nad górną wargą? A może kąciki ust Ci popękały? Może powstały tzw. zajady? (…) Może Ci się łuszczą kąciki nozdrzy, uszu i czoło? Może masz język purpurowy, tłuszczące się włosy, zaczerwienione powieki? To wszystko są lub mogą być symptomy niedoboru ryboflawiny (wit. B2). Przypominamy, że podobne są również objawy niedoboru żelaza. [4]     Jeśli przyglądając się swemu odbiciu spostrzegamy, iż nasza skóra się starzeje i wiotczeje, to może oznaczać, że w organizmie wystąpił niedobór krzemu, znajdującego się pod postacią dwutlenku – krzemionki. [1] Jednym z pierwszych objawów niedoboru witaminy A jest np. szpecąca „gęsia skórka”, występująca najczęściej na ramionach, w okolicy łokci, na nogach, w okolicy kolan, podudzi itp. [4]  Od lat wiedziano, że niedobory witaminy A czynią skórę suchą, łuszczącą się i przedwcześnie pomarszczoną. Można ją jednak doprowadzić do normalnego, zdrowego wyglądu. Witaminę A magazynowaną w wątrobie potrafi uruchomić cynk. Gdy jest on obecny w organizmie w dostatecznej ilości, witamina ta pomaga m.in. na cerę.    Uporczywe trądziki, latami nękające pacjentów, można zlikwidować cynkiem. (...) Trudno gojące się rany i oparzenia goiły się szybko i bez komplikacji dzięki cynkowi. (...)    Naturalnie, że nie zawsze cynk może wyleczyć dolegliwości skórne. Na przykład niedobory witamin z kompleksu B mogą powodować chroniczne egzemy i skórne wypryski. Także łuszczyca bywa wywołana niedoborem witamin z grupy B, szczególnie kwasu foliowego. Bywa, że niedobór żelaza może powodować również zaczerwienienia i swędzenie skóry. [4] Aneta, lat 26: Mam suchą skórę, którą nawilżam jak mogę. Mimo to robią mi się zmarszczki i niekiedy wydaje mi się, że wyglądam jak moja babcia. Autorka: Tego typu kłopoty świadczą o chorej wątrobie, skutkiem jest nieprzyswajanie witamin rozpuszczalnych w tłuszczu. (...) [5]    I na koniec coś, o czym sama często zapominam ;-)   Po wieczornym lub rannym myciu, skóra jest podatna do przyjęcia kremu, który wklepuje się końcami palców w skórę twarzy i szyi. Nie należy wcierać w twarz i szyję kosmetyków ugniatając i szarpiąc, lecz należy krem lekko wklepywać; w przeciwnym razie rozciąga się tkanki, zamiast je wzmacniać. [3]    Oczywiście są to tylko fragmenty, które mogą co nieco podpowiedzieć, wspomóc leczenie niektórych schorzeń :) Warto je na własną rękę rozszerzyć, skonfrontować z własnymi potrzebami, a wszelkie wątpliwości skonsultować z lekarzem. Jak tylko wpadną mi w oko kolejne ciekawe zdania, stworzę jego drugą część :) A może Wy dopiszecie coś od siebie? :)      Źródła: [1] Minerały, Klaus Oberbeil  [2] Słoneczne zioła na chrypki, grypki, przeziębienia, Stefania Korżawska  [3] Leki z Bożej Apteki, Jan Schulz i Edyta Uberhuber  [4] Kuchnia i medycyna, Julian Aleksandrowicz i Irena Gumowska [5] Apteka natury, Jadwiga Górnicka 