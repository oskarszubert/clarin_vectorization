Po pierwsze... Nosimy czapkę! Mroźne powietrze osłabia cebulki i końcówki, sprawia, że włosy się łamią, rozdwajają i wypadają. Wchodząc do ciepłego pomieszczenia ściągamy czapkę - pod wpływem ciepła wydziela się więcej sebum.    Po drugie... Płyn do płukania tkanin! Płuczemy w nim wszystko, co może dotykać włosy: czapki, golfy, sweterki, szale, kominy, rękawiczki, kurtki... Płaszcze natomiast (kołnierze) przecieramy ściereczką zwilżoną wodą z płynem.    Po trzecie... Włosy staramy się suszyć naturalnie lub chłodnym powiewem suszarki. Włosy wystarczająco cierpią ze względu na zmienną temperaturę: mróz na dworze, ciepło w domu.      Po czwarte... Głęboko nawilżamy i odżywiamy włosy (odżywki po każdym myciu oraz maski i oleje, gdy tylko mamy więcej czasu). Aby ochronić włosy stosujmy więcej emolientów. O emolientowej pielęgnacji pisałam tutaj.    Po piąte... Włosy chowamy pod kurtkę lub czapkę... nie prezentujemy ich na mrozie ;) Zimą włosy lepiej upinać, ponieważ kosmyki tuż przy karku narażone są na plątanie przez kontakt z kurtką, szalem, golfem czy łańcuszkiem.    Po szóste... Końcówki zabezpieczamy lekkim olejem (np. kokosowym, arganowym) i silikonami (pamiętajmy, aby je co jakiś czas zmywać używając szamponu z SLS).    Po siódme... Witaminki... Starajmy się dostarczać organizmowi w miarę możliwości naturalne witaminy w postaci drożdży z mlekiem, owsianki, soku z buraków/marchwi, natki pietruszki, przetworów z piwnicy od babci :)    Po ósme... Rozczesujemy włosy odpowiednio wypielęgnowaną szczotką (notka). Jeśli mimo odpowiednio wypielęgnowanej szczotki włosy nadal się mocno elektryzują polecam wypłukać włosie szczotki w wodzie z odrobiną płynu do płukania tkanin.    Po dziewiąte... Masujemy skalp, aby poprawić krążenie skóry głowy, a także aby wzmocnić i dotlenić cebulki! Taki masaż powoduje również poprawę kolorytu skóry twarzy.    Po dziesiąte... Ograniczmy stylizację ;-) Posiadaczki wrażliwych włosów powinny rzadziej sięgać po lokówki, prostownice, karbownice...    Po jedenaste... Nie przesadzamy z ogrzewaniem w mieszkaniu/domu/pokoju, w którym mieszkamy. Bardzo ciepłe powietrze wpływa tak samo negatywnie na włosy jak mroźne.    Po dwunaste... Cieszymy się życiem i jesteśmy zadowolone z siebie i swoich włosów :) To także jest kluczem do sukcesu :)   A Wy jak dbacie o włosy zimą? 