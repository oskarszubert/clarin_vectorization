Włosy farbowane i rozjaśniane pozostawione bez odpowiedniej pielęgnacji prędzej czy później stają się przesuszone, czyli skłonne do puszenia, kruszenia, łamania i rozdwajania. Poniżej przedstawię kilka kwestii, o których moim zdaniem powinny pamiętać posiadaczki włosów prostych i przesuszonych.      Nawet najdroższe specyfiki nie zlepią rozdwojonych i połamanych włosów, a poziom zniszczeń będzie postępował. Jestem zwolenniczką podcinania suchych i zniszczonych końców. O podcinaniu pisałam w tym poście.     ~  Nie pomoże maska z róż, kiedy włos zniszczony już :-) ~      Najlepiej podcinać włosy systematycznie, aby nie doznać szoku z powodu utraty dużej ilości włosów. Ja nie mogłam spać po nocach po moim drastycznym cięciu wiosną ubiegłego roku ;-) Długie włosy powinny wyglądać estetycznie i zdrowo, nie ma sensu hodować smętnie wiszących, zniszczonych strąków. Spalone, suche i matowe włosy wcale nie dodają nam uroku, wręcz przeciwnie...       Jeśli to możliwe - posiadaczki przesuszonych włosów powinny odstawić albo chociaż ograniczyć korzystanie z prostownicy, karbownicy, lokówki i gorącego strumienia suszarki, a także produktów do stylizacji (polimerowe bomby).     Odpowiednio wypielęgnowane i obcięte włosy po jakimś czasie będą się same układały - nawet lepiej niż po wyprostowaniu :) Kilkumiesięczna inwestycja w stylizacyjny odwyk zwróci się z nadwyżką - włosy staną się uniesione, nawilżone, mięsiste, naturalnie się układające (chyba, że są wyjątkowo oporne ze względu na niską porowatość - zakładam, że porowatość większości włosów przesuszonych jest dość wysoka ze względu na ingerencję farb i rozjaśniaczy).           Suche włosy łatwo przeproteinować. Proteiny potrzebują odpowiedniego poziomu nawilżenia, aby mogły poprawnie funkcjonować. Proteiny, ekstrakty, zioła i witaminy to cudowne reanimatory włosów, ale bez nawilżaczy jeszcze bardziej przesuszają włosy. Więcej na ten temat znajdziecie TU i TU :)     W pielęgnacji suchych włosów dużą rolę odgrywają maseczki nawilżająco-odżywiające.  Moje ulubione to: Biovax Latte, Kallos Latte, NaturVital Hair Loss Mask  oraz Biovax do suchych i zniszczonych, ale nałożony na godzinę przed  myciem.  Im  mniej maseczki nakładam na umyte włosy, tym lepiej są nawilżone. Maski  należy bardzo dokładnie spłukiwać, najlepiej chłodną wodą - ciepła woda  otwiera łuski, więc wypłukuje z włosa to, co wniknęło z maski. Bez  chłodnej płukanki łuski pozostaną otwarte, a więc będą się haczyć np. o ubrania powodując trwałe uszkodzenia. Ponadto przez otwarte łuski wyparowuje z włosów woda powodując ich przesuszenie. Łuski można też domknąć kwaśnymi płukankami.    Włosy doskonale nawilża mocznik, d-pantenol, mleczan sodu,  mleczko pszczele i gliceryna (tych dwóch ostatnich moje włosy akurat nie  lubią). Warto uzupełniać niedobór keratyny, elastyny, kolagenu, l-cysteiny,  witamin, aby uzupełnić ubytki w strukturze włosa - pozwoli to na  zachowanie sprężystości i odpowiedniego poziomu nawilżenia (woda nie  będzie parować przez zniszczone fragmenty włosa).   Suche włosy bardzo lubią emolienty: naturalne olejki czy łatwozmywalne silikony, płukankę z nafty kosmetycznej. Mając suche włosy najlepiej ograniczyć farbowanie i rozjaśnianie. Ja poprawiam zwykle tylko odrosty, a całe włosy farbuję co 3-4 miesiące.  Lubię mój miodowo-rudo-żółty kolor ;-) Farbowanie na delikatny olej lub mieszanie  farby z odżywką może okazać się dobrym rozwiązaniem dla suchych włosów. Na takie zabiegi nie mogą sobie pozwolić blondynki, szczególnie te o chłodnych odcieniach. Przed każdym eksperymentem najlepiej zrobić próbę na wybranym pasemku.  Ciemnowłose mogą zamienić chemiczną farbę na hennę lub przyciemniać włosy płukanką z kawy czy kory dębu.  Jasnowłose, aby utrzymać chłodny odcień blondu mogą dodawać do maseczek lub płukanek odrobinkę fioletowego roztworu wodnego gencjany. Stosowana zbyt często może jednak wysuszać. Płukanki z rumianku albo maseczki z dodatkiem miodu mogą pomóc utrzymać słoneczne odcienie blondu. Jasnowłose powinny uważać na żółtko - moim włosom nadaje żółty odcień, którego chyba żadna z nas nie lubi :) Po maseczce z żółtka nakładam na 15 min. maseczkę nawilżającą, która optymalizuje kolor. Ewentualnie stosuję płukankę z gencjany.  TUTAJ możecie poczytać o naturalnym wzmacnianiu koloru włosów.   Stosujemy łatwozmywalne silikony, które ochronią suche, czyli bardzo delikatne włosy. Zmywanie tych trudnozmywalnych substancji filmotwórczych szamponami z silnymi detergentami wydaje się być błędnym kołem.       Warto myć włosy odżywką lub metodą OMO, dzięki której ochronimy suche końce przed wysuszającym działaniem detergentów czy ziół (wyjątek stanowią zioła wydzielające nawilżający śluz: lipa, prawoślaz).         Suche włosy koniecznie olejujemy pamiętając, że sam olej nie nawilży włosów - potrzebna jest im maska nawilżająca zaraz po zmyciu oleju. Moje włosy są bardzo skłonne do przesuszenia i uwielbiają kąpiel w roztworze woda-ciężki olej (oliwa, wiesiołek, lniany), po olejowaniu na sucho nie widzę większych efektów. Ze względu na skłonność do przesuszania muszę uważać na oleje orientalne oparte na ziołach, gdyż mogą potęgować przesuszenie.       Suche włosy mogą źle reagować na twardą wodę z kranu,  szczególnie tą w mieście. Warto zafundować im ostatnią płukankę w  postaci zimnej wody demineralizowanej albo chociaż przegotowanej. Można też założyć filtr lub stosować płukanki ziołowe. Najlepiej wybrać płukankę z kwiatów lipy, które po zaparzeniu wydzielają delikatny, nawilżający śluz. Idealna dla suchych włosów jest płukanka z wody brzozowej pobranej prosto z gałązki brzozy. Mając suche włosy nie próbujcie wylewać na nie kupnej wody brzozowej bazującej na alkoholu (można ją za to wcierać w owłosioną skórę głowy) ;)       Włosy przesuszone nie znoszą "złych" alkoholi: alkoholu denaturowanego (Alcohol Denat), alkoholu izopropylowego (Isopropyl Alcohol) oraz etanolu (Alcohol). Podczas produkcji kosmetyków stosuje się także "dobre" alkohole, np. Cetearyl Alkohol, Cetyl Alkohol, Stearyl Alcohol - one są wręcz pożądane.        Suche włosy mogą oznaczać także suchy skalp, który może być przyczyną łupieżu lub nadmiernego wypadania włosów. To, że skalp wydziela dużo sebum nie oznacza, że jest odpowiednio nawilżony (natłuszczenie i nawilżenie to dwie różne kwestie). Tylko z odpowiednio nawilżonej i odżywionej skóry głowy wyrastają zdrowe włosy - warto o nią zadbać :)                      Przesuszonych włosów nie powinno się suszyć na słońcu - krople wody skupiają promienie UV, przez co włosy szybciej się rozjaśniają i ulegają przesuszeniu. Dotyczy to szczególnie włosów farbowanych i naturalnie jasnych. Latem chrońmy włosy przed promieniowaniem UV stosując mgiełki z filtrem UVA/UVB.     Uwaga na kwaśne płukanki, np. z octu lub cytryny - zbyt wysokie stężenie zamiast nabłyszczyć i wzmocnić może jeszcze bardziej wysuszyć. Dla mnie zabójczy okazał się sok z czystego aloesu w połączeniu z proteinami (KLIK i KLIK). Więcej o roli pH w pielęgnacji włosów pisałam w TYM poście.    Susza na włosach to główna przyczyna plątania i elektryzowania się włosów. Dzięki odpowiedniej pielęgnacji pozbyłam się tych problemów. Uff :) Kręconowłose, które nie mogą opanować puszenia i przesuszenia odsyłam do tego posta na blogu Ewalucji :)   Post dość mocno obfituje w linki, pod którymi znajdziecie rozwinięcie myśli ;) Miłego weekendu! :* 