Moja pielęgnacja twarzy jest obecnie baaardzo minimalistyczna - dążyłam do tego od dawna, więc strasznie się cieszę, że udało mi się unormować moją suchą skórę i tym samym odzwyczaić ją od częstego nawilżania.    W piramidzie nie uwzględniłam DIETY, która jest naprawdę bardzo ważna, jeśli chcemy poprawić stan skóry, ale tego nie muszę Wam mówić :) Obecnie walczę z małym uzależnieniem w postaci słodyczy, cały czas pilnuję się, aby więcej pić, jeść więcej wartościowych produktów i w międzyczasie czekam na analizę pierwiastkową, która powie mi prawdę o mojej diecie (mam nadzieję).      Codziennie rano    Przemywam buzię tonikiem - obojętnie jakim, byle nie kranówką: wodą mineralną, wodą cytrynową, wodą termalną, wodą aloesową, wodą pietruszkową. Następnie tradycyjnie na wilgotną twarz nakładam kwas hialuronowy 1% i zaraz potem wklepuję w skórę olej Khadi White Lily.    Jakiś czas temu udało mi się zupełnie odzwyczaić skórę od kremowania i olejowania, ale wróciłam do tego ze względu na pogodę. Nawilżanie i ochronna warstwa oleju o tej porze roku wydaje mi się bardzo potrzebna :)      Codziennie wieczorem Zmywam makijaż płynem micelarnym, a następnie myję twarz pod bieżącą wodą mydłem Alepp z czarnuszką, które wspaniale redukuje zaskórniki. Osuszam twarz ręcznikiem i przecieram tonikiem (potem wklepuję go jak krem, dzięki czemu nie wysusza mi skóry). Wieczorem nie olejuję już twarzy, aby cera mogła się zregenerować podczas snu. Czasami nakładam na policzki i wokół ust odrobinę delikatnego kremu.      Raz w tygodniu    Około raz w tygodniu nakładam na twarz maseczkę. Najczęściej jest to maska ze spienionego mydła Alepp, z miąższu aloesu, którego hoduję na parapecie, ze spiruliny albo z czystego miodu.      Raz na dwa tygodnie    Jeszcze kilka miesięcy temu, kiedy bardzo często nawilżałam buzię (czasami nawet 3 razy dziennie), częściej pojawiały się niespodzianki, a peeling musiałam wykonywać minimum raz w tygodniu. Teraz mogę robić to o wiele rzadziej i zawsze wybieram peeling kawowy, który jednocześnie delikatnie natłuszcza :)      Sporadycznie    Sporadycznie stosuję obecnie kremy :)        Poza tym w tym sezonie jesienno-zimowym przyjęłam zupełnie inną taktykę, jeśli chodzi o ogrzewanie w mieszkaniu. Gdy robi mi się zimno zamiast podkręcać kaloryfer na najwyższy stopień zakładam cieplejszy sweterek albo okrywam się kocem. Na kaloryferach wiszą też specjalne pojemniczki z wodą :) Im cieplej w domu, tym bardziej suche powietrze i niestety bardziej ściągnięta moja skóra.        To tyle :) Jak wygląda Wasza jesienno-zimowa pielęgnacja? Stawiacie na minimalizm? :) 