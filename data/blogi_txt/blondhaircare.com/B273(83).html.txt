Dzisiaj opowiem Wam krótką historię mojej znajomej, która w kwietniu zdecydowała się na trwałą typu headlines. Chciała uzyskać efekt delikatnych fal, aby dodać swoim niskoporowatym, nieco cienkim i oklapniętym włosom objętości, mniej więcej tak jak na poniższym zdjęciu:      [źródło]      Niestety fryzjerka podczas wydobywania skrętu spaliła jej włosy i aby ukryć skutki tej katastrofy… wyprostowała je!!! Na koniec przeprosiła za nieudany zabieg i zaoferowała 30% zniżkę. Prawdziwe efekty ukazały się dopiero po pierwszym myciu głowy:              Włosy z tyłu nie prezentowały się źle, trwała najbardziej zaszkodziła wierzchnim warstwom, które zostały wcześniej wycieniowane i skupiły się na czubku głowy. W ciągu kilkudziesięciu minut z gładkich i lśniących pozostał ekstremalnie porowaty stóg siana: Zdjęcia są złej jakości, ale mam nadzieję, że widać na nim skutki źle wykonanego zabiegu. Widziałam je tego dnia na żywo i wyglądały jeszcze gorzej niż na tym zdjęciu :/      Następnego dnia Eliza wybrała się do salonu fryzjerskiego w Gdańsku, gdzie mieszka na stałe, aby odbudować strukturę włosa. Fryzjerka na widok tak spalonych włosów oniemiała, wykonała zabieg nawilżający i podcięła zniszczone końce, całkowicie za darmo. :-)     Przez kilka następnych miesięcy włosy piły maski i oleje "wiadrami", a ich stan w ogóle  się nie poprawiał, dlatego skazana była na systematyczne podcinanie. W zeszły weekend znów się spotkałyśmy i zgodnie z prośbą Elizy, pościnałam jej do końca wszystkie spalone kosmyki. Stwierdziła, że woli chodzić cały czas w związanych włosach niż użerać się z tak zniszczonymi, problematycznymi włosami. Niestety nie pomyślałam, aby zrobić wtedy kilka zdjęć i wrzucić na bloga ku przestrodze ;) Zdjęcia, które widzicie są własnością Elizy.     Jej włosy były zawsze zdrowe i błyszczące, zabieg miał je tylko odbić od nasady i dodać troszkę "pazura", a przez niekompetencję fryzjerki nie może nawet rozpuszczać włosów. Przez co najmniej kolejne dwa lata musi je zapuszczać. Na szczęście gustuje w krótszych fryzurach :)    A jaka była Wasza największa fryzjerska wpadka? Ja miałam dwie, ale bardzo małe w porównaniu do przeżycia Elizy. Poszłam do fryzjera kilka dni przed swoją studniówką i wyszłam z okropną grzywką o długości 3 cm. Wcześniej w gimnazjum wybrałam się do fryzjera, aby podciąć włosy do ramion, a wyszłam z takimi o długości za ucho. Mimo wszystko, nie boję się panicznie fryzjerów :) 