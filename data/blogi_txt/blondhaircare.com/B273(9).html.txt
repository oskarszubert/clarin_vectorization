Kiedyś pod wpływem reklam wierzyłam, że gdy wysmaruję się droższym kosmetykiem stanie się cud - w końcu jest drogi... ;) Babranie się w perfumowanych (dosłownie) balsamach, podrobionych olejkach kokosowych (zawartość parafiny i innych wypełniaczy: 90%, kokos: 10%) doprowadziło moją skórę do przewlekłego przesuszenia i paru innych problemów. Udało mi się już pokonać wrastające włoski na łydkach i przesuszone, łuszczące się plamki na przedramionach.   * Kąpiel *   Moja skóra po kontakcie z drogeryjnymi żelami pod prysznic strasznie szczypała, była wiotka i przesuszona, więc pewnego dnia postanowiłam dolać do czystej wody w wannie trochę kuchennego oleju - w końcu OCM oczyszcza skórę twarzy, więc dlaczego nie całego ciała? To był strzał w dziesiątkę :) Potem wyczytałam o tym w publikacji dotyczącej naturalnego leczenia - olejowa, ciepła kąpiel oczyszcza organizm z toksyn przez pory znajdujące się w skórze. Zażywając olejowe kąpiele należy być ostrożnym, ponieważ tak samo jak w przypadku pielęgnacji  twarzy olejki mogą zapychać pory. Lepiej dodawać ich mniej, niż za dużo  :) Z nadmiaru oleju najlepiej oczyścić ciało przyjemną gąbką. Do kąpieli dodaję oliwę, olej Kujawski, lniany lub wiesiołek. Latem częściej myłam się w Facelle lub w olejku pod prysznic z Isany, który działa na moją skórę nawet lepiej niż olejowa kąpiel :)      * Depilacja * Jako  pianki do golenia również używam olejku z Isany lub płynu Facelle. Mam uraz do  woskownic i depilatorów po prawie dwuletniej przygodzie z wrastającymi włoskami na łydkach,  więc używam tylko i wyłącznie jednorazowych maszynek. Nigdy nie używam  dwukrotnie tej samej maszynki, a żeby nie zbankrutować kupuję te  najtańsze. Jeszcze nigdy wcześniej moja skóra nie była tak zadowolona z depilacji :D   * Pielęgnacja stóp *   Nie lubię zajmować się stopami ;) Dlatego moczę je w wodzie z octem i po sprawie :) Pisałam o tym w tym poście. Warto używać do tego celu ocetu jabłkowego, ponieważ jest zdrowszy niż spirytusowy. A jeszcze lepiej zdobyć taki ocet ze sklepu ze zdrową żywnością lub zrobić sobie w domu :)      * Pielęgnacja dłoni *     Nie ma lepszego kremu dla moich dłoni niż olej słonecznikowy z kilkoma kroplami octu jabłkowego lub olej z wiesiołka na noc. Nie ma lepszego mydła niż ubóstwiany przeze mnie olejek z Isany. Niedługo zainwestuję też w krem typu "niewidzialne rękawiczki", aby ochronił skórę dłoni przed kurzem w pracy.     * Paznokcie * Raz na tydzień lub dwa nakładam diamentową odżywkę Eveline, czasami wcieram olejek rycynowy lub wazelinę. Aktualnie walczę o zdrowe paznokcie, więc może kiedyś pojawi się osobny post na ich temat ;) Obecnie ich nie maluję, ale mam w domu cały zapas moich ulubionych lakierów Miss Selene - uwielbiam je za bardzo niską cenę, ładne kolorki i dobrą jakość.     Moja skóra jest dumna z mojej obecnej pielęgnacji! Portfel również :) A co lubi Wasze ciało?? :)    Inne posty z tej serii:  Aktualna pielęgnacja twarzy - sierpień 2012 Aktualna pielęgnacja włosów - sierpień 2012 