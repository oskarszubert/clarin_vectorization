Sobotnie porządki zakończone, więc teraz swobodnie mogę usiąść i napisać dla Was recenzję szamponu, którego wykonanie nie wymaga specjalistycznej wiedzy, a efekt po wysuszeniu włosów zapiera dech w piersiach ;)         * Skład *             Woda, Betaina kokamidopropylowa, Polysorbate 60, Glyceryl cocoate (Peg 7), Sodium sunflowersseedamphoacetate, Gliceryna roślinna, Esktrakt z aloesu, Ekstrakt z Prawoślazu lekarskiego, Guma ksantanowa, Konserwant.          Wszystkie składniki otrzymujemy od sklepu w dokładnie odmierzonej ilości razem z pipetą, szpatułką, butelką i etykietą. Pełny opis i instrukcję wykonania produktu znajdziecie tutaj :)    * Cechy produktu *       Szampon jest przezroczysty i bezzapachowy, konsystencję ma dosyć gęstą. Opakowanie wykonane jest solidnie z białego plastiku, wygodne w użyciu, lecz w miarę używania ściera się sreberko i blaknie naklejka. Cena: ok. 17 zł/200 ml. Dostępność: sklep e-naturalne.pl.      * Działanie *    Idealnie dobrane składniki (szczególnie odpowiednie stężenie aloesu i prawoślazu) sprawiają, że moje włosy po umyciu tym szamponem nie wymagają nałożenia maski i odżywki. Są błyszczące, "lejące", bardzo nawilżone i jedwabiście gładkie, po prostu boskie :) Nie podrażnia skóry głowy, jest delikatny dla dłoni, według mnie dobrze się pieni.  Niestety jest też mały minus: moje skłonne do przetłuszczania włosy nie są po nim tak długo świeże jak po Facelle albo ziołowych szamponach. Mimo wszystko efekt wygładzenia i nawilżenia  przyćmiewa tę wadę, a sam szampon pozytywnie wyróżnił się z grona produktów myjących, które miałam okazję używać :)  Moje włosy lubią różnorodność, więc co mycie używam innego zestawu. Ten szampon wybieram najczęściej wtedy, gdy na włosowy rytuał mogę poświęcić najwyżej 3 minuty, ponieważ jest delikatnym szamponem i ekspresową odżywką w jednym :) Na pewno będę do niego wracać, jest idealnym produktem w momentach, gdy włosy potrzebują odpoczynku od masek, odżywek i olei. Powinien sprawdzić się przy każdym rodzaju włosów, te zdrowe i mocne może lekko obciążyć, a porowatym pomoże uporać się z przesuszeniem. Chociaż tak naprawdę nie ma reguły, każdy produkt należy przetestować indywidualnie. Przykład? Ostatnio moim ekstremalnie przesuszonym po laminowaniu końcówkom pomogła maska z olejem kokosowym, którego porowate włosy raczej nie tolerują. Na pewno rozwinę ten temat w innym wpisie :)  A jakie szampony Wy mogłybyście polecić? :) 