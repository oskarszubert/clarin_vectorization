Nowy Rok – nowy włosowy pomysł :) Niedawno natknęłam się w Internecie na trend stosowania w kuchni oleju w atomizerze, co jest bardzo popularne na Zachodzie. Z tego względu, że jestem wielką fanką olejów i to nie tylko w kuchni, od razu pomyślałam: dlaczego nie stosować  takiego rozwiązania w pielęgnacji włosów, ciała i twarzy? :)         Olej towarzyszy mi codziennie: Kąpię się bardzo często w wannie z dodatkiem oliwy z oliwek (w dni, kiedy mam bardzo suchą skórę lub po kilkudniowej przerwie w olejowych kąpielach) lub oleju kokosowym (ciało potem jest naprawdę boskie, skóra nie jest bardzo tłusta, ale nawilżona). Zamiast kremu używam olei, najczęściej oleju lnianego, ponieważ idealnie radzi sobie z moją bardzo suchą cerą :) Niedługo mam w planach zakup olejku migdałowego! Taki olej aplikowany na twarz nie tylko zastępuje krem, ale także służy jako odżywka do rzęs i brwi.  Olejuję włosy i skórę głowy. Do tego celu najczęściej używam oleju kokosowego, lnianego, rycynowego lub mieszankę olei. Olejem zastępuję  krem do rąk, maseczki do twarzy, pomadkę ochronną do ust :)       Olej w sprayu to dogodne rozwiązanie dla osób, które nie lubią taplać się w olejach :) Dzięki rozpylaczowi można równomiernie rozprowadzić olej na włosach, nie trzeba ich szarpać ;) Warto wówczas okryć ramiona ręcznikiem, aby nie zabrudzić ubrań.    Dobrze, aby buteleczka z atomizerem była mała, aby częściej napełniać ją świeżym olejem, a także wykonana z ciemnego szkła, który ochroni jej zawartość przed światłem. Ważny jest także sam atomizer, który powinien dokładnie rozpylać, a nie „pryskać”.      Na razie używam sprayu po preparacie antycellulitowym (czyściłam go chyba godzinę, a zapach i tak się delikatnie utrzymuje), ale swojej „idealnej buteleczki” wciąż poszukuję… Rzadko która spełnia warunki, które opisałam powyżej :(     Olej w atomizerze możemy także rozcieńczyć z wodą i półproduktami lub prostą, ulubioną odżywką do włosów (pamiętajmy, aby tuż przed użyciem dobrze wstrząsnąć). W tym celu najlepiej użyć wody przegotowanej lub strukturalnej. Ja nakładam takie mieszanki tylko i wyłącznie na wilgotne włosy. 