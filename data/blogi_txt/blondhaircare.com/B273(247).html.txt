Moje włosy nie są idealne. Ich stan znacznie się poprawił, ale nadal klapną, przetłuszczają się, mają swoje fochy i szybko się niszczą. Są przede wszystkim POROWATE, więc nigdy nie będą tak gładkie, śliskie i błyszczące w każdych warunkach (susza, wilgoć, mróz, wiatr), jak ciemne włosy o niskiej porowatości. Dlatego za każdym razem nie mogę się napatrzeć na włosy Marceli z Top Model! :)) Swoją drogą mocno jej kibicowałam, szkoda, że nie wygrała… :)                Jakie są obecnie moje włosy?    - porowate  - rozjaśniane  - cienkie  - dosyć gęste  - przetłuszczające się  - plączące się  - podatne na układanie  - podatne na przesuszenie  - trudne do obciążenia  - szybko klapnące  - lubiące się kolonizować (strączkować)  - nie znoszą cieniowania.    Poza tym są nawilżone, mięsiste, milion razy zdrowsze, uniesione u nasady. Puszą się o wiele rzadziej niż kiedyś, ale nadal walczę miejscami z „białą kulką” :( Mimo, że się plączą, mogę swobodnie przeczesać je dłonią. Przed nimi jeszcze dłuuuga droga :)       Moje włosy w 2010 roku    Na zdjęciach aż tak tego nie widać (na włosach znajduje się tona silikonów), ale były bardzo suche i strasznie zniszczone, znalezienie zdrowego włosa graniczyło z cudem. Już wtedy natłuszczałam je kremem Nivea po umyciu i oliwą z oliwek przed myciem, bo nie mogłam poradzić sobie z suchością, sztywnością i puszeniem. Już minutę po rozczesaniu były mocno splątane i nie mogłam przeczesać ich swobodnie ręką. Odkąd pamiętam były bardzo oklapnięte u nasady i zawsze zwijały się w strączki. Tutaj nie są stylizowane, jedynie wycieniowane i dlatego się falują :)        Eksperymenty początków włosomaniactwa Cięcie włosów    Pielęgnację swoich włosów rozpoczęłam w marcu 2011 od drastycznego skrócenia ich długości (talia - ramiona) i była to jedna z moich najgorszych decyzji ;) Jako odwieczna posiadaczka długich włosów kompletnie nie czułam się w długości do ramion :( Myślałam, że podcięcie włosów będzie lekarstwem na moje suche, zniszczone, łamliwe i rozdwajające się włosy. Nic bardziej mylnego - krótsze również się niszczyły. Problem tkwił w słabej strukturze włosa i nieodpowiedniej pielęgnacji. Domowe sposoby    Wtedy przeszukałam prawie cały Internet w poszukiwaniu rozwiązania ;) Wówczas nie było blogów włosowych, więc bez niczyjej pomocy musiałam znaleźć swoje pielęgnacyjne optimum :) Na samym początku naczytałam się na forach na temat chemii w kosmetykach i nie znając zasad czytania składów odstawiłam większość dotychczasowych kosmetyków. Postawiłam na zwyczajny szampon za kilka złotych, kilka polecanych masek (np. słynną Glorię), olejowanie i domowe sposoby - maseczki z żółtka, majonezu, drożdży piekarniczych, siemienia lnianego czy płukanki ziołowe.    Jak wiadomo, szampon z SLS bez dodatku składników odżywczych do codziennego stosowania to oczywiście nienajlepszy pomysł dla rozjaśnianych, zniszczonych włosów. Gloria miała zbyt lekką konsystencję, a domowe sposoby są wspaniałym urozmaiceniem, ale w czystej postaci nie nawilżają dostatecznie moich włosów. Olejowałam zbyt dużą ilością oleju, przez co miałam ciągłe problemy z jego zmyciem. Odstawiłam silikony, więc włosy nie miały dostatecznej ochrony. Nie stosowałam produktów z dodatkiem olejów. Nadal spałam w rozpuszczonych włosach. Nie poprawiłam diety. Nakładałam zbyt duże ilości kosmetyków. Nie stosowałam wcierek. Na szczęście odstawiłam prostownicę i gorący nawiew suszarki, przestałam trzeć włosy szorstkim ręcznikiem, a bardzo ciepły strumień wody zamieniłam na letni :)    Stan włosów mimo wszystko znacznie się poprawił i byłam z nich wtedy bardzo dumna ;) Pewnego dnia (wakacje 2011) wybrałam się do salonu JLD i fryzjer zaprosił mnie na rytuał nawilżający "bo ma pani tak przesuszone włosy"… :D Ta krytyka bardzo mnie zmotywowała i właściwie dzięki niej zbliżyłam się do swojego włosowego sukcesu :)      Półprodukty kosmetyczne    Po domowych sposobach i intensywnym olejowaniu rozpoczęłam przygodę z bardzo modnymi wówczas półproduktami kosmetycznymi. Robiły furorę na mojej głowie, ale dopiero teraz wiem, że to jeszcze nie było to :)      Co diametralnie wpłynęło na stan moich włosów? ♥ Gdybym miała wymienić trzy rzeczy, dzięki którym poprawił się stan moich włosów byłyby to: emolientowa pielęgnacja, ochrona przed zniszczeniami oraz poprawienie diety.      Emolienty    Na szczęście w odpowiednim momencie odkryłam, że maska z żółtka sprawdza się wspaniale tylko wtedy, gdy po jej zmyciu nałożę nawilżająco-natłuszczającą odżywkę. Małymi krokami doszłam do wniosku, że moje włosy nie znoszą nadmiaru protein i humektantów, natomiast wyglądają pięknie, gdy pielęgnacja bogata jest w emolienty. To one poprawiły wyraźnie stan moich włosów! Maski z olejami w składzie, olejowanie z odżywką, olejowanie ma mokro, olej jako odżywka b/s, a także przyjazne silikony. Emolientowa pielęgnacja była kluczem do mojego sukcesu i prawdopodobnie każdy, kto ma wysokoporowate włosy powinien się na nią przestawić :)      Systematyczne podcinanie końcówek Pewnie zauważyłyście, że moje włosy wolno rosną ;) Wszystko za sprawą tego, że dosyć często je podcinam. Bardzo szybko się niszczą – końcówki pamiętają jeszcze prostowanie i comiesięczne rozjaśnianie (teraz farbuję tylko odrosty). Wolę krótsze włosy, ale ze zdrowymi końcami :) Duży wpływ na stan moich włosów miało także zrezygnowanie z szarpania i skrobania mokrych włosów grzebieniem na rzecz delikatnego rozczesywania na sucho szczotką z naturalnego włosia.      Lepsza dieta    To dzięki niej włosy zaczęły rosnąć zdrowsze i mocniejsze, pojawiło się też mnóstwo baby hair. Uzupełnieniem diety są wcierki do skóry głowy, które niewątpliwie wpływają na jakość wyrastających włosków i regulują pracę gruczołów łojowych, dzięki czemu mogę myć głowę co drugi dzień :)      Końcówki a skóra głowa    Na szczęście zrozumiałam, że skóra głowy i końcówki moich włosów mają zupełnie inne potrzeby. Więcej pisałam w tym poście, ale w skrócie napiszę, że dzięki metodzie OMO i OM moje włosy odżyły! Zaspokaja ona odmienne potrzeby moich suchych końcówek i przetłuszczającej się skóry głowy :)      Fryzura do snu    Nic nie niszczyło kiedyś moich włosów jak sen – budziłam się z oklapniętymi, poplątanymi włosami. Podczas snu strasznie się łamały. Odkąd zawijam je na noc w kok, są w o wiele lepszym stanie :)      Przyjazne akcesoria do włosów    Moim ręcznikiem stał się bawełniany materiał, gumką do włosów miękka frotka, grzebień zamieniłam na szczotkę z włosia, pozbyłam się też metalowych, ciasnych spinek, które odpowiedzialne były za moje połamane włosy.      Nakładanie masek po/przed każdym myciem Moje porowate włosy są bardzo wymagające, więc muszę je ciągle nawilżać i natłuszczać. Odkąd przed/po każdym myciu nakładam maski (bardzo często z dodatkiem emolientów) są mięsiste, nawilżone i mają większą objętość. Moje włosy lubią różnorodność, dlatego stosuję wiele różnych zestawów kosmetyków, ale podczas jednego mycia wystarcza mi maska, szampon, wcierka do skóry głowy i serum silikonowe na końcówki (używam ich w umiarkowanych ilościach). Za każdym razem dokładnie spłukuję szampon i maskę.      Im mniej tym lepiej    Generalnie nie przeszkadzam moim włosom. Raz na miesiąc lub dwa poprawiam farbą odrosty, co drugi dzień na ok. 20 minut nakładam przed myciem maskę lub odżywkę, suszę je, rozczesuję i najczęściej związuję. Staram się nie oglądać włosów, nie miętolić, nie wycinać pojedynczych rozdwojonych czy połamanych końców itp. Im mniej się nimi zajmuję, tym lepiej wyglądają :)      Brak eksperymentów    Odkąd znalazłam swoje pielęgnacyjne optimum staram się nie eksperymentować. Moje włosy są na tyle wrażliwe, że jeden nieodpowiedni zabieg może wywołać nieodwracalne skutki. Nigdy nie wprowadzam do pielęgnacji kilku produktów na raz, zawsze pojedynczo. Dzięki temu mogę ocenić, które produkty nie sprawdzają się na mojej głowie. Im prostsza pielęgnacja, tym lepszy stan moich włosów. Cierpliwość i umiar popłaca :)     Czy niszczę obecnie włosy?    Na ogół staram się unikać zabiegów, które niszczą moje włosy, ale codzienne obowiązki nie zawsze mi na to pozwalają :) Czasami chodzę spać w wilgotnych, rozpuszczonych włosach; suszę je na słońcu i wietrze; suszę gorącym nawiewem suszarki, gdy się spieszę itp. :)      Mój cel Zdrowe włosy do wcięcia w talii, podcięte w kształcie U. Może za rok? :)        Post powstał na prośbę aamelity, ale mam nadzieję, że moje doświadczenia okażą się przydatne dla wielu innych osób :) Pamiętajcie, że co włosy to inne potrzeby, a ja opisałam jedynie swój punkt widzenia, z perspektywy czasu :) 