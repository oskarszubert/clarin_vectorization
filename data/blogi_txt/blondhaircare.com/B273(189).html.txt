Naturalna keratyna, czyli główny budulec włosa, nie rozpuszcza się w wodzie, tłuszczach i alkoholach, dlatego przekształca się ją chemicznie do postaci hydrolizatu. W takiej postaci może bez problemu występować w kosmetykach, aby uzupełniać niedobór naturalnych składników w strukturze włosa.   Czym jest keratyna? Jest to białko włókniste naskórka i główny budulec jego wytworów: włosów i paznokci. Występuje także w kopytach, rogach, piórach oraz we włóknach wełny, z których jest pozyskiwana. Jest bogata w cystynę oraz metioninę - siarkowe aminokwasy niezbędne do utrzymania zdrowych włosów.  Keratyna zanika na włosach pod wpływem czynników zewnętrznych takich jak zabiegi kosmetyczne, wiatr, słońce, woda czy szczotkowanie. Musimy ją zatem uzupełniać :)      Jak działa keratyna?    Gdy włosy są suche, zniszczone i pozbawione blasku keratyna natychmiast wnika w głąb włosa odbudowując jego strukturę i przywracając zdrowy wygląd. Zdrowe włosy chłoną jej mniejszą ilość i dlatego efekt po jej użyciu może być mało spektakularny.     Jak wykorzystać hydrolizowaną keratynę?   Osobiście wypróbowałam ją w kilku sposobach :)  Dodałam kilka kropel do maski - efekt bombowy :) włosy gładkie, śliskie, nieobciążone; Dodałam kilka kropel do maski wraz z odrobiną elastyny - włosy stały się przekarmione (suche i sztywne); Dodałam do maski z kilkoma kroplami olejku makadamia i elastyny - efekt przeproteinowania był jeszcze większy; Dodałam 15 kropel do przegotowanej wody jako płukanki - efekt zadowalający :) Połączyłam wyżej wymienioną płukankę z 10 kroplami elastyny - nie zauważyłam niczego nadzwyczajnego ;) Dodałam kilka kropel keratyny do płukanki ziołowej - wmasowałam ją także w skórę umytej głowy, co wydłużyło czas świeżości moich włosów :)     Jeśli chodzi o przeproteinowanie (notka) - włosy nie wyglądały strasznie, lecz wyczuwałam sztywność i lekką suchość ;) Efekt zniknął po parunastu godzinach od mycia. Przypuszczam, że przekarmienie miało swe źródło w zbyt częstym stosowaniu keratyny, której porowate włosy najczęściej nie lubią. Ja jednak zostanę przy dodawaniu 2-3 kropel do odżywki/maski, kilka kropel do ulubionych mgiełek oraz płukanek. Wy musicie same obserwować Wasze włosy :)    Jeśli macie swoje sposoby na wykorzystywanie hydrolizowanej keratyny - podzielcie się! :) 