Mam nadzieję, że dzisiejszy post okaże się przydatny dla osób z baaardzo suchą cerą ze skłonnością do otwartych zaskórników. 2 tygodnie temu wyeliminowałam z pielęgnacji twarzy "olejowy demakijaż" (nie mylić z OCM) i zastąpiłam go płynem micelarnym. Mój olejowy demakijaż polegał na zmywaniu makijażu (przede wszystkim oczu) wodą z kranu i jakimkolwiek olejem, najczęściej padało na zapychającą mnie oliwę. Udało mi się praktycznie wyeliminować z pielęgnacji twarzy wodę z kranu, którą staram się zastępować hydrolatami, ziołowymi naparami i odżywczymi mgiełkami. Nadal stosuję olejek Khadi i półprodukty.     Minęły 2 tygodnie, a czarne kropki (zaskórniki otwarte) na nosie i w jego okolicach wyraźnie się zmniejszyły, a skóra jest odpowiednio nawilżona i przestała mnie szczypać w ciągu dnia - mogę spokojnie wytrzymać kilkanaście godzin bez nawilżania. Jestem także bardzo zadowolona z wpływu pielęgnacji na przesuszoną skórę na czole.     Pielęgnacja poranna    Mycie: rozpylam na twarz ziołowy napar (aktualnie jest to rumianek), delikatnie wycieram twarz wacikiem.    Tonizowanie: przecieram buzię wacikiem nasączonym hydrolatem. Coraz częściej zdarza mi się ten krok pomijać na rzecz mgiełki z ziół. Odżywianie/Nawilżanie: rozpylam mgiełkę do włosów, o której pisałam tutaj, następnie wilgotną buzię smaruję kropelką kwasu hialuronowego, mleczanu sodu, hydrolizowanego jedwabiu lub elastyny. Zaraz po tym nakładam 3 krople olejku Khadi z białą lilią.  Rankiem w dni robocze najczęściej stosuję kwas hialuronowy, ponieważ dzięki niemu olej wchłania się błyskawicznie.    Całość zajmuje mi maksymalnie 2 minuty. Przed rytuałem zakładam opaskę, aby chroniła włosy :)    Pielęgnacja wieczorna    Pierwszym krokiem jest zmycie makijażu płynem micelarnym (Bioderma), a reszta kroków jest identyczna jak podczas pielęgnacji porannej, z tym że jest bardziej dokładna ;) Wykonanie nie zajmuje więcej niż 5 minut.    To jest chyba moja idealna pielęgnacja twarzy - szybka, wygodna i skuteczna. Zbieram jej plony w postaci "urodowych" komplementów od osób, które widuję bardzo rzadko (wcześniej się to nie zdarzało ;) ). Ostatnio jedna osoba zapytała, co robię, że mam teraz taką gładką buzię - ze szczęścia prawie podskoczyłam do nieba :)) Najśmieszniejsze jest to, że moja cera wcale nie jest gładka i dużo jej brakuje do ideału, więc wyobraźcie sobie, jaka musiała być przed zmianą pielęgnacji...   Ziołowa mgiełka - substytut kranówki    Mówiąc w skrócie jest to ziołowy napar :) Zużyłam mój ulubiony hydrolat z nasion ze słodkich migdałów, więc zrobiłam sobie ziołową herbatkę i przemyłam nią twarz. Z efektu byłam bardzo zadowolona, więc przelałam herbatę do butelki z rozpylaczem, dodałam odrobinę konserwantu FEOG. Przechowuję w lodówce i używam zamiast wody z kranu. Parzenie codziennie nowej herbaty jest o wiele bardziej skuteczne, jednak jak dla mnie zbyt uciążliwe, szczególnie rano.    Nic tak skutecznie nie budzi niż strzał z zimnego ziołowego sprayu! :)    Jest to idealny sposób na pozbycie się sterty ziół, które często kupuję. Na razie wypróbowałam "domowy hydrolat" z zielonej herbaty, rumianku oraz kocanki. W kolejce czeka: mięta, lipa, skrzyp polny, nagietek i wiele innych.    Taki ziołowy spray stosowany solo może wysuszać - koniecznie należy go delikatnie wmasować w skórę i zaaplikować krem lub na wilgotną od naparu skórę nałożyć olejek. Można go także wzbogacać półproduktami, np. d-panthenolem czy elastyną i wcierać nie tylko w twarz, ale także w skalp. Doskonale odświeży twarz w upalny dzień. Jestem bardzo ciekawa co o tym sądzicie. - nigdy nie słyszałam o konserwowaniu herbat ;)      Jeśli znacie skuteczne sposoby na szybkie i łatwe pozbycie się zaskórników - będę wdzięczna za wszystkie informacje :) Chętnie poznam także adresy blogów poświęconych naturalnej pielęgnacji twarzy!Mój cel na kolejne miesiące to wymyślić więcej przepisów na domowe toniki, które pozwolą mi całkowicie zrezygnować z kranówki :) 