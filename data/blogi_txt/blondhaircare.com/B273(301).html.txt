Nadmierne przetłuszczanie się skóry głowy i przesuszone końcówki to jeden z najczęstszych problemów, jaki dotyka farbowane włosy, szczególnie na bardzo jasny blond. Moje miodowe włosy do najjaśniejszych nie należą, ale niestety także zmagam się z takim problemem :( Na blogu wiele razy opisywałam swoją pielęgnację, dzięki której walczę z przetłuszczającymi się włosami i skłonnymi do przesuszania końcówkami, ale myślę, że osobny wpis na ten temat ułatwi zainteresowanym wyłapanie niezbędnych informacji :)              Mycie włosów      Dla suchych końców i tłustego skalpu najlepszą metodą mycia jest OMO lub OM – w ten sposób możemy dobrać szampon, który ograniczy przetłuszczanie i nie będzie miał drażniącego wpływu na końce, które będą pod ochroną ulubionej maski.        Szampony      U mnie najlepiej sprawdzają się szampony ziołowe (także te zawierające silniejsze detergenty) bez dodatku substancji filmotwórczych oraz Facelle Sensitive, którego kwaśne pH skutecznie przedłuża świeżość moich włosów. Zaraz po umyciu we włosy u nasady można wcierać glinkę, mąkę ziemniaczaną lub suchy szampon, które dodatkowo osłabiają pracę gruczołów łojowych :) Co około 3-4 mycia moje włosy i skalp potrzebują porządnego oczyszczenia szamponami z SLS - dzięki temu zabiegowi jest mi łatwiej zapanować nad niesfornymi końcówkami, a głowa wolniej się przetłuszcza.   Maski   Warto pamiętać, że natłuszczanie skóry nie jest równoznaczne z nawilżaniem, dlatego oprócz naturalnego sebum skóra może potrzebować odrobiny nawilżającej maski (niektóre dziewczyny praktykują też kremowanie skóry głowy). Według mnie nie ma niczego złego w tym, aby inną maskę nakładać na skórę głowy, a inną na włosy od ucha do końców. Skóra mojego ciała (w tym ta na głowie) jest bardzo sucha, dlatego muszę ją systematycznie nawilżać maskami lub odżywkami o delikatnej konsystencji, natłuszczające sebum nie jest dla niej wystarczające. Suche końce wymagają mocniejszego nawilżenia i dużej ilości emolientów, w tym silikonów, których skóra głowy i włosy u nasady nie tolerują.       Wcierki     W walce z przetłuszczaniem najlepiej sprawdzają się u mnie wcierki ziołowe (np. kozieradka) oraz o kwaśnym pH (np. cytryna, rozcieńczony ocet jabłkowy). W związku z tym, że takie produkty nie służą moim porowatym końcówkom nakładam je opuszkami palców starając się, aby nie spływały po włosach. Moja skóra głowy szybko się przyzwyczaja do wcierek, dlatego co kilka tygodni używam czegoś innego.     Rozczesywanie      Gdy moje proste włosy są przesuszone, a co za tym idzie poplątane i bardziej łamliwe, rozczesuję je na sucho palcami pokrytymi odrobiną silikonowego serum, a dopiero później szczotką z naturalnego włosia. Osoby, u których lepiej sprawdza się rozczesywanie na mokro mogą rozczesywać włosy grzebieniem z szeroko rozstawionymi zębami, gdy pokryte są odżywką.    Suszenie      Najlepiej unikać gorącego, a nawet ciepłego strumienia suszarki – zarówno w przypadku włosów u nasady, jak i końcówek, ponieważ ciepłe powietrze wzmaga pracę gruczołów łojowych i jeszcze bardziej wysusza końcówki. Najlepiej odstawić suszarkę i przyrządy do stylizacji do czasu porządnego nawilżenia włosów :) Olejowanie włosów   i skóry głowy       Dla przesuszonych końców zbawienne będzie olejowanie czystymi olejkami, bez dodatku ziół i parafiny. O doborze oleju do włosów w zależności do porowatości przeszkoliła nas Wiedźma. Jeśli chodzi o skórę głowy – olejki również mogą być pomocne w walce z przetłuszczaniem, jednak u mnie się nie sprawdzają :( W tym przypadku warto wybierać oleje ziołowe bez dodatku parafiny, ale należy uważać na nakładanie oleju na przetłuszczoną skórę głowy, więcej na ten temat pisałam w poście o Błędach w olejowaniu włosów.   Odżywka b/s        Dla przesuszonych i porowatych końców najbardziej odpowiednia będzie odżywka emolientowa, składająca się z naturalnych olejków i silikonów lub jedwab (koniecznie bez alkoholu). W przypadku moich prostych włosów najlepiej sprawdzało się wtarcie w suche, umyte włosy odrobinę roztartego w dłoniach oleju arganowego, który nawilżał puszące się końcówki. Od jakiegoś czasu moje włosy powoli zmieniają swoją strukturę na mniej porowatą i ten zabieg coraz częściej kończy się u mnie obciążeniem, jeszcze do niedawna końcówki piły 2-3 porcje olejku! :)        Fryzura    Dla tak problematycznych włosów najlepsze jest upięcie, które chroni wrażliwe końce przed zniszczeniami i nie zmusza nas do ciągłego poprawiania fryzury, co wzmaga wydzielanie sebum. Dla mnie najwygodniejszym i najprostszym rozwiązaniem jest kok na czubku głowy :) Aby uelastycznić przesuszone końcówki nakładam na nie olejek arganowy i dopiero później robię koczka.          Podcinanie W przypadku suchych i porowatych włosów ważne jest systematyczne podcinanie końcówek bardzo ostrymi nożyczkami. Zwyczajne nożyczki oraz degażówki do cieniowania jedynie zmiażdżą włosy i pozostawią na ich końcach białe, nieestetyczne kulki, które w krótkim czasie ponownie zaczną się rozdwajać. Kruche, sztywne i suche włosy najlepiej podcinać na mokro, gdy są bardziej miękkie.     Alkohol w kosmetykach do włosów     Bardzo często osoby, które zwracają się do mnie o pomoc w walce z przesuszonymi i puszącymi się końcami wymieniają w swoich produktach pielęgnacyjnych maski z Alterry i tym podobne preparaty konserwowane alkoholem. Kosmetyki zawierające w składzie Isopropyl Alcohol, Alcohol Denat., Alcohol przy dłuższym stosowaniu przyczyniają się do pogorszenia stanu podniszczonych, porowatych włosów, dlatego najlepiej ich unikać :)   Pogoda      Suche i kruszące się włosy reagują puszeniem na zmiany wilgotności powietrza. Mówiąc w skrócie, gdy punkt rosy wskazuje, że na zewnątrz jest sucho lub wilgotno należy odstawić produkty bogate w humektanty na rzecz produktów obfitych w emolienty. Więcej na ten temat na Wizażu :)     W praktyce... Na pierwszy rzut oka wygląda to wszystko bardzo skomplikowanie, ponieważ starałam się wyczerpać temat :) U mnie w praktyce wygląda to mniej więcej tak:  1. Moczę włosy 2. Nakładam odżywkę/i na 10 minut 3. Myję włosy szamponem4. Zwijam włosy w bawełniany turban, aby odsączyć nadmiar wody 5. Wcieram w skórę sok z cytryny 6. Suszę 7. Rozczesuję.    Podsumowując – właśnie dzięki opisanym wyżej zasadom panuję nad nadmiernym przetłuszczaniem, a moje skłonne do puszenia końcówki są elastyczne i nawilżone :) Cały problem polega na tym, że przetłuszczająca się głowa wymaga zupełnie innych kosmetyków niż przesuszone końcówki i trzeba podzielić pielęgnację na dwa obszary: od włosów u nasady do tych na wysokości uszu oraz od uszu do końcówek ;)      Chętnie poznam Wasze zdanie na temat pielęgnacji włosów, które są tłuste u nasady i bardzo suche na końcówkach - może macie inne patenty? :) 