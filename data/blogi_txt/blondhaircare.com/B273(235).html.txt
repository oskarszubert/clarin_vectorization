Dzisiaj przedstawię Wam metodę olejowania w misce, która dla mnie okazała się najskuteczniejsza i którą odkryłam całkiem przypadkowo :)   Jeśli masz porowate, suche i zniszczone włosy - ten post może okazać się bardzo przydatny :)          Już kilka razy próbowałam olejować włosy, które były wilgotne (rozcierałam olej w dłoniach i aplikowałam na włosy), lecz bezskutecznie, gdyż bardzo trudno gęsty olej równomiernie rozprowadzić  na wilgotnych włosach. Przez wiele miesięcy pozostałam przy  olejowaniu na sucho.    Pewnego dnia przygotowałam sobie moją ulubioną kąpiel - do wody dolałam dużo oliwy z oliwek i zanurzyłam się w tym rosołku całym ciałem  wraz z głową. Pozwoliłam w ten sposób naolejonym włosom wyschnąć, po czym je umyłam. Nigdy wcześniej nie miałam tak gęstych i nawilżonych włosów bez użycia odżywki!!! Od tamtej pory olejuję włosy w sposób następujący:    Napełniam miskę ciepłą wodą lub rozcieńczonym mlekiem;   Dolewam naturalnego oleju w ilości według uznania i dokładnie mieszam, aby powstał 'rosół'; Zanurzam włosy w misce, polewam je itp. - tak, aby dokładnie naoliwić. Po naolejeniu zawijam włosy na chwilkę w ręcznik, żeby wchłonęły nadmiar wody. Bywa, że zamiast tego na około pół godziny nakładam foliowy czepek, który owijam ręcznikiem, aby pod wpływem ciepła dodatkowo wydobyć cenne właściwości oleju; Następnie 20 minut przez myciem włosów na naolejowane włosy nakładam ulubioną maseczkę i znowu zawijam włosy w czepek i ręcznik;    Po upływie czasu myję włosy ulubionym szamponem, czasami nakładam jeszcze odżywkę ułatwiającą rozczesywanie i/lub stosuję płukankę; Suszę włosy.     Opracowałam także wersję dla leniwych :)    Moczymy włosy w ciepłej wodzie lub myjemy je delikatnym preparatem, a następnie na całej długości włosów rozpylamy olej, który wcześniej został przelany do butelki z atomizerem. Nie musimy się martwić tłustą miską i wanną, a dodatkowo olej możemy wymieszać z odżywką lub półproduktami. Koleje etapy są identyczne jak w przypadku rozcieńczania oleju w misce ;)     Istotą tego sposobu jest wymieszanie oleju z ciepłą wodą, pod wpływem której łuski włosa się otwierają i olej wnika wgłąb włosa, przez co włosy zaczynają "puchnąć" i po wysuszeniu są 2 x grubsze :) Jest jednak olej, który nie poradził sobie z tą metodą - olej kokosowy (ze względu na porowatość moich włosów). Moim ulubieńcem w tej kwestii jest olej lniany lub inny "ciężki" olej, np. oliwa z oliwek czy wiesiołek :)      Na blogu u Anwen, gdzie podzieliłam się tym patentem czytelniczki skupiały się na misce, na nakładaniu maski, na ilości "myć" podczas zmywania oleju itp. Zamiast miski można użyć słoika lub nawet kubka, włosy myjemy tyle razy ile potrzebują, a maskę nakładamy lub nie w zależności od tego, co kochają nasze włosy. Mam nadzieję, że u Was ta metoda też zda egzamin na 6! :) 