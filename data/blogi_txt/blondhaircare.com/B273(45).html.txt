Kiedyś nie przywiązywałam większej uwagi do skóry głowy, ponieważ nie myślałam, że ma ona aż tak duży potencjał :) Przed włosomaniactwem jedynym produktem do pielęgnacji tej części ciała był u mnie silikonowo-SLSowy szampon i wtedy baby hair praktycznie nie były widoczne, a włosy oklapnięte i bez życia. Później zaczęłam systematycznie masować skórę głowy podczas szczotkowania, od czasu do czasu nakładałam prostą odżywkę, olej lub domową miksturkę. Efektów praktycznie nie było. Dopiero w zeszłym roku roku postawiłam na poprawę odżywiania i pierwszy wielki wysyp baby hair pojawił się w sierpniu, w trakcie lnianej kuracji. Obecnie sięgają już prawie do brody :)   Od początku tego roku wcieram wybraną odżywkę do skóry głowy po każdym myciu (co drugi dzień) wykonując przy tym krótki, delikatny masaż. Mniej więcej co miesiąc staram się stosować inny produkt, ponieważ skóra dość szybko się przyzwyczaja, a poza tym różnorodność jest wskazana :) Jeśli stosuję odżywki obciążające (np. Jantar) to wcieram je kilka godzin przed myciem, natomiast pozostałe (ziołowe, alkoholowe) po myciu, zawsze w wilgotne włosy (z mokrych włosów wcierka spłynie razem z wodą i podsuszy końcówki). Najważniejsze, że robię to skrupulatnie i systematycznie. Gdybym mogła wcierałabym codziennie, ale tego typu odżywki na suchych włosach kompletnie się u mnie nie sprawdzają (sklejają włosy i wysuszają skórę).   Dzięki tym krótkim, systematycznym zabiegom za każdym razem w lustrze czeka na mnie taki miły widok ;))       Pierwszego dnia po umyciu włoski są dość dokuczliwe i muszę je wygładzać, np. odrobiną żelu lnianego :)     Przygodę z systematycznym wcieraniem rozpoczęłam od kozieradki, później stosowałam sok z cytryny, następnie lotion Seboradin z żeń-szeniem, Jantar i obecnie Joannę Rzepę. Najlepiej oceniam sok z cytryny, Seboradin oraz Joannę Rzepę, zapewne ze względu na wygodną aplikację i skuteczność w przedłużaniu świeżości włosów. Na czerwiec planuję wodę brzozową lub Kulpol-102. Moją ulubioną metodą wcierania jest rozpylanie płynu sprayem lub wcieranie opuszkami. Odpowiednio dobrane wcierki poprawiają ukrwienie skóry głowy, co skutkuje lepszym dotlenieniem i odżywieniem cebulek, zatem: - pobudzają do wzrostu zupełnie nowe włoski, dzięki czemu osiągamy efekt zagęszczenia, - wzmacniają włosy i zwiększają tempo ich przyrostu, - unoszą włosy u nasady (szczególnie te na bazie ziół i/lub alkoholu), - ograniczają wypadanie włosów, - regulują wydzielanie sebum ograniczając przetłuszczanie, - mogą wspomóc walkę z łupieżem lub świądem skóry.   Oczywiście wcierki mogą również wysuszać i podrażniać skórę głowy. Aby uniknąć tego rodzaju skutków ubocznych niemal przed każdym myciem nakładam na skórę odrobinę ulubionej maski, która ją nawilża i odżywia, a więc łagodzi działanie szamponu, a jednocześnie tworzy podstawę dla wcierki (tylko na nawilżonej skórze można uzyskać satysfakcjonujący efekt). Raz na 3-4 mycia oczyszczam skórę głowy i włosy mocniejszym szamponem. Więcej na temat nakładania masek na skórę głowy pisałam w tym poście :)   Mam nadzieję, że udało mi się zmotywować wszystkich sceptycznie nastawionych do wcierania :) Nie rezygnuj z celu tylko dlatego, że wymaga czasu. Czas i tak upłynie… :-) 