Po kilku tygodniach z junk food znowu wracam do rozważnej diety i poszukuję prostych i odżywczych przekąsek, w końcu lato tuż- tuż ;)   Dzisiaj mam dla Was przepis na surówkę piękności, który dostałam niedawno od mojej Mamy. Przepis pochodzi z książki Kuchnia i Medycyna Juliana Aleksandrowicza i Ireny Gumowskiej - według autorów zawiera "niemal komplet witamin i soli mineralnych, a przy tym sporo błonnika w niezwykle smacznej formie."             5-6 łyżek płatków owsianych należy zalać 6-8 łyżkami zimnej, przegotowanej wody, dodać łyżkę miodu i 7-10 posiekanych orzechów laskowych. Tak przygotowaną mieszankę odstawić na pół godziny lub na całą noc i tuż przed spożyciem dodać starte duże jabłko, 5-6 łyżek mleka, śmietanki, jogurtu lub kefiru i sok z połowy cytryny. Można również dodać troszkę suszonych owoców, pestek dyni, słonecznika, siemienia itp. Surówkę spożywam każdego ranka już od kilku dni i muszę przyznać, że jest naprawdę sycąca – doskonałe danie na rozpoczęcie dnia! :-) Na koniec dorzucę jeszcze jeden cytat z książki. Jestem pewna, że zachęci Was do wprowadzenia surówki do swojej diety :))  „Surówkę piękności podaje się jako pierwszy zabieg w salonach kosmetycznych słynnej Heleny Rubinstein. Rzeczywiście ma dodatni wpływ na cerę, włosy, paznokcie, koloryt skóry – słowem na urodę, a także na samopoczucie.” Helena urodziła się w Krakowie i żyła ponad 90 lat :)   Książka pochodzi z 1985 roku, ale w 2013 roku powinniśmy czerpać z niej dużo inspiracji – obecnie pielęgnację twarzy rozpoczynamy od oczyszczania, a powinniśmy przecież od ułożenia jadłospisu bogatego w składniki odżywcze :) Z chęcią poczytam jakimi zdrowymi przekąskami Wy przygotowujecie swój organizm na nadejście ciepłych dni! :) 