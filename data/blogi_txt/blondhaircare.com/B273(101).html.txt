Wiem, że jest tu duże grono dziewczyn, które przez nierozsądne prostowanie zniszczyło sobie włosy, ja również do niego należę :) Prostowanie wilgotnych włosów bez termoochronnego kosmyku po każdym myciu doprowadziło moje włosy do tragicznego stanu, ale na szczęście teraz moje włosy są zdrowe, a ja już wiem jak je prostować, aby ich nie niszczyć. Dzisiaj właśnie o tym napiszę :)     Na wstępie muszę zaznaczyć, że tak naprawdę każda prostownica (nawet ta bogata w technologiczne nowinki) jest dla włosów niebezpieczna, jeśli jest stosowana w nadmiarze i nierozważnie. Takie urządzenia jak prostownica czy lokówka powinno stosować się tylko i wyłącznie na całkowicie zdrowych, zadbanych włosach. Natomiast jeśli włosy są suche i zniszczone, a przy tym systematycznie prostowane, nawet intensywna pielęgnacja nie jest w stanie ich odbudować. Podczas walki o zdrowe włosy, najlepiej całkowicie odstawić stylizację opierającą się na bardzo wysokiej temperaturze.  Prostownicę podobnie jak kosmetyk, trzeba dobrać stosownie do rodzaju, kondycji i długości włosów. Aby ochronić zdrowe włosy przed szkodliwym działaniem wysokiej temperatury, warto przestrzegać każdą z poniższych zasad.        Odpowiednia pielęgnacja Jeśli stosujemy prostownicę, musimy silnie natłuszczać i nawilżać włosy. Podczas prostowania osłonka włosów narażona jest na uszkodzenia, dlatego musimy o nią szczególnie dbać. Włosy często prostowane na pewno polubią emolientową pielęgnację :) Suche włosy    Włosy prostujemy dopiero wtedy, gdy są całkowicie suche, najlepiej kilka godzin po wysuszeniu, chyba, że stosujemy prostownicę specjalnie przeznaczoną do prostowania mokrych włosów. Poprzez prostowanie mokrych lub wilgotnych włosów można mocno uszkodzić włosy lub samą prostownicę, a przy tym istnieje ryzyko porażenia prądem.        Rozczesane włosy    Włosy poddane prostowaniu powinny być suche i świeże, na ich powierzchni nie powinno być pozostałości po kosmetykach do stylizacji. Poza tym powinny być dokładnie rozczesane, aby prostownica wygładzała i prostowała włosy, nie przygniatała ich, nie ciągnęła i nie łamała.        Termoochronny kosmetyk Przed użyciem gorącego urządzenia włosy powinny zostać pokryte termoochronnym kosmetykiem, zgodnie z zaleceniem producenta. Środki utrwalające fryzurę, np. lakiery do włosów należy rozpylać na włosach dopiero po wyprostowaniu, ponieważ mogą posklejać włosy, utrudnić prostowanie i w efekcie narazić włosy na zniszczenia. Przed prostowaniem stosujemy tylko i wyłącznie kosmetyki specjalnie przeznaczone do tego zabiegu.    Na wizażu polecane są na przykład:    TREsemme, Heat Defence Artego, Styling Tools, Sliding Smooth Marion, Termoochrona, Serum chroniące włosy przed działaniem wysokiej temperatury      Jakie produkty Wy polecacie? :)      Technika prostowania    Poza suchymi, świeżymi i rozczesanymi włosami pokrytymi termoochronnym kosmetykiem, ważna jest także sama technika prostowania. Włosy warto podzielić na mniejsze pasma, aby jedno posunięcie prostownicą całkowicie wystarczyło, aby kosmyk był idealnie prosty - im mniej sunięć prostownicą po jednym paśmie, tym lepiej :) Włosy należy prostować płynnie, bez zatrzymywania prostownicy w wybranych miejscach.        Konserwacja prostownicy    Aby prostownica służyła jak najlepiej i jak najdłużej, musimy dbać o to, aby płytki były idealnie czyste. Po każdym prostowaniu, gdy płytki ostygną, warto przetrzeć je miękką, czystą, wilgotną ściereczką, aby usunąć resztki osadzonych kosmetyków. Płytki muszą swobodnie sunąć po włosach, a osadzone zabrudzenia temu nie sprzyjają. Po zakończeniu prostowania prostownice należy schować do etui, aby chronić płytki przed porysowaniem itp.        Temperatura prostowania Temperaturę należy dostosować do rodzaju i kondycji włosów. Włosy cienkie, słabe i wrażliwe najlepiej prostować możliwie najniższą temperaturą (na przykład 80*C), natomiast mocne, grube i oporne na stylizację zdecydowanie wyższą.        Para podczas prostowania    Jeśli podczas prostowania z włosów leci zbyt dużo pary to znaczy, że źle wykonujemy zabieg: zbyt wysoką temperaturą, na niedosuszonych włosach lub stosujemy nieodpowiednie kosmetyki do prostowania.        Okazjonalne prostowanie    Najlepiej, jeśli zabieg prostowania wykonywany jest sporadycznie, "od święta" :) Nie ma sensu męczyć włosów prostownicą po każdym myciu, nawet jeśli są zdrowe. Bez odpowiedniej pielęgnacji i rozważnego prostowania, prędzej czy później prostownica może poważnie włosom zaszkodzić. Dobrej jakości prostownica    Podstawą bezpiecznego prostowania jest oczywiście dobrej jakości prostownica, wyposażona w idealnie gładkie, trwałe i równo przylegające do siebie płytki o odpowiedniej szerokości.        Ja osobiście nie przepadam za włosami wyprostowanymi na wiór, prostownica jest dla mnie urządzeniem, które ujarzmia włosy, wygładza je i optymalnie prostuje :) Efekt prostych włosów jest najbardziej imponujący, gdy włosy są nawilżone, natłuszczone i ładnie przycięte. Jakie błędy podczas prostowania najczęściej popełnialiście? Ja wszystkie...  W jednym z kolejnym wpisów napiszę o parametrach, na które warto zwracać uwagę przy zakupie prostownicy. :) 