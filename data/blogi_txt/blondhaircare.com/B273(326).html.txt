Tak jak wspominałam na facebooku, rozjaśniający zabieg z korzeniem rzewienia przerósł moje oczekiwania! Nie tylko pod względem zabarwienia włosów, ale także wpływu na ich ogólny wygląd :) Takich efektów naprawdę się nie spodziewałam, tym bardziej, że do całego eksperymentu podchodziłam sceptycznie :) Mój przepis    25 g korzenia rzewienia (rabarbaru) 1/2 szklanki wrzątku sok z 1/2 cytryny 3 łyżki odżywki rumiankowej Herbal Care     Najpierw zalałam korzeń rzewienia wrzątkiem, a następnie gotowałam przez 5 minut. Odstawiłam na kolejne 5 minut, zmieliłam papkę blenderem i dodałam soku z cytryny. Na koniec wymieszałam całość z odżywką, aby złagodzić musztardowy zapach. W sumie otrzymałam gęstą maseczkę, która nie spływała z głowy :) Wyglądała bardzo niesmacznie:          Taka porcja wystarczyła mi na pokrycie odrostów.         Przygotowania Najlepiej wypróbować rozjaśniającą maseczkę najpierw na jednym kosmyku, ponieważ zioła mogą uczulać i wysuszać, a poza tym efekt może Was nie zadowolić. Jeśli po nałożeniu skóra głowy zaczyna na przykład piec, mieszankę należy niezwłocznie zmyć. Aby uniknąć przesuszenia włosów (szczególnie porowatych) musimy je po zabiegu mocno nawilżyć i natłuścić :) Nie polecam farbowania rabarbarem suchych i zniszczonych włosów.  Dobrze, jeśli na włosach nie ma emolientów, które tworzą na włosach ochronny film. Najlepiej tuż przed rozjaśnianiem rzewieniem oczyścić włosy mocnym szamponem :)  Pamiętajcie też, aby założyć ubrania „na straty”. Ja się na szczęście nie pobrudziłam, ale nigdy nic nie wiadomo. Mieszanka trwale barwi na żółto ubrania, ręczniki itd.!      Aplikacja        Najpierw umyłam głowę szamponem do włosów przetłuszczających się Natura Siberica, a następnie naolejowałam włosy na mokro od ucha w dół, aby ochronić moje włosy przed wysuszającym działaniem ziół. Pozwoliłam włosom lekko podeschnąć i zaczęłam nakładać rozjaśniającą papkę, gdy włosy były jeszcze wilgotne.  Mieszankę wmasowałam palcami jedynie w odrosty i pozostawiłam na 40 minut. Przednie partie głowy pokrywałam nad zlewem przed lustrem, natomiast tylne intuicyjnie, nad wanną :) Na koniec owinęłam włosy foliowym czepkiem oraz ręcznikiem.    Po spłukaniu włosy były poplątane i szorstkie, więc na całość nałożyłam maskę Crema Al latte, a po 10 minutach umyłam skórę głowy ponownie szamponem Natura Siberica.    Efekt      Przednie kosmyki, które były już rozjaśnione słońcem, rabarbar zabarwił niemal tak, jak moja ulubiona farba do włosów Color Soin 9N :) Na ciemnopopielatych odrostach efekt jest już mniej widoczny, ale mimo wszystko zostały nieco ocieplone. Nie widzę teraz aż tak wyraźnej granicy pomiędzy odrostem a farbą. Gdy włosy wyschły, zapachu musztardy już nie czułam :)  Ponadto całe włosy są puszyste, odbite od nasady, rozprostowane, sypkie i jest ich 2 razy więcej niż zwykle :) Nie były błyszczące i mięsiste jak po emolientowych maseczkach, ale za to nie zwijały się w strąki i mogłam je nosić rozpuszczone bez rozczesywania nawet przez kilka godzin! :) Niestety nie udało mi się zrobić zdjęć w jednakowych warunkach oświetleniowych :(     Na porannym zdjęciu widać odcisk od poduszki ;-)     Włosy na zdjęciu przed to włosy dwudniowe, lekko przetłuszczone, dlatego są ciemniejsze. Zdjęcie świeżych włosów po zrobiłam rano na balkonie, tuż przed wyjściem do pracy, w słońcu, dlatego są jaśniejsze niż w rzeczywistości. Na zdjęciach widać, że nie pokryłam dokładnie odrostów, na co zwrócę większą uwagę następnym razem.    Wnioski na przyszłość Następny taki eksperyment przeprowadzę troszkę inaczej. Przede wszystkim najpierw zmielę zioła młynkiem do kawy, pozostawię mieszankę na włosach minimum godzinę i bardziej przyłożę się do równomiernego pokrywania odrostów. Chciałabym też wypróbować wersję z dodatkiem oleju oraz wpływ czystego rabarbaru na włosy, to znaczy bez cytryny, oleju i odżywki.      Rozjaśnianie rzewieniem a rozjaśnianie chemiczną farbą        Rozjaśnianie chemiczną farbą daje szybki i sprawdzony efekt, ale comiesięczne poprawianie odrostów było dla mnie udręką. Przede wszystkim przez intensywny zapach, który utrzymywał się na włosach bardzo długo i przez którego nie mogłam usnąć. Kolejnym minusem farbowania były dla mnie zbyt mocno wygładzone i przyklapnięte włosy, które wracały do formy po około tygodniu.  Zapach musztardy kompletnie mi nie przeszkadza, a stan włosów po rozjaśnianiu rzewieniem jest prawie idealny :) Jedynym minusem jest powolny i delikatny proces rozjaśniania.      Czy warto spróbować?      Jasne! Ale tylko wtedy, jeśli lubicie złociste i miodowe blondy, tak jak ja :) Nawet jeśli mieszanka nie zabarwi włosów (tak może się niestety zdarzyć) to odbije je od nasady, lekko usztywni, pogrubi i ograniczy przetłuszczanie. Jedynym minusem, który odnotowałam było znośne swędzenie skóry głowy. Jeśli wolicie chłodne odcienie blondu, od Oli (pozdrawiam :*) na facebooku dowiedziałam się, że poza płukanką z gencjany taki efekt można uzyskać kwiatem bławatka :)    O rozjaśnianiu rabarbarem możecie przeczytać też u innych dziewczyn: Smallrosie, Czarownicująca, BogusiaM :) 