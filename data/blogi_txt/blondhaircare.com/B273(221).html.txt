Wszystkie swoje pomysły i inspiracje, które chciałabym przelać na bloga zapisuję na kartkach, których mam już cały karton :) Muszę zainwestować w notesik ;)  Jakiś czas temu pomyślałam, że skoro pielęgnuję twarz mieszanką olei i półproduktów, dlaczego nie wykorzystać tego podczas olejowania włosów?         Przepis Do miski / słoika nalewam ciepłą (rozpuszcza półprodukty i otwiera łuski włosów), przegotowaną wodę lub ziołowy napar, dodaję po kilka kropel półproduktów kosmetycznych lub domowych, mieszam i na koniec dodaję 1-2 łyżki oleju. Dokładnie wymieszany roztwór wylewam na suche włosy i skórę głowy lub zanurzam głowę w misce. Na godzinę nakładam czepek i owijam głowę dwoma ręcznikami, po czym myję włosy szamponem i nakładam delikatną maskę na 20-30 minut.     Oleje, których zazwyczaj używam: lniany, oliwa, z wiesiołka, z czarnuszki, z ogórecznika. Czasami tworzę mieszankę olejków dodając z każdego parę kropel :) Olei nie lubię dodawać do masek - za bardzo obciążają moje włosy. Półprodukty, które mieszam z olejami: kwas hialuronowy, kolagen, elastyna, keratyna, witaminy, gliceryna, mleczko pszczele, pełnotłuste mleko 3, jogurt naturalny, sok/wyciąg z aloesu, ocet jabłkowy, miód (rozpuszczony w wodzie), a nawet kilka kropel Jantaru czy łyżka ulubionej odżywczej maski (gdy zmywam mieszankę po godzinie). Oczywiście nie mieszam wszystkich półproduktów, które posiadam - wybieram jedynie 1-2 z nich :) Najbardziej lubię kąpiel mleczno-olejową - moje włosy po jej zastosowaniu są nawilżone, mięsiste i dwa razy grubsze. Po takim półproduktowo-olejowym rytuale nie zapominam o nałożeniu maseczki :) 