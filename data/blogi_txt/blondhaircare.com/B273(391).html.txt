Inspiracje na prowadzenie bloga czerpię ze swoich doświadczeń i obserwacji otoczenia :) Pomysł na dzisiejszy wpis powstał parę dni temu w pracy, w której spędzam 8 godzin dziennie.    W notce o olejowaniu twarzy wspomniałam, że olej nakładam wieczorem i rano po porannej toalecie. Gdy jestem w domu (np. w weekend) skóra mojej twarzy jest cały czas idealnie nawilżona i nie ściągnięta. W pracy już po 3 godzinach pojawia się problem - skóra przede wszystkim wokół ust staje się sucha, zaczyna się łuszczyć i towarzyszy temu nieprzyjemne uczucie pieczenia. Co jest przyczyną? Kurz? Suche powietrze?     Pewnego dnia postanowiłam zacząć "badanie" od jarzeniówek, o których szkodliwości słyszałam już dawno. Z samego rana zgasiłam wszystkie górne światła w biurze i pozostawiłam zapaloną lampkę na biurku. Efekt? Od tamtej pory problem suchości mojej wrażliwej skóry twarzy i dłoni zniknął. Oczy nie są już przekrwione, a przeglądając się w lustrze pod koniec dnia jestem podobna do siebie ;)     Jarzeniówka jest o wiele tańsza od zwykłej żarówki, ale jest niezdrowa dla organizmu, ponieważ w przeciwieństwie do zwykłej żarówki nie przypomina naturalnego światła, a także emituje szkodliwe promienie UVA (w mniejszym stopniu niż Słońce). Promieniowanie ultrafioletowe niekorzystnie wpływa na skórę (stany zapalne skóry, nowotwory, przesuszenie, pękanie naczyniek, zmarszczki), oczy (szczególnie w połączeniu z komputerem - zapalenie spojówek, ból oczu) i włosy (wysuszenie, łamliwość, elektryzowanie się), a także na ogólne samopoczucie. Ze względu na właściwości energooszczędne z jarzeniówkami spotykamy się w każdej instytucji publicznej: szkoły, urzędy, firmy, fabryki, markety, centra handlowe :( Zły klimat tych pomieszczeń potęgują urządzenia biurowe, kurz, klimatyzacja, ogrzewanie i tworzywa sztuczne, z których wykonane są okna, drzwi, podłogi. W takim otoczeniu powstaje dużo wolnych rodników, których występowanie jest przyczyną starzenia się organizmu (uszkadzają komórki).      Jak dbać o siebie, gdy 1/3 doby spędzamy w takich warunkach?  W miarę możliwości światło z jarzeniówek zastąpmy światłem naturalnym (latem) lub pochodzącym ze zwykłej żarówki; Stosujmy filtry (min. SPF15) na twarz, szyję i dekolt oraz na dłonie, szczególnie zadbajmy jednak o okolice oczu i ust; Dogłębnie nawilżajmy i odżywiajmy skórę olejami :) Wietrzmy pomieszczenie, w którym jesteśmy zmuszeni przebywać; Na kaloryferze kładźmy mokry ręcznik lub przymocujmy specjalny pojemnik z wodą, aby zwilżyć powietrze; Po przyjściu z pracy/szkoły/uczelni zastosujmy olejową metodę oczyszczania twarzy, aby "ściągnąć" z twarzy zanieczyszczenia z całego dnia (produkty kosmetyczne dodatkowo wysuszą skórę); Zadbajmy o odpowiednią dietę bogatą w antyoksydanty (przeciwutleniacze, które walczą z rodnikami powstającymi w procesie utleniania): witamina C, E, A, kobalt, selen, cynk, mangan, miedź, bioflawonoidy, karotenoidy; Przemywajmy skórę przeciwzapalnymi naparami ziołowymi, np. mieszanką rumianku i nagietka; Uprawiajmy sport, aby dotlenić organizm. 