Recenzję tego szamponu planowałam na znacznie późniejszy termin, ale tak się złożyło, że w krótkim czasie poznaliśmy się bardzo dobrze :) Na tyle dobrze, że muszę sobie zrobić od niego dłuższą przerwę ;)     Skład   Aqua, Sodium Laureth Sulfate, Centaurea Cyanus Flower Extract, Sodium Cocoampho Acetate, Cocamidopropyl Hydroxysultaine, Cocamide Mipa, PEG-40 Hydrogenated Castor Oil, Parfum, Sodium Chloride, Citric Acid, Polyquaternium-10, Propylene Glycol, Benzyl Alcohol, Methylchloroisothiazolinone, Methylisothiazolinone, CI 17200 (Red 33), CI 42090 (Blue 1). Bardzo się ucieszyłam, że wysoko w składzie znalazł się SLES, który jako jedyny domywa obecnie moje odrosty, a tuż za nim ekstrakt z chabra bławatka, który nie dość, że ochładza pożółkły kolor włosów to jeszcze działa przeciwzapalnie i przeciwłupieżowo :)      Cena: 12 zł / 200 ml Dostępność: salony Yves Rocher, Internet               Moje wrażenia       W sumie umyłam włosy tym szamponem sześć razy pod rząd (zużyłam 1/5 opakowania), zawsze metodą OM, czyli wraz ze sprawdzonymi emolientowymi maskami. Po pierwszym użyciu byłam zachwycona - włosy były jakby mniej pożółkłe, a skóra głowy dobrze oczyszczona. Natomiast po szóstym musiałam go odstawić, ponieważ strasznie wysuszył mi włosy, szczególnie przednie kosmyki, które są najwrażliwsze. W dodatku włosy zaczęły się mocno puszyć :( Na początku myślałam, że kosmykom znudziły się dotychczasowe maski albo że puszenie powoduje polarowy szlafrok, który zakładam po kąpieli, co zaobserwowała u siebie jedna z Czytelniczek. Przy siódmym myciu zmieniłam szampon i odczułam ogromną różnicę w kondycji, choć nadal nie było na moich włosach jedwabistego efektu, który uwielbiam :)         Po czterech użyciach szamponu na spacerze zrobiłam włosom zdjęcia i już widać, że są spuszone i podsuszone, szczególnie końcówki po prawej  Dla niewtajemniczonych - od prawie 6 miesięcy nie farbuję włosów :)        Jeśli chodzi o skórę głowy, nie mam żadnych zastrzeżeń - szampon ani nie podrażnił, ani nie wysuszył, bardzo dobrze domywał włosy u nasady, a skóra głowy była ukojona :) Bardzo dobrze się pieni, pachnie specyficznie i ma żelową konsystencję, która zamienia się w gęstą pianę. Natomiast jeśli chodzi o pożółkły kolor, szampon ochłodził kolor końcówek, natomiast rudawą granicę między odrostami a końcówkami jedynie baaardzo delikatnie.    Na szczęście moje włosy zostały już odratowane - nawilżone, nabłyszczone i wygładzone, niedługo napiszę Wam w jaki sposób :) Po szampon Yves Rocher Reflets Naturels Silver Highlights będę teraz sięgać sporadycznie, aby go zużyć, ale więcej już się na niego nie zdecyduję :(      Czy spotkałyście się z takim produktem ochładzającym kolor włosów, który ich nie wysusza? Ja niestety jeszcze nie... Jakie są Wasze ulubione fioletowe kosmetyki? Planuję stworzyć zestawienie takich kosmetyków, dlatego każda Wasza propozycja ułatwi mi pracę :) 