Podczas pielęgnacji włosów ważne jest, aby zachować równowagę pomiędzy ilością protein, witamin, substancji nawilżających i natłuszczających.    Moje domowe SPA     Najpierw wspomnę, że dzisiaj przyrządziłam włosom proteinowo-witaminowo-nawilżające spa, składające się z dwóch etapów: maseczki proteinowej i maseczki nawilżającej. Pierwszy raz podjęłam takie działania - zwykle do jednej maski wrzucałam wszystkiego po troszku.    Na umyte włosy najpierw nałożyłam proteinową maseczkę, która składała się z:  1 żółtka z wiejskiego jajka, łyżki majonezu Pegaz.   Majonez dodałam dlatego, że wygładza i zmiękcza włosy - miał zapobiec całkowitemu zesztywnieniu włosów ;)    Nałożyłam maseczkę na włosy i skórę głowy, a następnie ubrałam czepek do kąpieli i owinęłam głowę ręcznikiem. W międzyczasie wyciągnęłam z lodówki kolejne półprodukty i stworzyłam nawilżająco- natłuszczajacą maskę:  Isana z olejkiem babassu, 5 kropel wyciągu z aloesu, 3 krople oleju arganowego.   Po 15 minutach zmyłam proteinową maseczkę, a następnie na 5 minut nałożyłam maseczkę nawilżającą, głowę owinęłam folią i ręcznikiem. Efekt? Mokre włosy były bardzo sztywne, ale gdy wyschły były miękkie, dociążone, puszyste i ze zwiększoną objętością. Dlaczego napisałam o powyższym rytuale? Aby pokazać Wam, w jaki sposób zmuszona jestem pielęgnować swoje porowate włosy. Inaczej doprowadzę je do przeproteinowania (żółtkiem), więcej szczegółów przeczytacie w tym poście.                  Proteiny    Proteiny (białka) są niezbędnym elementem w procesie poprawy kondycji naszych włosów: mają zdolność tymczasowego wypełniania ubytków w ich strukturze, dzięki czemu włosy stają się mocniejsze i bardziej odporne na zniszczenia. Maski proteinowe powinny pozostać na włosach ok. 20-30 minut, aby proteinki mogły spokojnie wniknąć w głąb ich struktury. Wynika z tego, że obecność protein w szamponach jest zbędna - zbyt krótko trzymamy szampon na włosach, aby zawarte w nim proteiny mogły uzupełnić braki, jednak wystarczająco długo, aby składniki myjące mogły proteiny z włosów wypłukać. Ze względu na łatwe wypłukiwanie protein powinnyśmy dostarczać je włosom wraz z maskami / odżywkami / mgiełkami po każdym myciu.    Przykłady proteinowych półproduktów:  hydrolizowana keratyna, hydrolizowany jedwab, hydrolizowana elastyna, żółtko, żelatyna, mleko, owies hydrolizowany, hydrolizowany kolagen, proteiny mleczne, proteiny sojowe, proteiny kaszmiru, l-cysteina (aminokwas) itp. Proteiny bardzo łatwo przedawkować - wtedy włosy stają się sztywne, suche, oklapnięte i matowe (więcej: Włosy przekarmione proteinami).   Po każdej maseczce proteinowej posiadaczki porowatych włosów powinny nałożyć na włosy odżywkę nawilżającą (najlepiej z dodatkiem emolientów) - chyba, że maska zawiera zarówno proteiny, jak i substancje nawilżające i natłuszczające. Witaminki    Czym są witaminy i dlaczego są niezbędne dla zdrowia i urody wszyscy wiedzą :) Włosy bardzo je lubią, szczególnie witaminę A, E, C, z grupy B. Ich obecność w maskach i odżywkach lekko usztywnia włosy, a nadmiar wysusza. Na moich porowatych włosach zaobserwowałam działanie podobne do protein. Usztywniająco na moje bardzo mocno porowate włosy działają także produkty domowe: miód, siemię lniane (dodatkowo pięknie nawilża i wygładza), przetwory mleczne oraz apteczny żel aloesowy. Humektanty    Przykłady półproduktów nawilżających:  wyciąg z liścia aloesu, gliceryna, kwas hialuronowy, mleczan sodu, mocznik, sorbitol, glikol propylenowy, betaina, niektóre proteiny.   Zniszczony i suchy włos dokarmiony proteinami będzie pozbawiony ubytków, ale przy tym sztywny i łamliwy. Oprócz substancji odżywczych potrzebuje nawilżaczy, czyli substancji, które mają zdolność wiązania wody i utrzymywania wilgoci. Dzięki nim włosy staną się elastyczne, a więc nie będą się łamać i rozdwajać.     Nadmiar substancji nawilżających na włosach jest przyczyną ich przeciążenia, włosy stają się oklapnięte, gumowe, klejące i zwijają się w strąki.    Humektanty należy stosować w pielęgnacji ostrożnie, ponieważ są to produkty, które reagują na wilgotność powietrza: gdy w powietrzu jest za wilgotno włosy zaczynają chłonąć wilgoć, a gdy jest zbyt sucho humektanty oddają wilgoć zgromadzoną w głębi włosa. W obu przypadkach mogą powodować puszenie się włosów - wówczas przydatne okazują się emolienty.    Emolienty   Emolienty tworzą na włosach i skórze warstwę okluzyjną, która zapobiega odparowywaniu wody, a także chroni je przed zniszczeniami. Ratują nasze włosy, gdy wilgotność powietrza mierzona punktem rosy jest zbyt niska lub zbyt wysoka. Są niezbędne w pielęgnacji porowatych włosów - wygładzają, zmiękczają i sprawiają, że włosy są elastyczne. Przykłady emolientów:  naturalne olejki (np. arganowy) i masła (np. shea), parafina, wazelina, polimery (w tym silikony), lanolina, nafta kosmetyczna, alkohole tłuszczowe (np. Cetearyl Alcohol), trójglicerydy.      Witamin, protein, substancji natłuszczających i higroskopijnych potrzebują nie tylko włosy, ale także skóra głowy.     Każda z nas posiada inne włosy, więc same musicie zaobserwować, co lubią Wasze włosy, w jakich proporcjach i przy jakim punkcie rosy. Oprócz dostarczania włosom składników w postaci masek pamiętajmy o urozmaiconej diecie :) 