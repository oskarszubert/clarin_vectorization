Wczoraj podczas kąpieli naszła mnie refleksja na temat olejowania włosów, a właściwie błędów, które kiedyś popełniałam. Jeśli macie ochotę przeczytać - zapraszam :)                  * Nakładanie oleju na brudne włosy i skórę głowy *    Sama nakładam olej na nieświeże włosy (bez sensu byłoby mycie włosów po to, aby je naolejować), lecz nigdy nie robię tego, gdy włosy są bardzo tłuste. Kilkudniowy łój sam w sobie jest niebezpieczny dla włosów - rozluźnia mieszki włosowe i przyspiesza wypadanie włosów produkując enzym przekształcający testosteron w DHT. W połączeniu z olejem (np. ziołowym, który dodatkowo może wysuszać skórę głowy) tworzą "maszynkę do wypadania włosów" ;) Brudna skóra głowy jest w dodatku idealną pożywką dla bakterii i grzybów.    * Nakładanie zbyt dużej ilości oleju *    Lepiej olejować częściej, lecz w mniejszych ilościach niż za jednym razem wylewać na włosy pół butelki ;) Sama nakładam ok. 2 ml oleju, tak abym mogła go bez problemu zmyć odżywką lub łagodnym szamponem. Dlaczego? Wiele razy zdarzyło mi się, że umyte, suche włosy okazywały się nadal tłuste od oleju. Kończyło się dwukrotnym myciem i pójściem spać z mokrymi włosami - więcej szkody niż pożytku. Straconego czasu i nerwów nie liczę ;) Czasami zdarza mi się nałożyć troszkę więcej oleju, ale wtedy przed myciem nakładam na pół godziny odżywkę/maskę, aby zemulgowała olej - mam wówczas pewność, że nie będzie oleju na włosach, gdy wyschną.    * Nieodpowiedni dobór oleju *    Olej powinien być dopasowany do struktury włosa. Moje porowate włosy wyznają taką zasadę: im gęstszy olej, tym lepiej, szczególnie podczas olejowania w misce. O doborze oleju w zależności od porowatości włosów napisała ładnie Kasia.    * Olejowanie za wszelką cenę *     Dobrałaś odpowiedni olej, przetestowałaś ich masę i żaden nie przynosi zadowalających efektów? Można pobawić się jeszcze z wcieraniem mniejszej/większej ilości oleju, wydłużyć/skrócić czas trzymania oleju na włosach lub zmienić metodę olejowania (na sucho/na mokro/rozcieńczenie oleju w wodzie). Jeśli nadal efekt będzie odwrotny do zamierzonego - nie ma sensu na siłę podążać za trendem.   * Olej i na tym koniec * Samo olejownie zniszczonych włosów to nie wszystko - trzeba je jeszcze  odpowiednio nawilżać i odżywiać, dostosowywać pielęgnację do  wilgotności powietrza itp. Po umyciu olejowanych włosów, szczególnie porowatych i mocno zniszczonych, należy nałożyć maseczkę lub odżywkę, zawsze.   A Wy jakie błędy popełniałyście? :) 