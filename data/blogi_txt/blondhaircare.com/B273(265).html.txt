Plątanie się włosów to jeden z najczęściej spotykanych włosowych problemów, szczególnie jesienią i zimą. Odkąd zakładam codziennie cieplejszą kurtkę, golf czy bawełniany komin zmagam się z ogromnym kołtunem tuż nad karkiem, dlatego dzisiaj postanowiłam Wam co nieco o tym napisać :)          Zdjęcie z maja 2012 ;)         Z własnego doświadczenia wiem, że najbardziej plączą się włosy suche i zniszczone, ale także obciążone, czyli wymagające oczyszczenia. Celowo nie napisałam, że problem plątania dotyczy najczęściej włosów wysokoporowatych, ponieważ nawilżone i odpowiednio natłuszczone porowate włosy również mają szansę przestać się plątać :)    Przesuszone i zniszczone włosy charakteryzują się szorstką, nierówną powierzchnią (nieszczelną łuską), przez którą haczą o siebie i tworzą trudne do rozplątania kołtuny. Wyobraźmy sobie te same włosy świeżo naolejowane, śliskie – ich powierzchnia jest wówczas gładsza niż zwykle i problem plątania prawie całkowicie zanika. Jednym słowem, im gładsza powierzchnia włosów, tym mniejsze problemy z plątaniem. Dlatego ważne jest, aby zadbać o naturalną otoczkę włosa, o której pisałam tutaj, przy okazji wpisu o emolientach.  Problem plątania pojawia się u mnie także wtedy, gdy włosy są obciążone, czyli gdy nie spłuczę dokładnie maski czy oleju, lub gdy przez dłuższy czas nie oczyszczam włosów. Są wtedy lekko klejące i najbardziej plączą się ich środkowe warstwy. Jest to dla mnie znak, że powinnam użyć szamponu oczyszczającego.    Jak rozczesuję poplątane włosy Nieumiejętne rozczesywanie poplątanych włosów bardzo je niszczy. Najczęściej szarpiemy, ciągniemy i rozrywamy kołtuny, a wystarczy chwila cierpliwości :) Z poplątanymi, suchymi włosami najpierw próbuję poradzić sobie palcami (delikatnie), a dopiero potem przeczesuję je szczotką z naturalnego włosia, która okazała się dla moich wysokoporowatych włosów najlepsza. Jest bardzo delikatna, ale niestety puszy włosy, dlatego na koniec muszę wygładzić je dłońmi lub TT.   Podczas rozczesywania zawsze dzielę włosy na cztery części i rozczesuję każdą po kolei, a dopiero na końcu całość. Włosy rozczesuję albo w normalnej pozycji, albo z głową pochyloną ku dołowi, zawsze zaczynam od końcówek i powoli przesuwam się ku górnym partiom.      Jak rozczesuję problematyczne kołtuny    Gdy mam do czynienia z ogromnym kołtunem i mogę sobie pozwolić na pobrudzenie włosów, wówczas pokrywam palce olejem (dodaje poślizgu i ułatwia rozplątywanie) i smaruję nim kosmyk mocno poplątanych włosów. Najpierw próbuję rozplątać naolejowany kołtun tłustymi palcami, a dopiero pod koniec przeczesuję go Tangle Teezer. Pomaga :) Niestety najczęściej takie naoliwione włosy wymagają mycia lub związania. Czasami zamiast oleju wykorzystuję silikonowe serum. Jak ograniczam nadmierne plątanie?     Obecnie bez problemu sunę dłonią po włosach, kiedyś nie było o tym mowy. Na początku próbowałam tymczasowo "łatać ubytki" proteinami, ale zdecydowanie lepiej sprawdza się u mnie wygładzanie struktury włosów emolientami :) O emolientach pisałam w tym poście, ale w skrócie przypomnę, że używam głównie silikonów i olejów w różnej postaci: maski, sera silikonowe, czyste oleje, dzięki czemu plątanie i puszenie ograniczyłam do minimum. Najskuteczniejszym sposobem na wygładzenie włosów okazało się systematyczne olejowanie, o którym pisałam tutaj, a także podcinanie i ochrona przed zniszczeniami.    Aby ograniczyć plątanie włosów rozczesuję je 2-3 razy dziennie, w tym tuż przed każdym myciem. Dzięki temu po wysuszeniu włosy są tylko delikatnie splątane i spokojnie mogę rozczesywać je na sucho (wtedy najlepiej się układają). Kiedyś, gdy moje włosy były bardzo zniszczone i przesuszone, rozczesywałam je pod prysznicem, kiedy pokryte były odżywką (spłukiwałam ją w pozycji stojącej i owijałam włosy ręcznikiem, aby nie miały szansy się znowu mocno poplątać). Po każdym myciu zamykam łuski włosów. Kiedyś robiłam to kwaśnymi płukankami (cytrynową, octową), a teraz najczęściej chłodną wodą. Nigdy nie trę włosów ręcznikiem.       Dużo dała mi także zmiana poszewki na satynową, związywanie włosów do snu w kok, a także staranne natłuszczanie i nawilżanie tych warstw włosów, które są najbardziej narażone na kontakt z wisiorkami, kolczykami, poduszką, golfem, szalem (więcej na ten temat pisałam tutaj).   Gdy wieje silny wiatr, zawsze upinam włosy. Wtedy zawsze przypomina mi się opowieść Balbiny, gdy wybrała się na przejażdżkę motorem w rozpuszczonych włosach :)       A Wy jak radzicie sobie z kołtunami? :) 