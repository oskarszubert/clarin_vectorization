Jeśli zmagacie się z przetłuszczającymi się włosami, koniecznie zajrzyjcie do pierwszej części wpisu, gdzie pisałam o związywaniu włosów i myciu metodą OM. Dzisiaj chciałabym Wam napisać o tym, co jeszcze w ciągu kilku ostatnich miesięcy wpłynęło pozytywnie na stan mojej przetłuszczającej się skóry głowy.             Pewnego dnia stwierdziłam, że na przetłuszczanie mojej skóry głowy wpływa w ogromnym stopniu sposób nakładania kremów i olejów na twarz, dlatego od kilku miesięcy podczas każdego peelingu, kremowania lub olejowania twarzy zakładam opaskę, która chroni linię włosów przed tłustą warstwą na skórze. Opaskę zdejmuję dopiero po kilku minutach, a więc wtedy, gdy krem czy olej dostatecznie się wchłonie. Kiedyś kremując się zakładałam zwyczajną, plastikową opaskę, ale zawsze wystawały z niej baby hair lub pasemka grzywki, które lepiły się do kremu i przenosiły go na resztę włosów. Moja biała opaska pochodzi z Rossmanna i kosztowała 9,90 zł. Mam też drugą opaskę, którą kupiłam za grosze w second-handzie: Tą zieloną używam już bardzo długo, przeszła wiele prań i nie prezentuje się ładnie, ale jest zdecydowanie najlepsza :) Biała opaska z Rossmanna szybko się brudzi, trudniej się ją zakłada i materiał szybko się haczy. Zielona opaska dokładnie dopasowuje się do kształtu głowy na każdej wysokości, jej założenie zajmuje mi sekundę, dokładnie zbiera włosy, jest lżejsza i nie muszę się martwić, że podczas prania stracę rzepy :)       Tak naprawdę ten patent to nic odkrywczego i pewnie wiele z Was go stosuje, ale dla mnie okazał się strzałem w dziesiątkę i musiałam o tym napisać :) Chronicie opaskami swoje włosy? :) 