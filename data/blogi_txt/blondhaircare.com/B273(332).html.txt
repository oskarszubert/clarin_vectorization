Dzisiaj na blogu temat, który spędza sen z powiek niejednej osobie, niestety coraz częściej w młodym wieku. Siwienie włosów. Zacznijmy od herbatki na siwiejące włosy, która poprawia krążenie krwi, a tym samym odżywia cebulki włosowe :) Przepis znalazłam w Leksykonie ziół od A do Z:  50 g korzeni mniszka 50 g kłącza perzu 50 g kwiatów nagietka 50 g korzeni łopianu 50 g ziela nawłoci  3 łyżki mieszanki zalać 3 szklankami wody, zagotować i zostawić pod przykryciem na 15 minut. Następnie przecedzić, przelać do termosu i popijać małymi łykami w ciągu dnia. Oczywiście poddając się kuracjom ziołowym należy pamiętać o stosowaniu przerw oraz ogólnym zachowaniu ostrożności. Niedługo napiszę posta na temat zasad, według których należy postępować podczas zażywania ziół :)            Mechanizm siwienia    Siwe włosy powstają wówczas, gdy komórki barwnikowe (melanocyty) w wyniku różnych zaburzeń nie produkują dostatecznej ilości barwnika (melaniny). Melanina odpowiada nie tylko za kolor naszych włosów, ale także oczu i skóry. Jedną z głównych jej właściwości jest zdolność pochłaniania i rozpraszania promieni słonecznych, a tym samym ochrona włosów i skóry przed szkodliwym wpływem promieni UV.    Najczęstsze przyczyny siwienia   stres i silne przeżycia na tle nerwowym; predyspozycje genetyczne - tempo starzenia, choroby dziedziczne (np. bielactwo) itp.; nieodpowiednia dieta, a co za tym idzie długotrwałe niedobory witamin i minerałów; stosowanie używek (papierosy, alkohol, kawa, napoje energetyzujące itp.); ciężkie choroby wewnętrzne prowadzące do wyjałowienia i wycieńczenia organizmu; długotrwałe leczenie farmakologiczne - jako ciekawostkę można potraktować fakt, że zdarza się, że po utracie siwych włosów w wyniku chemioterapii, włosy odrastają we właściwym kolorze.    Jak opóźnić siwienie?    Najczęściej, aby zatuszować siwe włosy wybieramy dostępne w drogeriach farby do włosów, które przynoszą natychmiastowy efekt. Powszechne w użyciu są również odsiwiacze, które stopniowo nadają włosom odpowiednią barwę. Siwieniu powinniśmy jednak zapobiegać już od młodzieńczych lat poprzez:   dbanie o zrównoważoną dietę i uzupełnienie ewentualnych niedoborów witamin i minerałów (szczególnie witamin z grupy B, witamin A, C i E, miedzi, cynku, krzemu, magnezu, żelaza, selenu i siarki); aktywność fizyczną, która prowadzi między innymi do dotlenienia organizmu oraz wzmocnienia układu krążenia;  systematyczne pielęgnowanie skóry głowy (delikatny masaż, stosowanie wzmacniająco-odżywczych wcierek, nawilżanie skóry głowy itp.);  budowanie odporności na stres;   ochronę włosów przed nadmierną ekspozycją na promienie słoneczne, które mają bezpośredni wpływ na zanikanie melanocytów.         Miedź    W książce Klausa Oberbeila p.t. Minerały znalazłam następujący fragment: Znowu siwy włos! Spokojnie, może po prostu brakuje Ci miedzi i wystarczy zjeść trochę koloru. I kolejne:   Pigment skóry, któremu zawdzięczamy piękną opaleniznę, powstaje za sprawą enzymu miedziowego. Ten sam pigment nadaje barwę naszym oczom i włosom. Kiedy nasza blond czy ciemna czupryna zaczyna siwieć, przyczyną jest brak pigmentu niekiedy wywołany właśnie niedoborem miedzi.  Bogate w miedź są: produkty pełnoziarniste, nasiona, orzechy, ryż naturalny, wątróbka, nerki, warzywa liściaste, owoce suszone, grzyby, pomidory, ziemniaki, mięso, awokado. Dzienne zapotrzebowanie organizmu na miedź wynosi 1,5-3,0 mg.   Należy uważać, ponieważ nadmiar miedzi jest szkodliwy i może powodować między innymi zaburzenia psychiczne, dolegliwości nerek czy nadciśnienie tętnicze krwi. Z mikroelementami metalicznym nie ma żartów. Trujące metale ciężkie: ołów, kadm, rtęć, a także miedź - odkładają się wraz z wiekiem w komórkach organizmu i wywołują różne choroby.     Macie problem z siwiejącymi włosami? Jak sobie z nimi radzicie? :)   PS: Właśnie przeczytałam u Klaudii, że do Natury wróciła aloesowa maska NaturVital :) 