Pierwsze opakowanie żelatyny kupiłam rok temu, aby wykonać jajeczny szampon. Podczas żelatynowego boomu wydobyłam paczkę żelatyny z dna szuflady i wykorzystałam do kolejnych eksperymentów. Mam małe obawy, aby dodać tego posta, ale zaryzykuję ;)    Żelatyna to bardzo fajny produkt pielęgnacyjny, jednak przy włosach o wysokiej porowatości należy zachować szczególną ostrożność. Nadmiar protein po jakimś czasie (czasami nawet od razu) może wyrządzić włosom dużo szkód. Żelatyna jako źródło białka korzystnie wpływa na włosy i ich cebulki, pod warunkiem, że towarzyszą jej składniki nawilżające i natłuszczające (ja dostarczam je w postaci masek: Natur Vital aloesowa, Biovax do suchych i zniszczonych, Garnier Avocado Karite).       Standardowe laminowanie włosów jest dla mnie zbyt ryzykowne, dlatego postanowiłam stworzyć alternatywę w postaci mgiełki:  1/2 łyżeczki żelatyny 50 ml wrzątku Proporcje można zmieniać w zależności od rodzaju włosów. Żelatynę należy dokładnie rozpuścić, mieszankę odstawić do ostygnięcia i przelać do butelki z rozpylaczem. Mgiełka jest jednorazowego użytku, zaraz po rozpyleniu powinno się ją wylać, a butelkę dokładnie wypłukać, ponieważ mgiełka po pewnym czasie zamieni się w żel.    Jak używam żelatynowej mgiełki?  Najpierw myję włosy łagodnym szamponem, a potem nakładam więcej niż zwykle maski nawilżającej na włosy i skórę głowy pod czepek i ręcznik, po 30 minutach zmywam. Czekam aż z włosów ocieknie woda i dopiero wtedy rozpylam mgiełkę na włosy i skórę głowy w umiarkowanej ilości (zbyt dużo "psików" może włosy usztywnić, posklejać i wysuszyć).    Co daje mi taka mgiełka?    Przede wszystkim przedłuża świeżość skóry głowy, nabłyszcza włosy i unosi je u nasady, nie wysusza końców jak zabieg laminowania. Uwaga!    Żelatyna stosowana zbyt często lub/i nieumiejętnie może wysuszyć skórę i włosy! Dlatego ważny jest umiar i odpowiedni poziom nawilżenia. Jeśli masz suchą skórę lub włosy, taka mgiełka może pogorszyć ich stan - proteiny "piją" wodę, a więc jeszcze bardziej wysuszają. Włosy po takiej mgiełce mogą o wiele szybciej schnąć.    U MassieDran wyczytałam też o płukance żelatynowo-octowej - moim włosom o wiele bardziej pasuje płukanka naftowa z odrobiną octu jabłkowego, ale Wy możecie spróbować ;)   Bardzo się cieszę, że tak ciepło odebrałyście ostatnią niespodziankę :)) Okazało się, że moje obawy i lekki stresik wcale nie były potrzebne :D Buziaki! 