Tym razem do noworocznych postanowień podeszłam zupełnie inaczej. Ustanowiłam je na początku grudnia 2013 i realizację rozpoczęłam od zaraz, aby w 2014 rok wejść już z nowymi nawykami :) Wiedziałam, że po nocy sylwestrowej i leniwym Nowym Roku nie będzie mi się chciało myśleć o tym, aby wziąć się w garść i za realizację postanowień zabrałabym się pewnie w okolicach czerwca.    Zdradzę Wam jedynie urodowo-zdrowotne postanowienia, te bardziej osobiste zostawię dla siebie :)          1. Wzmocnić paznokcie. Już prawie udało mi się je odratować, więc na pewno niedługo napiszę o tym, w jaki banalny sposób je wypielęgnowałam.    2. Wrócić na aerobik - moją ulubioną formę aktywności fizycznej. Na studiach trenowałam trzy razy w tygodniu po 90 minut i niestety musiałam przerwać wraz z końcem piątego roku. Przez kolejne dwa lata nie mogłam się zmobilizować, aby znów zapisać się na jakieś zajęcia i na początku grudnia mi się to udało :) Od razu czuję się lepiej, choć ćwiczę tylko dwa razy w tygodniu po 60 minut.    3. Zagęścić włosy. Teraz moje odrosty nabrały porowatości i w końcu wcierki przestały je obciążać. Na kilka miesięcy odstawiłam wszelkie odżywki do skóry głowy - znów ukazały się zakola, zniknęły urocze baby hair i włosy rosną znacznie wolniej. W grudniu zaczęłam wcierać Saponics z Farmony :)   4. Usunąć pieprzyki. Już trzy najgroźniejsze usunęłam w Wielkopolskim Centrum Onkologii i muszę pozbyć się jeszcze dwóch. Już umówiłam się na wizytę :)  5. Poprawić dietę. Jedyne postanowienie, którego realizację w pełni zostawiłam na 2014 rok, ponieważ na początku stycznia otrzymam wyniki analizy pierwiastkowej. Jest to najtrudniejsze postanowienie ze względu na to, że nikt z mojego otoczenia nie ma podobnego podejścia. Nawet jeśli sama nie kupuję słodyczy czy chipsów, nie potrafię się im oprzeć w gościach, czyli bardzo często ;)      Co udało mi się zrealizować z postanowień na 2013 rok?     Realizacja postanowień na 2013 rok troszkę mi nie wyszła, ale dzięki temu w tym roku przyjęłam zupełnie inną, skuteczniejszą taktykę :) W ubiegłym roku udało mi się pokonać problem, który przez kilka lat spędzał mi sen z powiek. Jestem bardzo szczęśliwa, że cynkiem i witaminą A wyleczyłam zapalenie skóry, które według wszystkich dermatologów, których odwiedziłam, było "nieuleczalne". Resztę postanowień zrealizowałam, powiedzmy, połowicznie ;)      A jakie postanowienia Wy sobie ustanowiłyście? :) Realizujecie je już?   [źródło obrazka] 