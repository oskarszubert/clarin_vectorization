Moje włosy ostatnio wariują :) Bardzo ciężko zmyć z nich płaską łyżeczkę oleju (nie pomaga nawet próba emulgowania odżywką) i o wiele lepiej prezentują się po umyciu zwykłym szamponem niż po myciu moją ulubioną dotychczas metodą MM (maska-mycie), po której są teraz obciążone i matowe. Ze względu na ciemniejsze odrosty muszę też zapomnieć o odżywkach, które zawsze wcierałam w świeżo umytą skórę głowy.  To, że naturalne włosy u nasady buntują się na dotychczasową pielęgnację rozumiem, ale niemożliwe, aby w ciągu miesiąca wysokoporowate końcówki zmieniły nagle strukturę. Po krótkich przemyśleniach wpadłam na to, co wpłynęło diametralnie na zmianę potrzeb moich włosów, ale o tym napiszę następnym razem :) Dzisiaj skupię się na tym, jak myję je od miesiąca, aby zadowolone były zarówno farbowane porowate końcówki, jak i naturalne włosy u nasady o bardzo niskiej porowatości.        Krok I: Moczę włosy i odsączam nadmiar wody miękkim ręcznikiem.   Krok II: W wilgotną skórę głowy wcieram ulubioną wcierkę. Teraz nie muszę zwracać uwagi na to jak pachnie, czy obciąża włosy u nasady lub czy je przyciemnia.  Krok III: Po wtarciu wcierki czasami nakładam odrobinę odżywki lub maski na same końcówki. Ubieram foliowy czepek i nakładam ręcznikowy turban.  Krok IV: Po ok. 20 minutach myję włosy szamponem. Gdy mam więcej czasu, siedzę z turbanem dłużej :)  Krok V: Suszę włosy. Związuję je tylko wtedy, gdy są w 100% suche.   Tuż po nałożeniu foliowego czepka i turbanu pod wpływem ciepła na skórze głowy pojawia się uczucie mrowienia, którego nie czułam, gdy wcierałam odżywkę w świeżo umytą głowę i pozostawiałam do wyschnięcia. Zmycie wcierki szamponem powoduje, że po wysuszeniu włosy u nasady wyglądają świeżo, błyszczą i przede wszystkim są uniesione. Jednocześnie skóra głowy jest odżywiona, a odrosty nie są przyciemnione i obciążone. Ta metoda mycia pochłania tyle samo czasu, co mycie zwykłą MM, a w maksymalny sposób niweluję złudzenie tłustych włosów, które powodują odrosty w połączeniu z wcierkami :) Wcierki są dla mnie bardzo ważnym elementem pielęgnacji i na szczęście nie muszę z nich rezygnować.   Mam nadzieję, że post przydał się wszystkim osobom, które zrezygnowały z farbowania tak jak ja :) 