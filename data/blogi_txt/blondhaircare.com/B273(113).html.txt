Zainspirowana Waszymi pytaniami na temat pielęgnacji skalpu, który produkuje nadmiar sebum postanowiłam przedstawić Wam mój plan walki z tym problemem :) Codzienne mycie włosów jest dla mnie strasznie uciążliwe, więc zamierzam coś z tym zrobić... ;) Przestroga    Kiedyś mogłam nie myć włosów kilka dni i nadal były świeże. Włosowe eksperymenty sprzed kilku miesięcy: codzienne olejowanie, testowanie nowych odżywek i chęć natychmiastowego posiadania ładnych włosów sprawiły, że włosy przyzwyczaiły się do codziennego mycia, przez co skóra głowy zaczęła produkować coraz więcej łoju. Zanim tak naprawdę odkryłam co lubią moje włosy (czyli więcej natury) minęło sporo czasu. Teraz już wiem, że umiar i cierpliwość to podstawa włosowego sukcesu :)    Łój, który w nadmiarze oblepia włosowe cebulki osłabia je i wysusza, dzięki czemu włosy łatwiej wypadają. Nie powinniśmy tego zaniedbywać, a w przypadkach ekstremalnych konieczna jest wizyta u dermatologa. Ponadto łój z przetłuszczonych włosów zawiera enzym przekształcający testosteron  w DHT, który powoduje wypadanie włosów. www.zdrowie-i-uroda.wieszjak.pl    Mój plan walki z łojem ;) 1. NAWILŻANIE SKALPU   Szampony, szczególnie te z SLS/SLES, solą (sodium chloride), silikonami, poliquaternium, parafiną zamieniłam na prostą odżywkę nie zawierającą w/w składników: Isana z babassu, Hegron d/s, Joanna z apteczki babuni b/s oraz na delikatne szampony: BDFM, olejek do kąpieli Isana. Raz na tydzień lub dwa będę używać szamponu, który dokładnie je oczyści z nadbudowanych substancji i tego, czego nie zmywa odżywka :) Silikony, parafina i polimery (PVP/VA Copolymer, PVP, Polyquaternium-11 Polyquatemium-4, Octylacrylamide/Acrylates/Butylaminoethyl Methacrylate Copolymer) zapychają pory, uniemożliwiając  wydzielanie sebum - w ten sposób zostaje zaburzone prawidłowe  funkcjonowanie skóry głowy.    Silne składniki (SLS, alkohol denaturowany - Alcohol Denat lub etanol - Alcohol) wysuszają skórę, co powoduje tylko chwilową ulgę, a tak naprawdę stopniowo wzmaga produkcję łoju. Kolejnym postanowieniem jest odstawienie wcierek na bazie alkoholu (etanolu). Zamiast tego będę od czasu do czasu wcierać sok z aloesu albo półproduktową mgiełkę. Najlepszą wcierką dla moich włosów jest olej, ale nie należy nakładać go na brudną skórę głowy. Alkohol pomaga składnikom (np. wyciągom ziołowym) wniknąć w głąb skóry i poprawia krążenie - przy odpowiednim składzie jest pożyteczny i zapobiega przetłuszczaniu :) Chciałabym jednak wypróbować "łagodną" pielęgnację.    Alkohol denaturowany (Alcohol Denat), Isopropyl Alcohol lub etanol (Alcohol) to 3 groźne składniki, lecz podczas produkcji kosmetyków stosuje się także "dobre" alkohole, np. Cetearyl Alkohol, Cetyl Alkohol, Stearyl Alcohol.     Od kilku dni włosy i skórę głowy zaraz po umyciu płuczę w wodzie przegotowanej, mineralnej lub w płukance ziołowej. Wszelkie płukanki (octowa/keratynowa/cysteinowa itp.) tworzę tylko na bazie przegotowanej wody. Nie ufam wodzie w kranach w dużych miastach - pierwszy "destruktor" włosów i skóry ;)    2. ZWIĄZYWANIE WŁOSÓW    Zarówno w dzień, jak i w nocy :) O fryzurkach nocnych na pewno napiszę ;) W dzień postanowiłam związywać włosy w luźny warkocz. Dzięki temu nie miętolę włosów, nie oglądam końcówek... To naprawdę działa - rozpuszczone przetłuszczają się 2 razy szybciej! Ponadto włosy splecione w warkocz nie ocierają się o ramiona, kurtkę, szalik itp. i nie niszczą się tak bardzo jak rozpuszczone :)  Żałuję, że wcześniej nie zaczęłam ich związywać... Przednie kosmyki bardzo szybko się niszczą, a warkocz zapewne by je ochronił, szczególnie zimą :(     3. KĄPIEL / PRYSZNIC bez mycia włosów tylko z udziałem foliowego czepka - para wodna nie wpływa korzystnie na włosowy look ;) 4.  UMIARKOWANA PIELĘGNACJA    Póki co będę myć włosy odżywką z taką częstotliwością, jakiej włosy będą potrzebowały :) Na początku pewnie codziennie, aby następnego dnia czuć się komfortowo ;) Mam nadzieję, że z czasem będę mogła myć je co 2 dni... :D  Olejowanie - częściej, ale w mniejszej ilości (tak, aby zmyć odżywką).   Maski - 2 razy w tygodniu. Mam zamiar stosować częściej maseczki na bazie żółtka,  które ostatnio zaniedbałam poprzez fascynację półproduktami... Moje  włosy kochają żółtko, które unosi je u nasady, odżywia, lekko usztywnia i  ogranicza przetłuszczanie (są świeże wtedy 2 dni :D). Maski naturalne będę wcierać również w skórę głowy, a "kupne" będę nakładać od ucha w dół ;)  Odżywki - tylko do mycia :)    Ważne, aby wszystkie preparaty były lekkie i nie obciążały włosów.     5. WIĘCEJ PŁYNÓW - nawilżanie skóry nie tylko od zewnątrz, ale również od środka :)    6. OCHRONA GŁOWY PRZED MROZEM I CIEPŁEM    Zimą i wczesną wiosną (gdy jest zimno :P) noszę luźne czapki, które zdejmuję, gdy wchodzę do cieplejszych pomieszczeń. Głowa nie zdąży się spocić, czyli wyprodukować większej ilości sebum :) Raz ciepłe, raz mroźne powietrze sprawia, że skóra głowy zaczyna "wariować".    Póki co tyle :) 