Nieodtłuszczone mleko i jego przetwory to moje ulubione domowe produkty pielęgnacyjne. Ani miód, ani płukanka z octu, ani aloes nie pozostawiają na moich porowatych włosach takiego blasku i nawilżenia :)         Właściwości mleka    Dzięki obecności kwasów tłuszczowych, białka, witamin A, D, E i z grupy B oraz makroelementów takich jak wapń, fosfor, magnez i potas, mleko regeneruje naskórek, odbudowuje naturalny płaszcz lipidowy skóry, ujędrnia ją i wygładza. Produkty mleczne (kefir, jogurt naturalny, maślanka) zawierają więcej kwasu mlekowego, który delikatnie rozjaśnia, złuszcza i przywraca skórze kwaśne pH. Włosom mleko dodaje blasku i sprężystości, nawilża je i wzmacnia ich strukturę. Mleczne przetwory nadają się do każdego rodzaju skóry i włosów, jednak nie wszyscy się z nimi polubią. Ponadto mogą uczulać.    Mleko w mojej pielęgnacji     Włosy     Mleko lub śmietanę mieszam z emolientowymi odżywkami: 30 ml odżywki Garnier Avocado Karite + 5 ml mleka + 0,5 ml oleju arganowego. Taką mieszankę nakładam jako pierwsze O w metodzie OM (to nie błąd, nie ma drugiego O:) ).Włosy po wysuszeniu są nawilżone, mięsiste i sprężyste - dla mnie idealne :)      Jeśli olejowanie na mokro działa na Wasze włosy tak samo świetnie jak na moje - spróbujcie rozpuścić olej w ciepłym mleku, a nie w wodzie. Moczę włosy w takiej mleczno-olejowej mieszance, a potem nakładam czepek i turban. Po 30 minutach myję głowę i nakładam ulubioną maseczkę.      Na brudne, wilgotne włosy nakładam jogurt naturalny jako maseczkę, po 20 minutach myję włosy i na chwilę nakładam ulubioną odżywkę. Zabieg nakładania masek przed myciem na pierwszy rzut oka wydaje się mało logiczny, ale na moich porowatych włosach sprawdza się naprawdę świetnie. Jogurt można wymieszać z odrobiną miodu, miąższu z aloesu czy ulubionego olejku.    Alternatywą dla mleka są maseczki z proteinami mlecznymi, które zresztą uwielbiam: np. Kallos Latte, Biovax Latte i mleczna Bioetika lub proteiny mleczne jako półprodukt, którym można wzbogacać maski.   Skóra      Mleka używam też jako toniku - dawno temu podpatrzyłam to od mojej Mamy :) Po oczyszczeniu skóry przecieram ją wacikiem nasączonym mlekiem, a na wilgotną jeszcze buzię nakładam olejek Khadi z białą lilią. Mleko na twarzy emulguje olej i w efekcie wcieram nie olej, a emulsję, która błyskawicznie się wchłania (mleko solo bardzo ściąga moją suchą skórę).      Raz na jakiś czas w mleku rozpuszczam spirulinę i powstałą papkę nakładam na twarz i dekolt - ten duet ekspresowo niweluje rozszerzone pory. Lubicie mleko produkty mleczne w pielęgnacji włosów, twarzy lub ciała? Jestem ciekawa Waszych ulubionych przepisów :) 