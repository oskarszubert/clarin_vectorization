Właśnie zdałam sobie sprawę, że na blogu o adresie "blondhaircare" nie ma posta z podsumowaniem pielęgnacji włosów farbowanych na blond ;) Rozjaśniane włosy mają wiele cech wspólnych, ale zakładam, że i tak mogą się między sobą różnić - wszelkie sugestie ze strony blondynek mile widziane w komentarzach :-)     Charakterystyka rozjaśnianych włosów  Włosy farbowane na blond mają porowatą strukturę, dlatego bardzo łatwo je zmoczyć, zniszczyć, są podatne na wilgotność (puszą się). Ich cechą charakterystyczną jest skłonność do łamania i rozdwajania oraz permanentnie przesuszone, kruche, matowe końcówki. Takie włosy są bardzo wrażliwe na wysoką temperaturę, częste farbowanie, nieodpowiednie rozczesywanie, zbyt agresywne związywanie. Podczas prostowania moich włosów zawsze pojawiała się para, a końcówki stawały się od razu białe. Włosy koloru blond, nawet te naturalne, mają o wiele słabszą strukturę niż włosy ciemne.      Pielęgnowanie włosów blond (farbowanych/rozjaśnianych)    Mycie włosów   Najlepszą metodą mycia rozjaśnianych włosów jest metoda OMO, dzięki której maseczki chronią wrażliwe włosy przed wysuszającym działaniem detergentów. Podczas metody OMO mogę stosować szampony, które są dobre dla mojej skóry (np. Facelle lub szampony ziołowe), lecz źle wpływają na włosy na długości. Moje włosy wręcz nie znoszą ziołowych produktów organicznych, które konserwowane są alkoholem, skóra za to uwielbia ;)    Suszenie   Najlepsze dla porowatych włosów jest suszenie naturalne, ale jak wiadomo - czas nie zawsze na to pozwala. Ciepły nawiew suszarki rozchyla łuski, z których odparowuje woda, przez co końce tuż po wysuszeniu suszarką przypominają pióra, w moim przypadku jest tak również z chłodnym nawiewem... Letnim/chłodnym strumieniem powietrza suszę jedynie włosy przy skórze (do wysokości uszu), dzięki czemu proces schnięcia skracam do minimum ;) Olejowanie   Porowate włosy polubią olejowanie na mokro (olej rozpuszczony w wodzie na suche włosy lub zmieszany z maską na wilgotne włosy), a także olejowanie suchych, świeżo umytych włosów w formie odżywki b/s (jeśli nie są mocno wycieniowane, wtedy łatwo je obciążyć).   Składniki kosmetyczne, których nie lubią rozjaśniane włosy  Alkohol denaturowy (INCI: alcohol, alcohol denat) oraz alkohol izopropylowy (INCI: isopropyl alcohol) wysoko w składzie to nasi wrogowie ;) Podobnie jak nadmiar ziół (z wyjątkiem tych śluzowatych: siemię lniane, lipa, prawoślaz), protein, detergentów oraz produktów o niskim pH (płyny do higieny intymnej, cytryna, ocet, sok z aloesu). Nadmiar każdego z tych preparatów powoduje przesuszenie i puszenie. Pisząc nadmiar mam na myśli zarówno zbyt duże stężenie, jak i zbyt częste stosowanie danego produktu. Składniki kosmetyczne, które najbardziej lubią rozjaśniane włosy Przede wszystkim są to emolienty (głównie oleje oraz łatwozmywalne silikony), które tworzą na włosach warstwę okluzyjną i zapobiegają odparowywaniu wody. Humektanty sprawdzą się tylko wtedy, gdy wilgotność powietrza będzie optymalna, emolienty zawsze ;)   Emolienty sprawiają, że moje włosy są nawilżone, gładkie, błyszczące, dociążone, sprężyste. Zbierają wtedy najwięcej komplementów ;) Przykłady emolientowych odżywek: Garnier Avocado Karite, GlissKur Oil Nutritive, Inebrya arganowa.   Jak utrzymać ładny odcień blondu?  Włosy farbowane na blond mają tendencję do żółknięcia, a fioletowe preparaty, które niwelują ten efekt często działają wysuszająco (tym bardziej, że trzeba je trzymać na włosach przez dłuższy czas). Pomocna w tym przypadku staje się płukanka z gencjany, która przywraca włosom chłodny odcień. Aby nadać im ciepły odcień możemy stosować płukanki  z rumianku albo miodu, które działają też lekko rozjaśniająco. Blondynki unikają żółtka, chyba, że lubią włosy tego koloru :D    * * *     Posiadaczki rozjaśnianych włosów powinny zrezygnować ze wszystkich urządzeń, które mogą je wysuszać, wręcz "palić": prostownica, karbownica, lokówka, oraz gorący strumień suszarki - wystarczy im farba ;) Delikatne rozczesywanie, mycie metodą OMO, emolienty, odpowiednie upinanie włosów do snu czy podczas uprawiania sportu - dopiero dzięki temu udało mi się znacząco poprawić kondycję włosów. Systematyczne podcinanie oraz zabezpieczanie końców silikonowym serum to nieodłączna część pielęgnacji włosów rozjaśnianych. 