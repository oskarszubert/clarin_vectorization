Kilka dni temu Martyna poprosiła mnie na facebooku o świąteczny przepis na danie z rybą. Kilka takich na blogu już się znalazło, ale pomyślałam sobie, że pora wypróbować coś nowego i niespotykanego. "Chodziły" za mną śledzie z żurawiną, ale po namyśle doszłam do wniosku, że nie za bardzo będzie ona pasować do śmietany. Szukałam więc zamiennika i w końcu doszłam do wniosku, że przygotuję słodko- kwaśne matiasy w śmietanie z jabłkiem, granatem i migdałami. Bardzo nam to połączenie posmakowało i całkiem przyjemnie się prezentowało na ciemnych talerzach. Mam zatem nadzieję, że Wy również z entuzjazjem podejdziecie do mojego przepisu i... że będzie Wam smakować :) A Martynie dziękuję bardzo za mobilizację, bo te śledzie na stałe zagoszczą w moim menu !  Śledź w śmietanie z jabłiem, granatem i migdałami  Składniki: 8 dużych grubych solonych matiasów 300 ml ukwaszonej śmietany 12 % 1/2 czerwonej cebuli 15 dag słodkiego jabłka 8 dag płatków migdałowych ziarenka z połowy granatu 2 łyżki drobno posiekanego koperku 1,5 szklanki mleka 2 % sól pieprz kolorowy ocet winny miałki cukier   Przygotowanie: Matiasy dwukrotnie płuczemy. W niedużym garnuszku zalewamy je mlekiem, dodajemy tyle chłodnej wody, aby przykryć śledzie. Wstawiamy do lodówki na całą noc. Dokładnie odcedzamy na durszlaku. Cebulę obieramy, połowę siekamy drobniutko w kostkę, a pozostałą w piórka. Płatki migdałów prażymy na rumiano na rozgrzanej patelni. Do śmietany dodajemy 3 łyżki octu winnego. Doprawiamy solą i świeżo zmielonym kolorowym pieprzem. Jabłko obieramy ze skórki, usuwamy gniazdo nasienne, ścieramy na tarce o grubych oczkach. Dodajemy pokrojoną w kostkę cebulę, połowę płatków migdałowych i 1/3 śmietany, dokładnie mieszamy. Matiasy kroimy wzdłuż na pół, aby otrzymać 16 w miarę równych filetów. Na każdym płacie rozsmarowujemy łyżeczkę śmietany z jabłkiem i płatkami migdałów. Zwijamy rolmopsy, które spinamy wykałaczkami. Każdego rolmopsa zanurzamy do połowy w pozostałej śmietanie i układamy na ciemnych talerzykach. Posypujemy ziarenkami granatu, pozostałymi płatkami migdałowymi i drobno posiekanym koperkiem. Przybieramy pokrojoną w piórka cebulą.  Pozdrawiam serdecznie i życzę smacznego :) -Bernadetta   Koszt przygotowania: około 16,00 złotych. 