Kilka dni temu wstąpiłam na chwilę do sklepu mięsnego z zamiarem kupienia tylko szynki wieprzowej, ale od razu ujrzałam bardzo ładne polędwiczki wieprzowe i... Postanowiłam zmienić plany. Oczywiście początkowo nie miałam pojęcia, co z nimi zrobię, ale gdy dostałam trochę podgrzybków, pomysł sam się nasunął :) Niestety w środku miasta grzyby nie rosną, a w weekendy rzadko mam czas na jakiś wypad do lasu, więc te dary goszczą w tym roku na moim stole tylko wtedy, gdy ktoś dobry mnie nimi obdaruje... Polędwiczki z podgrzybkami wyszły pyszne, a dzięki mące orzechowej absolutnie nie były nudne. Doskonale komponowałyby się z kluskami śląskimi, ale niestety w środku tygodnia nie miałam czasu na ich przygotowanie, a kupne omijam szerokim łukiem:)   Do przygotowania tego dania potrzebne są:   2 średnie polędwiczki wieprzowe 40 dag podgrzybków 150 ml śmietany 30 % 2 czubate łyżki mąki orzechowej 1 mała cebula 1 łyżka masła klarowanego olej rzepakowy sól pieprz   Podgrzybki czyścimy, płuczemy i kroimy w cienkie plastry. Cebulę obieramy, siekamy w drobną kostkę. Przesmażamy na rozgrzanym maśle. Gdy cebula się zrumieni, dodajemy grzyby i smażymy 2-3 minuty. Podlewamy kilkoma łyżkami wody i dusimy pod przykryciem na wolnym ogniu przez 5 minut, odstawiamy do przestudzenia. Polędwiczki oczyszczamy, płuczemy, osuszamy papierowym ręcznikiem. Rozcinamy wzdłuż na całej długości, zaczynając od środka, aby otrzymać jeden płat mięsa. Mięso lekko rozbijamy tłuczkiem, doprawiamy solą i pieprzem. Na 3/4 powierzchni układamy warstwę grzybów i rolujemy polędwiczki. Związujemy sznurkiem lub białą nitką. Roladki podsmażamy na rumiano na rozgrzanym oleju. Podlewamy 1/3 szklanki wody i dusimy na wolnym ogniu około 15 minut. Gdy polędwiczki lekko przestygną, usuwamy sznurki. Na drugą patelnię wrzucamy pozostałe podduszone grzyby z cebulką i od razu podlewamy je śmietaną. Smażymy na niewielkim ogniu około 5 minut, aby nieco zredukować ilość sosu. Wsypujemy mąkę orzechową (a więc zmielone orzechy arachidowe), doprawiamy solą i pieprzem. Dodajemy polędwiczki wieprzowe i dusimy pod przykryciem 2-3 minuty. Podajemy z ulubionymi dodatkami. Smacznego :) 