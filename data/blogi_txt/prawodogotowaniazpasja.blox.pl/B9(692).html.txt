Na warsztatach kulinarnych z Sante, przygotowywaliśmy zupe Agnieszki Maciąg z czerwoną soczewicą. Była tak smaczna, że po powrocie do domu od razu zainspirowała mnie do przygotowania podobnej, ale jednak zupełnie innej zupy pomidorowej. Połączenie zielonej soczewicy, pomidorów i kilku przypraw okazało się strzałem w 10. Zupa pomidorowa z soczewicą jest prosta, bardzo pożywna i przede wszystkim pyszna :)  Do jej przygotowania potrzebujemy: 1,5 litra wywaru warzywnego 15 dag suchej zielonej soczewicy 3 czubate łyżki koncentratu pomidorowego sok z 1/2 limonki 10 dag dzikiego ryżu (waga przed ugotowaniem) 1,5 czerwonej cebuli 3 ząbki czosnku 1 łyżkę masła klarowanego 1 płaską łyżeczkę kminku 1 łyżeczkę kurkumy 2 łyżki drobno posiekanej natki pietruszki czarną sól cypryjską kolorowy pieprz 50 ml 9 % śmietany do dekoracji   Cebulę i czosnek obieramy. Kroimy w drobną kostkę. Podsmażamy na rumiano na rozgrzanym maśle. Po 2-3 minutach dodajemy opłukaną soczewicę. Smażymy razem kolejne 2-3 minuty. Wlewamy wywar warzywny lub z kurczaka. Gotujemy do chwili aż soczewica będzie miękka. Dodajemy koncentrat pomidorowy, rozgnieciony w moździerzu kmin, kurkumę i sok z limonki oraz natkę pietruszki. Doprawiamy do smaku czarną solą i kolorowym pieprzem. Miksujemy blenderem, ale niezbyt dokładnie. Podajemy z dzikim ryżem ugotowanym zgodnie z przepisem na opakowaniu. Przybieramy odrobiną śmietany. Pozdrawiam serdecznie i życzę smacznego :) - Bernadetta   Koszt przygotowania zupy dla 4 osób: około 7,00 złotych. 