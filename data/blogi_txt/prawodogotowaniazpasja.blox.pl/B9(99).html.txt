Choć sama ketchup jadam stosunkowo rzadko, to mam w domu jednego ketchupoholika, który pochłania go kilogramami. W trosce o Jego zdrowie, postanowiłam więc zrobić domowy ketchup. W smaku jest zupełnie inny od tego kupnego, mniej kwaśny, bardziej aromatyczny i o wiele zdrowszy. I tu muszę się przyznać bez bicia, że szukając odpowiedniego smaku dla nowego domowego wyrobu, postanowiłam pierwszy raz w życiu zjeść łyżeczkę kupnego ketchupu, który mój Połówek pożerał do tej pory namiętnie. Bez żadnych dodatków smakuje okropnie ! Nie czuć w nim pomidorów, a tylko sam ocet. Przypraw również nie czuć. Rzut oka na skład nie pozostawia żadnych wątpliwości czym to jest spowodowane. Choć jest to ketchup, który zawsze w testach konsumenckich plasuje się wysoko i samej do tej pory jakoś najbardziej mi smakował, muszę przyznać, że głębsza analiza składu, test smaku samego ketchupu i tego przygotowanego w domu, zmieniły to podejście. Teraz już nie chcę jadać gotowego ketchupu i nie chcę, aby jadali go moi bliscy, bo ten domowy jest o niebo lepszy ! Domowy ketchup   Składniki na około 1,20 litra ketchupu: 5 kg pomidorów lima 2 średnie cebule 15 dag jabłek (po obraniu) 2 łyżki słodkiej papryki 1/2 łyżeczki chili 1 łyżeczka soli 1 łyżeczka startej gałki muszkatołowej 5 łyżek octu jabłkowego 5 % 2 łyżki octu 10 %  pieprz czarny świeżo mielony 2 łyżki oleju rzepakowego 2-3 łyżki cukru   Przygotowanie: Pomidory myjemy, nacinamy skórkę na krzyż. Sparzamy wrzątkiem, usuwamy szypułki, obieramy ze skórki i kroimy w drobne kawałki. Cebulę obieramy, siekamy w drobną kostkę. Przesmażamy przez 3-4 minuty na rozgrzanym oleju. Dodajemy obrane i starte na grubych oczkach jabłka oraz pokrojone pomidory. Co chwilę mieszając, smażymy na średnim ogniu przez około 3 godziny. Gdy nasza pomidorowa pulpa będzie już bardzo gęsta, dodajemy cukier i ocet i chwilę razem smażymy. W razie potrzeby nieco wydłużamy czas smażenia. Pomidory dokładnie miksujemy, przecieramy przez gęste sito, aby pozbyć się wszystkich pestek. Ponownie podgrzewamy, dodajemy słodką paprykę, chili, gałkę i sól. Doprawiamy do smaku świeżo mielonym pieprzem. W razie potrzeby ketchup jeszcze podsmażamy do czasu uzyskania odpowiedniej konstystencji. Ketchup przekładamy do niedużych słoiczków i pasteryzujemy przez 8-10 minut.   Jeśli będziecie ketchup podsmażać już po zmiksowaniu wszystkich składników, pamiętajcie, że wtedy bardzo pryska, a więc najlepiej dobrze odparować pomidory przed ich zmiksowaniem. Do ketchupu możecie dodać niewielką szczyptę cynamonu, a wtedy uzyskacie bardziej orientalny smak. Polecam jednak spróbować na niewielkiej ilości ketchupu, gdyż nie wszystkim ten smak odpowiada.  Pozdrawiam serdecznie i życzę smacznego :) - Bernadetta   Czas przygotowania: około 4,00- 5,00 godzin Koszt przygotowania: około 8,00 złotych. 