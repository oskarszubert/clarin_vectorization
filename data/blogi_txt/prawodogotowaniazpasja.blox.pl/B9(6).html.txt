Książka Ewy Wachowicz znowu poszła w ruch i posłużyła mi do przygotowania babki piaskowej. W sumie to chyba przestanę już kupować tę makulaturę, bo co jak co, ale zwiększa się przez nią częstotliwość przygotowywania przeze mnie deserów :P  O ile szarlotka Ewy Wachowicz została przeze mnie wywrócona niemal do góry nogami, o tyle w tej babce zmniejszyłam tylko ilość cukru (zupełnie nie rozumiem jak ludzie zamiast słodkich deserów wolą jeść jakieś ulepki i sypią cukier w hurtowych ilościach) i troszkę zmieniłam sposób przygotowania. Babka wyszła bardzo smaczna i przypomina mi tę, którą piekła moja Babcia. W przepisie Pani Ewy brakowało mi informacji odnośnie wagi masła (podano, że ma być "kostka", a są takie o wadze 10, 30 dag czy 1 kg). Ponadto 20 dag cukru na tę ilość mąki i jajek to wg mnie lekkie przegięcie, dlatego proponuję dać go o 5 dag mniej. Babka piaskowa Ewy Wachowicz   Składniki:  14 dag mąki ziemniaczanej 18 dag mąki pszennej 5 średnich jajek (rozmiar "m") 25 dag masła 15 dag cukru 1 czubata łyżeczka proszku do pieczenia 1 czubata łyżka ciemnego kakao 2 czubate łyżeczki cukru waniliowego tłuszcz i mąka krupczatka do formy cukier puder do posypania   Przygotowanie: Masło rozpuszczamy i pozostawiamy do ostudzenia. Obie mąki mieszamy z proszkiem do pieczenia. Białka ubijamy z żółtkami na sztywno, dodając pod koniec cukier i cukier waniliowy. Ciągle miksując na najwyższych obrotach, dodajemy po łyżce masła.  Wsypujemy przesianą przez sito mąkę z proszkiem do pieczenia i dokładnie, ale delikatnie mieszamy łyżką. Mniej więcej 2/3 masy wlewamy do foremki z kominkiem (u mnie tortownica o średnicy 24 cm z wkładem babkowym) posmarowanej tłuszczem i oprószonej mąką krupczatką. Do pozostałego ciasta dodajemy kakao, dokładnie mieszamy i nakładamy na jasne ciasto. Pieczemy w piekarniku nagrzanym do 180 stopnie przez 45 minut (czas pieczenia w innych foremkach może ulec zmianie, dlatego tak po mniej więcej 35-40 minutach proponuję sprawdzić patyczkiem czy babka nie jest już upieczona). Po wystudzeniu posypujemy babkę cukrem pudrem. Pozdrawiam serdecznie i życzę smacznego :) - Bernadetta   Czas przygotowania: około 15 minut Czas pieczenia: 45 minut Koszt przygotowania: około 13,00 złotych 