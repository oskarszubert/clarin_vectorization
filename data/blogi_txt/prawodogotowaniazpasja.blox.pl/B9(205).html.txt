Naszło mnie jakoś, aby zrobić koktajl bananowo- czekoladowy z awokado. Awokado ładnie już dojrzało, jogurt naturalny zawsze mam w lodówce, a gorzką czekoladę w szafie. Kupiłam więc dwa dojrzałe banany i przygotowałam ten koktajl na śniadanie. I wow !, ależ to było dobre ! Nie lubię monotonii w kuchni, ale coś czuję, że ten koktajl będzie często gościł w moim domu i z czystym sumieniem Wam go polecam :)  Do jego przygotowania potrzebujemy: 400 ml gęstego kefiru lub jogurtu naturalnego 2 średnie dojrzałe banany 1/2 dojrzałego awokado 3 kostki gorzkiej czekolady 1 płaską łyżkę brązowego cukru cukrowe motylki do dekoracji   Mocno schłodzony kefir lub jogurt naturalny miksujemy na gładką masę z obranymi ze skórki bananami oraz cukrem. Połowę koktajlu odlewamy do kubka lub szklanki. Dodajemy startą na tarce czekoladę, dokładnie mieszamy. Do drugiej połowy dodajemy obrane ze skórki i pokrojone w kostkę awokado. Miksujemy dokładnie, również przelewamy do szklanki lub kubka (z nich będzie nam łatwiej go rozlać). Nalewamy równomiernie i jednocześnie oba koktajle do szklanek lub np. kieliszków do martini. Przybieramy cukrowymi motylkami. Podajemy od razu po przygotowaniu.  Pozdrawiam serdecznie i życzę smacznego :) Bernadetta   Koszt przygotowania: około 5,00 złotych. 