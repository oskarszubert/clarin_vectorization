Ciasto kokosowe Siostry Anastazji to kolejny przepis z książki "103 ciasta Siostry Anastazji", który postanowiłam wypróbować. I to kolejny po serniku Izaura, który okazał się bardzo udany, aczkolwiek w tym przepisie dokonałam zdecydowanie większych modyfikacji. Zmieniłam nieco kolejność dodawania składników, zmniejszyłam ilość cukru (i to znacznie), zrezygnowałam z cukru waniliowego i soku z cytryny, a zwykły cukier w cieście, zastąpiłam brązowym. Zresztą wszystkie poprawki ilościowe, dla większej ich czytelności, zaznaczyłam na liście składników. Jakoś tak się składa, że mój cykl przepis z książką, zaczyna bardziej przypominać "słodkości z książką", ale nic nie poradzę, że ostatnio okazje do ich przygotowania zdarzają się co chwilę :)  Ciasto kokosowe Siostry Anastacji   Na ciasto: 25 dag mąki pszennej (typ 500) 12,5 dag brązowego cukru (w oryginalnym przepisie jest 25 dag zwykłego cukru) 6 jajek 25 dag masła (zamiast margaryny, którą proponuje autorka) 1 łyżeczka proszku do pieczenia (w oryginale są 2 płaskie łyżeczki) 2 czubate łyżki kakao (w przepisie Siostry Anastazji jest 1-2 łyżeczki) 12 łyżek mleka 2 %   Na masę kokosową: 20 dag wiórków kokosowych 10 dag drobnego cukru (w oryginalnym przepisie jest 20 dag) 1 łyżka mąki ziemniaczanej białka 2 jaj 8 łyżek słodkiej śmietany 30 % (w przepisie Siostry Anastazji jest 5 łyżek śmietany, ale dodatkowo sok z 1/2 cytryny)   Dodatkowo: 100 ml śmietany 30 % 10 dag dobrej gorzkiej czekolady wiórki kokosowe do dekoracji Przygotowanie ciasta: Mąkę przesiewamy przez sito. Dodajemy proszek do pieczenia oraz kakao i dokładnie mieszamy. Białka oddzielamy od żółtek. Miękkie masło ucieramy z brązowym cukrem na puszystą masę. Ciągle miksując dodajemy po jednym żółtku, a następnie mleko. Zmniejszamy obroty robota do minimum i dodajemy mąkę zmieszaną z proszkiem i kakao. Gdy składniki ładnie się połączą, dodajemy pianę z białek i dokładnie, ale delikatnie mieszamy.   Przygotowanie masy kokosowej: Białka ubijamy na sztywno, dodając pod koniec cukier. Wsypujemy mąkę ziemniaczaną, wiórki kokosowe i wlewamy śmietanę. Delikatnie, ale dokładnie mieszamy.   Na lekko posmarowaną masłem foremkę o wymiarach 23x33 cm nakładamy połowę ciasta (jeśli nie macie foremki o nieprzywieralnej powierzchni, należy ją dodatkowo obsypać delikatnie bułką tartą). Równomiernie rozkładamy masę kokosową i przykrywamy pozostałym ciemnym ciastem. Pieczemy w piekarniku nagrzanym do 180 stopni przez 40 minut (bez termoobiegu). Po upieczeniu wyciągamy ciasto z piekarnika i pozostawiamy do całkowitego ostudzenia.   Przygotowanie polewy: Śmietanę zagotowujemy. Dodajemy połamaną na kostki gorzką czekoladę i ciągle mieszając, podgrzewamy na wolnym ogniu do chwili, aż polewa zamiast matowej, zrobi się błyszczącą.   Polewą smarujemy wierzch ciasta. Dekorujemy wiórkami kokosowymi.   Pozdrawiam serdecznie i życzę smacznego :) - Bernadetta   Czas przygotowania: około 25 minut. Pieczenie: 40 minut. Koszt: około 22,00 złotych. 