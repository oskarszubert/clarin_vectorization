Gdy tylko pojawiają się pierwsze dojrzałe, aromatyczne i prawdziwe w smaku pomidory, nie czekam zbyt długo z przygotowaniem z nich prawdziwej zupy krem. Co prawda najlepsza jest z pomidorów mięsistych i podłużnych, jak np. lima, ale na nią trzeba jeszcze poczekać około 2 miesięcy. Dlatego dzisiejsza zupa krem pomidorowa wymaga trochę więcej gotowania, gdyż trzeba ją najpierw dosyć mocno odparować, z uwagi na mocno soczyste pomidory. Warto jednak poświęcić trochę więcej czasu, gdyż zupa jest rewelacyjna :)   Zupa krem pomidorowa Składniki: 1,5 kg pomidorów 0,5 litra bulionu drobiowego 8 połówek suszonych pomidorów gęsty jogurt naturalny natka pietruszki sos chili (Winiary) parmezan sól pieprz   Przygotowanie: Pomidory zalewamy wrzątkiem, obieramy ze skórki. Usuwamy szypułki i kroimy na małe kawałki. Wrzucamy do garnka z grubym dnem i dusimy pod przykryciem przez 10 minut. Zmniejszamy ogień, zdejmujemy pokrywkę i gotujemy pomidory do odparowania połowy płynu. Pomidory dokładnie miksujemy i przecieramy przez sito. Wlewamy bulion drobiowy i gotujemy do chwili uzyskania pożądanej konsystencji. Dodajemy pokrojone w paski pomidory i dokładnie miksujemy. Zupę doprawiamy do smaku solą, pieprzem i sosem chili. Nalewamy na talerze. Posypujemy startym parmezanem. Przybieramy gęstym jogurtem naturalnym i drobno posiekaną natką pietruszki.   Pozdrawiam serdecznie i życzę smacznego :) -Bernadetta   Czas przygotowania: około 70 minut. Koszt: około 14,00 złotych. 