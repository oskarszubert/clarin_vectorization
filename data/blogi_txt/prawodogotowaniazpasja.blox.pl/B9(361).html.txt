Ostatnio zasypywałam Was propozycjami na dania świąteczne, więc postanowiłam zrobić mały przerywnik i podrzucić Wam pyszną i pikantną sałatkę makaronową ze specjalną dedykacją dla Łukasza, który często udziela się na stronie mojego blogu na facebooku :) Sałatka jest pyszna od razu po przygotowaniu, ale spokojnie można ją też zabrać ze sobą na drugi dzień do pracy.  Pikantna sałatka makaronowa z kurczakiem   Składniki: 30 dag makaronu świderki 2 piersi z kurczaka  1 puszka kukurydzy 1 ogórek 1 słoik sera solankowego z czarnymi oliwkami 3-4 ostre marynowane papryczki peperoni 150 ml jogurtu naturalnego 3 łyżki majonezu dekoracyjnego Winiary garść listków świeżej bazylii 1 opakowanie (50g) kiełków rzodkiewki 3 łyżki oleju rzepakowego sól pieprz Przygotowanie: Makaron gotujemy al dente w lekko osolonej wodzie. Odcedzamy, hartujemy zimną wodą.  Pierś z kurczaka oczyszczamy, kroimy w drobną kostkę. Podsmażamy na rumiano na rozgrzanym oleju rzepakowym. Doprawiamy solą i pieprzem, pozostawiamy do wystudzenia. Ser solankowy z oliwkami oraz kukurydzę odsączamy z zalewy. Ogórka obieramy, kroimy w drobną kostkę. Z papryczek usuwamy łodyżki i ziarenka, bardzo drobno siekamy. Peperoni dodajemy do jogurtu naturalnego zmieszanego z majonezem. Doprawiamy do smaku solą.  Do dużej miski wrzucamy ugotowany makaron, ostudzoną pierś z kurczaka, kukurydzę, ogórka oraz ser solankowy z oliwkami.  Wlewamy sos jogurtowo- majonezowy i dokładnie mieszamy. Przed podaniem dodajemy posiekaną drobno bazylię oraz połowę kiełków, delikatnie mieszamy. Przybieramy pozostałymi kiełkami.   Pozdrawiam serdecznie i życzę smacznego :) - Bernadetta   Czas przygotowania: około 40 minut Koszt przygotowania: około 25,00 złotych 