Powoli zbliżają się Święta, a że jest to czas, kiedy nie może zabraknąć domowych wypieków, pora trochę się przygotować i zgromadzić proste przepisy na smaczne ciasta. Proponuję Wam więc dzisiaj pyszną babkę ucieraną z cynamonem w polewie z gorzkiej czekolady. Dodatek cynamonu okazał się tu strzałem w dziesiątkę !  Babka ucierana z cynamonem  Składniki: 15 dag miękkiego masła 15 dag mąki pszennej 15 dag cukru 1 łyżka cynamonu 5 średnich jajek płaska łyżeczka proszku do pieczenia szczypta soli   Na polewę: 10 dag gorzkiej czekolady 70 ml śmietany 30 % Przygotowanie: Białka oddzielamy od żółtek. Mąkę mieszamy z proszkiem do pieczenia i cynamonem. Masło z cukrem ucieramy robotem na puch. Ciągle ucierając dodajemy partiami żółtka jaj. W razie potrzeby zgarniamy masło silikonową szpatułką ze ścianek misy.  Zmniejszamy obroty miksera i dodajemy po łyżce mąki. Dokładnie miksujemy. Białka jaj ubijamy na sztywno ze szczyptą soli. Połowę białek dodajemy do ciasta i dokładnie mieszamy (możemy to zrobić nieco energiczniej). Dodajemy pozostałe białka i delikatnie, ale dokładnie, mieszamy. Ciasto przekładamy do foremki babkowej (zwykłą formę o nieprzywieralnej powierzchni smarujemy masłem i obsypujemy krupczatką lub bułką tartą). Ja użyłam silikonowej, którą posmarowałam odrobiną oleju. Szczerze powiedziawszy nie przepadam za silikonowymi formami, ale to jest moja jedyna forma do prawdziwej babki, więc z braku laku nawet często jej używam. Pieczemy 40 minut w piekarniku nagrzanym do 170-180 stopni. Sprawdzamy patyczkiem czy babka jest upieczona i w razie potrzeby wydłużamy nieco czas pieczenia. Gdy babka wystygnie, na niewielkim ogniu podgrzewamy śmietanę z połamaną czekoladą. Mieszamy do czasu całkowitego rozpuszczenia czekolady. Polewą dekorujemy babkę. Możemy ją przyozdobić serduszkami z cukru   Pozdrawiam serdecznie i życzę smacznego :) - Bernadetta   Czas przygotowania: około 20 minut Pieczenie: 40 minut Koszt przygotowania: około 8,00- 9,00 złotych 