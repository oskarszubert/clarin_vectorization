Na dzisiejsze śniadanie przygotowałam dietetyczną jajecznicę bez tłuszczu. Zaledwie kilka składników tworzy lekki, ale bardzo pożywny posiłek, który jest idealny nie tylko wtedy, gdy chcemy zgubić kilka centymetrów, ale również kiedy po prostu chcemy zjeść coś lekkiego i zdrowego. Albo wtedy, gdy w lodówce, oprócz światła, niewiele możemy znaleźć :D   Do przygotowania tej jajecznicy dla 2 osób potrzebujemy: 3 jajka 20 dag dojrzałego pomidora 5 dag listków młodego szpinaku 50 ml jogurtu naturalnego sól pieprz chrupki chlebek do podania   Pomidora obieramy ze skórki, kroimy w drobną kostkę. Szpinak dokładnie płuczemy i odsączamy na sicie. Na średnio rozgrzaną patelnię wrzucamy pokrojonego pomidora. Ciągle mieszając dodajemy po dwóch minutach szpinak, a po kolejnych dwóch jogurt naturalny. Gdy soki lekko odparują, doprawiamy warzywa z jogurtem solą i pieprzem. Wbijamy jajka, a gdy białka lekko się zetną, mieszamy delikatnie jajecznicę. Smażymy do uzyskania pożądanej konsystencji. Jajecznicę podajemy z chrupkim pieczywem. Pozdrawiam serdecznie i życzę smacznego :) - Bernadetta   Koszt przygotowania: około 4,50 zł. 