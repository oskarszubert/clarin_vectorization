Seler naciowy maczany w majonezie to jedna z moich ulubionych przekąsek wieku szkolnego. Siedząc przed tv potrafiłam w ramach kolacji zjeść w takiej formie niemal cały pęczek. Teraz seler naciowy jadam rzadko. Nie dlatego, że już mi nie smakuje, ale dlatego, iż trudno jest dostać naprawdę świeży i apetyczny. A ja seler naciowy bardzo lubię też w sałatkach, zupach czy daniach na ciepło i wciąż kombinuję do czego go wykorzystać. Ostatnio postawiłam jednak na klasykę i na stół wjechała sałatka z selera naciowego z piersią z kurczaka. Trochę się obawiałam, że Mąż i Bracia będą kręcić nosami, ale zjedli ją w kilka chwil, a ja ledwo zdążyłam pstryknąć jakiekolwiek zdjęcia.  Sałatka z selera naciowego   Składniki: 1 pęczek selera naciowego 45 dag piersi z kurczaka 30 dag pomidorków koktajlowych 1 duże dojrzałe awokado sok z 1/2 limonki 100 ml jogurtu naturalnego 2 czubate łyżki majonezu 2-3 łyżki oleju rzepakowego ostra papryka sól pieprz opcjonalnie ketchup   Przygotowanie: Pierś z kurczaka oczyszczamy, płuczemy, osuszamy papierowym ręcznikiem. Kroimy w drobną kostkę.  Podsmażamy na rumiano na rozgrzanym oleju rzepakowym. Doprawiamy solą oraz ostrą papryką, studzimy. Seler naciowy płuczemy, kroimy w mniej więcej 0,5 cm kawałki.  Umyte pomidorki kroimy na ćwiartki.  Awokado przecinamy na pół, usuwamy pestkę. Obieramy ze skórki i kroimy w niedużą kostkę. Od razu skrapiamy sokiem z limonki. Do jogurtu dodajemy majonez. Doprawiamy solą i pieprzem, dokładnie mieszamy.  Do selera dodajemy pierś z kurczaka, pomidory i awokado.  Zalewamy sosem jogurtowo- majonezowym, mieszamy. Przed podaniem możemy przybrać keksami ketchupu.   Pozdrawiam serdecznie i życzę smacznego :) - Bernadetta   Czas przygotowania: około 30 minut Koszt przygotowania: około 22,00 złotych 