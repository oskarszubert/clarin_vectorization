Przepis na tortillę z piekarnika wypatrzyłam w zakupionej w markecie na "L" książce "Tapas. Zakąski z hiszpańską tradycją i temperamentem". Troszkę go oczywiście zmodyfikowałam i dodałam cukinię, którą uwielbiam. Muszę przyznać, że tortilla wyszła pyszna, a książka zawiera więcej inspirujących propozycji, z których na pewno jeszcze kiedyś skorzystam.  Warzywna tortilla z piekarnika  Składniki: 1 mała cukinia o wadze max. 20 dag po 1/2 żółtej, zielonej i czerwonej papryki 1 mała cebula 2 ząbki czosnku 15 dag gotowanych ziemniaków pęczek szczypiorku 5 średnich jajek 80 ml ukwaszonej śmietany 12 % 15 dag sera żółtego 3 łyżki oleju rzepakowego sól i pieprz do smaku Przygotowanie:  Z papryki usuwamy gniazda nasienne i białe błonki. Myjemy, kroimy w drobną kostkę. Cukinię dokładnie myjemy, odcinamy końcówki i kroimy w nieco większą kostkę. Obraną cebulę siekamy w drobną kostkę. Przesmażamy na rozgrzanym oleju rzepakowym. Gdy cebula się zrumieni, dodajemy cukinię, paprykę oraz przeciśnięty przez praskę lub bardzo drobno posiekany czosnek. Dusimy 5-6 minut, studzimy. Do pokrojonych w kostkę ziemniaków dodajemy starty na grubych oczkach ser, połowę drobno posiekanego szczypiorku i ostudzone warzywa. Wlewamy jajka zmiksowane ze śmietaną, doprawiamy solą i pieprzem. Masę wlewamy do foremki o wymiarach mniej więcej 18/33 cm. Pieczemy około 30 minut w piekarniku nagrzanym do 180 stopni. Po upieczeniu kroimy w kwadraciki lub prostokąty. Przed podaniem posypujemy pozostałym szczypiorkiem.  Pozdrawiam serdecznie i życzę smacznego :) - Bernadetta   Koszt przygotowania: około 12,00 złotych. 