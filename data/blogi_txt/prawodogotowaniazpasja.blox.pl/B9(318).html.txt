Ostatnio często w weekend przygotowywałam na śniadanie jajka zapiekane i naleśniki. W sobotę podałam jabłka w cieście, a w niedzielę usmażyłam omleta z łososiem wędzonym i pomidorkami. Mąż pochłonął go w ekspresowym tempie, a ja ledwo zdążyłam usmażyć drugiego dla siebie. Wzięłam pierwszy kęs i wtedy Julcia się odezwała, że zamiast parówki woli zjeść moje śniadanie. I tak też zrobiła... a mnie został malutki kawałeczek, ale jaki pyszny :)   Do przygotowania dwóch dużych omletów potrzebujemy: 6 jajek 10 dag łososia wędzonego 10 dag pomidorków koktajlowych, cherry lub truskawkowych szczypiorek sól pieprz masło klarowane Schłodzone jajka wbijamy do  średniej miski, dodajemy dwie szczypty soli i nieco świeżo mielonego pieprzu. Miksujemy dokładnie na najwyższych obrotach. Na patelni do naleśników rozgrzewamy odrobinę masła klarowanego. Wlewamy połowę masy jajecznej. Gdy lekko się zetnie, układamy plasterki pomidorków i paski łososia. Przykrywamy pokrywką i smażymy do chwili aż jajko całkowicie się zetnie, ale pozostanie puszyste. Doprawiamy odrobiną pieprzu i ewentualnie solą. Posypujemy drobno posiekanym szczypiorkiem. Delikatnie ściągamy na talerz. Podajemy np. z bagietką z masłem czosnkowym.   Smacznego i oczywiście miłego dnia :) -Bernadetta   Koszt przygotowania dwóch omletów: około 15,00 złotych. 