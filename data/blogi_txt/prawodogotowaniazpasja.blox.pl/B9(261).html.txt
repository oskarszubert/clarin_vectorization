Nie ukrywam, że uwielbiam ryby i owoce morza i z przyjemnością poznałabym nowe sposoby ich przygotowania. Dlatego też, gdy ukazało się ogłoszenie o konkursie, w którym nagrodą są tematyczne warsztaty kulinarne, postanowiłam wysilić szare komórki i spróbować przygotować danie, które pozwoli mi spełnić to małe marzenie. Myślałam, jakie składniki połączyć, aby było nie tylko smacznie, ale i kolorowo. I muszę przyznać, że chyba nigdy, żadnego przepisu nie dopracowywałam w głowie tak, jak tego... Okazało się, że efekt końcowy przeszedł moje oczekiwania- łosoś wyszedł pyszny i doskonale komponował się z pozostałymi składnikami. Śmiało mogę powiedzieć, że to najlepsze danie z rybą, jakie w życiu przygotowałam. Nie mogłam się tylko zdecydować, czy podać obiad na okrągłych talerzach, czy na kwadratowych ? Postanowiłam więc stworzyć różne kompozycje i mam nadzieję, że efekt wizualny Wam się spodoba :)      Do przyrządzenia tego dania potrzebne są: 500 gram łososia norweskiego, którego dzielimy na 4 równe filety 60 dag ziemniaków 80 ml mleka 30 dag małych buraczków czerwonych 5 dag rukoli 16 dag płatków migdałowych 4 łyżki orzeszków piniowych 2 żółtka jaj 2 łyżki miodu 1 łyżka sosu sojowego 1 łyżka soku z cytryny 1 łyżka musztardy dijon 1/3 łyżeczki suszonego imbiru 1 łyżka octu balsamicznego sól pieprz czarny olej rzepakowy Buraczki dokładnie myjemy, gotujemy do miękkości. Hartujemy zimną wodą, odcedzamy, obieramy ze skórki. Kroimy w bardzo cienkie talarki (ja do tego celu użyłam obieraczki do warzyw). 2 łyżki oleju rzepakowego mieszamy z octem balsamicznym. Doprawiamy do smaku solą i pieprzem. Sosem zalewamy plasterki buraczków, dokładnie mieszamy. Wstawiamy do lodówki na godzinę, aby buraczki ładnie się zamarynowały. W miseczce mieszamy miód z sosem sojowym, imbirem, sokiem z cytryny i musztardą. Doprawiamy odrobiną pieprzu i soli, dokładnie mieszamy. Marynatą zalewamy filety z łososia, odstawiamy na 30 minut. Obieramy i dokładnie płuczemy ziemniaki. 6 dag płatków migdałowych prażymy na rumiano na rozgrzanej patelni. Rukolę płuczemy, odsączamy z nadmiaru wody. Wlewamy około 60 ml oleju rzepakowego, dokładnie miksujemy. Pesto doprawiamy do smaku solą i świeżo zmielonym pieprzem. Ziemniaki gotujemy do miękkości w lekko osolonej wodzie. Łososia odsączamy z marynaty, panierujemy w pozostałych płatkach migdałów. Zawijamy w folię aluminiową. Pieczemy około 20 minut w piekarniku nagrzanym do 160-170 stopni. Pod koniec pieczenia możemy rozerwać folię aluminiową, aby ryba zarumieniła się z wierzchu. Ziemniaki odcedzamy, dodajemy ciepłe mleko i żółtka jaj, ugniatamy dokładnie na puree. Jeśli żółtka jaj nie zabarwią nam wystarczająco ziemniaków, dodajemy szczyptę kurkumy (dosłownie szczyptę, aby nie zmienić smaku puree, a tylko jego kolor). Na talerze nakładamy carpaccio z buraczka, które posypujemy orzeszkami piniowymi. Z ziemniaków robimy kwiatuszki. Układamy gorącego łososia i talerz przybieramy pesto z rukoli. Podajemy od razu po przygotowaniu.    Pozdrawiam serdecznie i życzę smacznego :) -Bernadetta   Koszt przygotowania 4 porcji: około 55,00 złotych. 