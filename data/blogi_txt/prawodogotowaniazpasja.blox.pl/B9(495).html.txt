Taką sobie sałatkę wykombinowałam- pyszną sałatkę. Opróżniłam trochę szafę, bo gromadząc nowe produkty czasem zapominam o tych, które od jakiegoś czasu już tam zalegają, a przy użyciu których można skomponować pyszne dania. Mężu trochę dziwnie na mnie patrzył, gdy wrzucałam kolejne składniki do miski, ale gdy tylko spróbował tę sałatkę z komosą ryżową i kasztanami, od razu pojawił się na Jego buzi uśmiech, a to dla mnie zawsze największa nagroda ! A komosę ryżową polecam Wam wykorzystać także do przygotowania m.in. jajka zapiekanego w quinoa. Mogłabym napisać, że z podanych proporcji przygotujecie sałatkę dla 4 osób, ale po tym, jak wcinał ją mój Mąż, mogę powiedzieć, że starczy dla 1 baaaardzo głodnej i 1 o średnim apetycie :) Sałatka z komosą ryżową i kasztanami  Składniki: 1 szklanka komosy ryżowej 1/2 szklanki fasoli adzuki 6 kasztanów jadalnych 1 ogórek (około 20 dag) 1 słoiczek czosnku z pesto w oleju 10 połówek suszonych pomidorów w zalewie 1 łyżka kaparów 4 łyżki oleju rzepakowego sól pieprz   Przygotowanie: Fasolę adzuki zalewamy wodą, odstawiamy na całą noc. Gotujemy do miękkości, odcedzamy, przelewamy zimną wodą. Komosę ryżową przygotowujemy zgodnie z przepisem na opakowaniu. Hartujemy zimną wodą. Kasztany obieramy, kroimy w ósemki. Suszone pomidory kroimy w drobną kostkę. Ogórka obieramy, siekamy w kostkę. Do komosy ryżowej dodajemy fasolę, ogórka, kasztany, suszone pomidory oraz odcedzone z zalewy kapary i czosnek. Wlewamy olej, dokładnie mieszamy, doprawiamy do smaku solą i świeżo mielonym pieprzem. Pozdrawiam serdecznie i życzę smacznego :) -Bernadetta   Czas przygotowania: około 30 minut (+ czas moczenia fasoli) Koszt przygotowania: około 20,00 złotych 