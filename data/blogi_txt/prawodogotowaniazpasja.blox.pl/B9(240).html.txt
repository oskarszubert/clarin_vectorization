W poniedziałek dotarł do mnie zamówiony przed weekendem papier do gotowania i pieczenia. Wczoraj użyłam go do przygotowania karmelu (ale o tym opowiem w osobnym wpisie), a dziś przyrządziłam w nim zapiekankę z kaszy kukurydzianej. Było pysznie i co najważniejsze- czysto :)   Zapiekanka z kaszą kukurydzianą   Składniki: 1 pierś z kurczaka 1,5 szklanki ugotowanej kaszy kukurydzianej 1 dojrzały duży pomidor 1/2 małej cebuli 120 ml śmietany 30 % 1/2 małej cukinii 2 plastry sera żółtego olej rzepakowy sól pieprz zioła prowansalskie Przygotowanie: Pierś z kurczaka oczyszczamy, płuczemy, osuszamy papierowym ręcznikiem. Kroimy w drobną kostkę. Przesmażamy na rozgrzanym oleju, doprawiamy solą i ziołami prowansalskimi. Pomidora obieramy ze skórki, kroimy w drobną kostkę, przesmażamy wraz z cebulą przez 2 minuty, wlewamy 100 ml śmietany i gdy się zagotuje, doprawiamy do smaku solą i pieprzem. Z papieru do gotowania i pieczenia formujemy 2 łódki, które związujemy na końcu sznurkiem lub nitką. Równomiernie w łódeczkach rozkładamy połowę kaszy, posypujemy podsmażonym kurczakiem, a następnie przykrywamy pozostałą kaszą. Zalewamy sosem śmietanowo- pomidorowym (2-3 łyżki sosu zostawiamy). Cukinię dokładnie myjemy, wydrążamy miękki miąższ, kroimy w ćwiartki talarków. Posypujemy kaszę, polewamy pozostałym sosem i śmietaną. Układamy poszarpany na mniejsze kawałki ser żółty. Zapiekamy 15 minut w temperaturze 160 stopni.   Pozdrawiam serdecznie i życzę smacznego :) -Bernadetta 