Ciasto drożdżowe ze śliwkami nieodparcie kojarzy mi się z moją Babcią... Uwielbiała Je i tą miłością zaraziła również mnie. I choć to fakt, że można je kupić w sklepie, to przygotowanie domowego ciasta drożdżowego naprawdę nie jest trudne, a jego smak jest o niebo lepszy od oferowanych gotowców, więc gdy najdzie mnie na nie ochota, to nawet się nie zastanawiam czy piec czy kupić. Włączam robot i uzbrajam się w odrobinę cierpliwości, aby po kilku godzinach cieszyć się tym niesamowitym smakiem. I chociaż ciasto ze zdjęcia początkowo rosło mi opornie (chyba robot się obraził, że długo go nie używałam :P), to upiekło się fantastycznie i po godzinie od zrobienia zniknęło go pół blaszki :)   Ciasto drożdżowe ze śliwkami Składniki: 50 dag mąki pszennej (typ 450 lub 500) 300 ml mleka 2 % 8 dag masła 1 opakowanie suszonych drożdży 16 gram cukru waniliowego 10 dag cukru 70-80 dag śliwek cukier puder cynamon tłuszcz i krupczatka do formy   Przygotowanie: Mąkę przesiewamy przez sito. Dodajemy drożdże, cukier oraz cukier waniliowy, dokładnie mieszamy. Masło rozpuszczamy na niewielkim ogniu. Wlewamy zimne mleko i gdy składniki ostygną do temperatury 37 stopni, wlewamy do mąki. Wyrabiamy ciasto przez około 5-7 minut na średnich obrotach robota. Przykrywamy ściereczką i odstawiamy do wyrośnięcia. Formę o wymiarach 23 na 33 cm smarujemy masłem i obsypujemy mąką krupczatką. Gdy ciasto podwoi swoją objętość, wyrabiamy je jeszcze chwilę rękoma, a następnie rozwałkowujemy na grubość około 1,5-2 cm i wykładamy nim formę do pieczenia. Śliwki dokładnie płuczemy, osuszamy, przecinamy na pół i usuwamy pestki. Połówki owoców wciskamy delikatnie w ciasto, nakładając je delikatnie na siebie i pozostawiamy na około 45-60 minut do wyrośnięcia. Pieczemy 30 minut w piekarniku nagrzanym do 200 stopni. Po ostudzeniu posypujemy ciasto cukrem pudrem zmieszanym ze świeżo startym cynamonem.    Pozdrawiam serdecznie i życzę smacznego :) - Bernadetta   Czas przygotowania: około 45 minut + czas pieczenia i wyrastania Koszt przygotowania: około 10,00 złotych. 