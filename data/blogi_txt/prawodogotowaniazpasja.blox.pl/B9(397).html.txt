Od pewnego czasu co chwilę ktoś mnie prosił o przepis na barszcz ukraiński. Przymierzałam się do jego ugotowania już dawno, ale jakoś ciągle było mi nie po drodze. W końcu się jednak zmobilizowałam, bo bardzo lubię ten barszcz, a poza tym sprawia mi przyjemność również spełnianie Waszych próśb. Oczywiście przepraszam, że musieliście tak długo czekać na ten przepis i obiecuję, że w przyszłości będę szybciej zamieszczać poszukiwane przez Was propozycje. Dlatego nie bójcie się pisać na co macie ochotę :) A barszczyk ukraiński Wam polecam, gdyż jest bardzo sycący, a przede wszystkim zawiera wiele warzyw i nie jest trudny w przygotowaniu, choć trochę czasochłonny.    Do jego przygotowania potrzebujemy: 45 dag buraczków czerwonych (3 nieduże) 15 dag marchewki (2 małe) 6 dag pietruszki (1 mała) 5 cm kawałek białej części pora 15 dag kapusty włoskiej 30 dag ziemniaków (3 małe) 3/4 szklanki średniej fasoli lub fasoli "Jaś" 1,5 litra wywaru drobiowego (możecie również użyć rosołu :)) mięso z 5 skrzydełek lub 1 dużego udka z kurczaka 3 czubate łyżeczki koncentratu pomidorowego 1 czubata łyżka masła klarowanego 2 liście laurowe 4 ziarenka ziela angielskiego sól pieprz sok z cytryny 1 łyżka mąki pszennej 100 ml słodkiej śmietany 18 % natka pietruszki   Fasolę płuczemy i zalewamy przegotowaną wodą mniej więcej 2 cm ponad powierzchnię fasoli. Odstawiamy na całą noc. Następnie gotujemy do miękkości. Pod koniec gotowania solimy. Buraki dokładnie myjemy, zawijamy w folię spożywczą (błyszczącą stroną na zewnątrz) i pieczemy przez 60 minut w piekarniku nagrzanym do 190 stopni (można je również ugotować, ale wtedy ich kolor jest mniej intensywny, a i smak barszczu będzie się nieco różnił). Studzimy, obieramy ze skórki. Kroimy w cienkie słupki o długości około 2 cm. Marchew i pietruszkę obieramy, płuczemy i kroimy w takie same słupki, jak buraczki. Kapustę drobno siekamy, por kroimy w cienkie talarki. Na patelni rozgrzewamy masło klarowane, podsmażamy na nim przez 3-4 minuty marchewkę i pietruszkę. Warzywa przekładamy do garnka, zalewamy gorącym wywarem z kurczaka. Dodajemy obrane i pokrojone w drobną kostkę ziemniaki, liście laurowe i ziele angielskie. Gotujemy przez 5 minut. W tym czasie na pozostałym na patelni maśle podsmażamy kapustę włoską i por. Dodajemy do reszty składników wraz z mięsem z kurczaka. Gdy warzywa będą miękkie, wrzucamy buraczki. Dodajemy 3-4 łyżki soku z cytryny i koncentrat pomidorowy. Mąkę rozprowadzamy w kilku łyżkach lodowatej wody. Dodajemy śmietanę i kilka łyżek wywaru. Od razu wlewamy do zupy. Zagotowujemy i ściągamy z ognia, gdy tylko zacznie się gotować. Doprawiamy do smaku sokiem z cytryny (ja dodałam w sumie sok z jednej średniej), solą i świeżo zmielonym pieprzem. Przed podaniem posypujemy drobno posiekaną natką pietruszki.   Pozdrawiam serdecznie i życzę smacznego :) - Bernadetta   Koszt przygotowania: około 