W ostatnim numerze Tygodnika Powszechnego znalazłam artykuł o podkarpackich winach i ze zdziwieniem przeczytałam, że nie sposób ich kupić w tutejszych sklepach. W sumie nie powinno mnie to jednak dziwić, gdyż tak to już jest, że nie doceniamy tego co nasze i jednocześnie najlepsze. A szkoda ! Dlatego trochę na znak protestu, a trochę z potrzeby zjedzenia czegoś smacznego :), postanowiłam przygotować wołowiną na winie. Dodałam do niej uwielbiane kurki, których jest już dosyć dużo w naszych lasach, oraz suszone pomidory. W zeszłym roku przygotowałam kilka słoików domowych pomidorów w zalewie z ziołami i byłam pewna, że już je zjedliśmy, ale wczoraj przez przypadek natknęłam się na ostatni ich słoiczek i od razy użyłam ich do przygotowania obiadu. Wołowina z tymi dodatkami, podana z pełnoziarnistym ryżem naturalnym, wyszła pyszna. I to tak bardzo, że zjedliśmy ją we dwójkę do ostatniego kęsa...  Wołowina z kurkami i suszonymi pomidorami  Składniki:  45 dag chudej wołowiny 2 średnie cebule 2 duże ząbki polskiego czosnku 1/2 szklanki czerwonego wina półwytrawnego 2-3 łyżki oleju rzepakowego 10 dag suszonych pomidorów 10 dag kurek 3/4 szklanki ryżu pełnoziarnistego parboiled naturalny sól pieprz natka pietruszki Przygotowanie:  Wołowinę płuczemy, osuszamy papierowym ręcznikiem, kroimy w cienkie kawałki o wymiarach mniej więcej 2 na 3 centymetry. Rozgrzewamy olej i podsmażamy wołowinę z obu stron na rumiano. Dodajemy obrane i pokrojone w drobną kostkę cebule oraz czosnek. Dusimy pod przykryciem przez 5 minut. Dodajemy pokrojone w kostkę lub paski suszone pomidory bez zalewy oraz wino. Dusimy kolejne 10 minut. Po tym czasie odkrywamy patelnię i odparowujemy sos przez 3-4 minuty. Dodajemy dokładnie oczyszczone kurki (małe w całości, a duże pokrojone na mniejsze kawałki) i znowu przykrywamy. Dusimy 3-4 minuty, doprawiamy do smaku solą i świeżo zmielonym pieprzem. Ryż gotujemy zgodnie z przepisem na opakowaniu. Na gorący ryż nakładamy plasterki wołowiny. Polewamy powstałym sosem. Posypujemy drobno posiekaną natką pietruszki.   Pozdrawiam serdecznie i życzę smacznego :) - Bernadetta 