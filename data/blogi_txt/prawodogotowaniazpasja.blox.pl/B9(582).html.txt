Ciasto francuskie uwielbiam i na słodko i wytrawnie. Wykorzystywałam je na tyle sposobów, że czasem się zastanawiam czy niedługo nie zabraknie mi pomysłów, ale okazuje się, że gdy tylko otwieram lodówkę od razu wpada mi do głowy jakiś nowy przepis. Te ciasteczka przygotowałam w ekspresowym tempie. Okazało się jednak, że nikogo nie trzeba było namawiać do ich zjedzenia i jeszcze szybciej zniknęły ze stołu.  Do ich przygotowania potrzebujemy: 1 opakowanie ciasta francuskiego (270 gram) 150 ml śmietany 30 % 2 łyżki miałkiego cukru 1 łyżeczkę cukru z prawdziwą wanilią 5 mandarynek ciemne winogrono Szklanką wycinamy z ciasta francuskiego nieduże kółeczka. Pieczemy w piekarniku nagrzanym do 180 stopni około 17-18 minut. W tym samy czasie obieramy mandarynki i każdą cząstkę kroimy na 3-4 części. Winogrono dokładnie płuczemy, kroimy na pół i usuwamy pestki. Każdą połówkę winogrona kroimy na 2 kawałki. Smietanę ubijamy na sztywno. Pod koniec dodajemy cukier i cukier z prawdziwą wanilią (przepis na domowy cukier znajdziecie tutaj). Gdy ciastka przestygną, przybieramy je łyżką śmietany i owocami. Podajemy od razu po przygotowaniu.  Pozdrawiam serdecznie i życzę smacznego :) -Bernadetta   Koszt przygotowania: około 10,00 złotych. 