Nie potrafię sobie przypomnieć kiedy i gdzie po raz pierwszy natknęłam się na przepis na wędlinę z pończochy. Przed Świętami postanowiłam przygotować w taki sposób kawałek schabu, a że nie miałam czasu na odszukanie źródłowego przepisu, zdecydowałam pójść na żywioł i zmieszać swoje ulubione przyprawy.... Schab z pończochy wyszedł przepyszny- aromatyczny i dobrze dobrawiony. Jest idealny dla amatorów domowych wyrobów i osób, które świadomie się odżywiają. W smaku przypomina trochę kupną szynkę dojrzewającą, ale mimo to jest od niej o niebo lepszy :) Już odnalazłam :) Źródłowy przepis na suszoną polędwicę Evy67 znajdziecie na wielkim żarciu.  Do jego przygotowania potrzebujemy: 0,60 dag schabu 15 gram miałkiej soli 20 gram drobnego cukru 2 łyżki majeranku 1 łyżkę rozmarynu 1 łyżkę słodkiej papryki 1 łyżeczkę curry indyjskiego 2 ząbki czosnku 10 ziaren czarnego pieprzu 2 ziarna jałowca 1 duży liść laurowy Schab oczyszczamy, dokładnie płuczemy, a następnie osuszamy papierowym ręcznikiem. W moździerzu rozgniatamy dokładnie ziarna pieprzu i jałowca. Dodajemy pozostałe przyprawy i dokładnie mieszamy. Mieszanką przypraw nacieramy z każdej strony osuszony schab. Wkładamy do średniego pojemnika próżniowego (na kratce). Odsysamy powietrze, wstawiamy do lodówki na 3-4 dni. Po 24 godzinach sprawdzamy jak dużo płynu odsączyło się z mięsa i w razie potrzeby odlewamy go, a następnie mięso znowu wkładamy do pojemnika i pompką odsysamy powietrze. Jeśli nie macie pojemnika próżniowego, możecie schab umieścić np. w żaroodpornym naczyniu, ale wtedy soki należy odlewać z niego 1-2 razy dziennie. Po 3-4 dniach dobrze zamarynowany schab wkładamy do zwykłej pończochy (nie z lycry). Odstawiamy w ciepłe przewiewne miejsce na 5 dni (ja powiesiłam schab w kuchni na wyłączonym kaloryferze). Jeśli schab dotyka jakichś przedmiotów, obracamy go 2-3 razy dziennie. Po tym czasie schab jest gotowy do spożycia. Wyciągamy go więc z pończochy i podajemy pokrojony w bardzo cienki plasterki lub przechowujemy w całości w lodówce.  Pozdrawiam serdecznie i życzę smacznego :) - Bernadetta   Koszt przygotowania: około 14,00- 15,00 złotych. 