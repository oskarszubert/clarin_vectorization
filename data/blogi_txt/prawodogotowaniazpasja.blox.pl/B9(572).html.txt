Niedawno postanowiłam wypróbować kolejny przepis Siostry Anastazji- tym razem na szarlotkę. Taką tradycyjną, szybką i prostą. Już po pobieżnym przejrzeniu przepisu, wiedziałam, że musi się udać. Generalnie w miarę trzymałam się przepisu, zmniejszyłam tylko ilość cukru- ze szklanki do 3/5 i dodałam do jabłek cynamon. Jabłek nie przykrywałam jednym płatem ciasta, a średniej grubości paseczkami. Zamiast 3 łyżek kwaśnej śmietany dałam 3 łyżki słodkiej śmietany 30 % i 3 łyżki jogurtu naturalnego. Poza tym połowę jabłek starłam na grubych oczkach, a połowę pokroiłam na szesnastki (zgodnie z przepisem należy wszystkie zetrzeć na tarce, ale na zdjęciu część jest starta, a reszta w kawałkach).  Ciasto wyszło pyszne ! Z pewnością jest to zasługa jabłek, których użyłam. W zasadzie chyba pierwszy raz dodałam do szarlotki goldeny, ale były tak smaczne na surowo, że postanowiłam spróbować. I muszę powiedzieć, że teraz będę częściej piekła szarlotkę właśnie z tą odmianą. Warunek- muszą być słodkie i soczyste :)  Szarlotka Siostry Anastazji Składniki: 25 dag masła 4 szklanki mąki pszennej tortowej 3 żółtka 3/5 szklanki cukru 3 łyżeczki cukru waniliowego  3 łyżki śmietany 30 % 3 łyżki jogurtu naturalnego 1,5-2,0 kg jabłek (u mnie goldeny) 2 łyżeczki proszku do pieczenia 1 opakowanie cynamonu   Przygotowanie: Mąkę z proszkiem przesiewamy przez sito.  Dodajemy pokrojone na małe kawałki schłodzone masło i siekamy nożem lub siekaczem do ciasta. Dodajemy żółtka, śmietanę, cukier i cukier waniliowy. Szybko zagniatamy ciasto, które zawijamy w folię spożywczą i wkładamy do lodówki na co najmniej 30 minut. Jabłka obieramy, usuwamy gniazda nasienne. Połowę jabłek ścieramy na grubych oczkach, a resztę kroimy na szesnastki. Dodajemy cynamon i dokładnie mieszamy. Połowę ciasta rozwałkowujemy i wykładamy nim formę o wymiarach 23 x 33 cm (jeśli nie macie formy o nieprzywieralnej powierzchni, należy ją uprzednio posmarować masłem i oprószyć np. bułką tartą).  Na ciasto nakładamy jabłka z cynamonem. Pozostałe ciasto rozwałkowujemy i tniemy na średniej grubości paski.  Układamy na krzyż na cieście (wykładamy też boki formy).  Pieczemy około 30 minut w piekarniku nagrzanym do 200 stopni (na środkowej półce- bez termoobiegu). Po wystudzeniu, oprószamy ciasto cukrem pudrem.   Pozdrawiam serdecznie i życzę smacznego :) - Bernadetta   Czas przygotowania: około 40 minut + czas pieczenia Pieczenie: 30 minut Koszt przygotowania: około 18,00- 19,00 złotych. 