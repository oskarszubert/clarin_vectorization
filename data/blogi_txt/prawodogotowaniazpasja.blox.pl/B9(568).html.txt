Przepis Karola Okrasy na schab świąteczny ujrzałam już jakiś czas temu w jednej z gazet. Miałam ochotę go przygotować, ale z upływem czasu trudno mi było odszukać tę gazetę. Przed tygodniem jechałam do Warszawy i zabrałam sobie do przejrzenia książki Karola Okrasy, które wygrałam już dosyć dawno temu, a wcześniej nawet ich nie przewertowałam. W samochodzie spędziłam jednak kilka godzin w jedną stronę i gdy po chwili zobaczyłam ten sam przepis na schab, postanowiłam go przygotować. Troszkę zmodyfikowałam sposób jego przygotowania i powiem Wam, że schab wyszedł rewelacyjny. Co prawda można go jeść na zimno i na ciepło, ale ja polecam go zwłaszcza w wersji obiadowej: z kluskami śląskimi i lekką surówką.  Świąteczny schab wg Karola Okrasy  Składniki: 1,2 kg schabu 60 dag jabłek 50 ml oleju rzepakowego 3 kory cynamonu 1 łyżeczka cynamonu mielonego 20 ziaren kardamonu 15 dag masła 750 ml świeżego soku z pomarańczy 2 czubate łyżki miodu 2 łyżki cukru sól pieprz   Przygotowanie: Schab oczyszczamy, zalewamy wrzątkiem i moczymy w nim mniej więcej przez minutę. Osuszamy papierowym ręcznikiem. Mięso nacieramy olejem, solą, pieprzem i mielonym cynamonem. Połowę ziaren kardamonu rozgniatamy w moździerzu, osłonki wyrzucamy, a przyprawę rozsypujemy na schabie. Aby mięso przybrało ładniejszy kształt możemy je obwiązać sznurkiem lub nitką. Wstawiamy do lodówki na całą noc- w tym czasie mięso kilka razy obracamy, aby się dokładnie zamarynowało. Mięso przesmażamy na rumiano na rozgrzanej patelni z grubym dnem, a wtedy unikniemy konieczności dodawania dodatkowego tłuszczu. Jabłka obieramy, usuwamy gniazda nasienne i kroimy w średniej grubości plasterki. Wykładamy nimi dno średniej formy żaroodpornej i układamy na nich schab, który przykrywamy resztą jabłek. Pieczemy około 70 minut w temperaturze 160 stopni. Aby mięso było bardziej soczyste, co jakiś czas polewamy je sokami, które się z niego wytopią. W międzyczasie w niedużym garnuszku gotujemy świeży sok z pomarańczy z dodatkiem całych ziaren kardamonu i lasek cynamonu. Gdy mniej więcej połowa soku odparuje, dodajemy masło, miód oraz cukier. Dokładnie mieszamy i gotujemy na wolnym ogniu do chwili aż powstanie nam w miarę gęsty sos. Mięso wyciągamy z piekarnika. Polewamy sosem pomarańczowym i pieczemy jeszcze około 10 minut w piekarniku nagrzanym do 180 stopni.  Pozdrawiam serdecznie i życzę smacznego :) -Bernadetta   Koszt przygotowania: około 50,00 złotych. 