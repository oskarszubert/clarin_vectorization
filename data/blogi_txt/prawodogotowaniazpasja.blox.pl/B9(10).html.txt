Gdy dopada mnie totalny leń, albo nie mam czasu na gotowanie, przygotowuję szybkie, ale smaczne dania- z reguły są to jakieś zapiekanki, które "same się robią". Tak również było w poniedziałek. Strasznie źle się czułam i musiałam szybko się położyć- o długim siedzeniu w kuchni nie było więc mowy. Otworzyłam lodówkę, rzuciłam okiem na znajdujące się w niej produkty i przygotowałam zapiekane tortille- wyszły pyszne i nawet Mąż nie marudził, że prawie nie bylo w nich mięsa, tylko zjadł ze smakiem :)   Do ich przygotowania potrzebne są: 4 duże placki tortilli 200 ml pikantnej salsy 1 średnia cukinia 1 czerwona papryka 10 dag chorizo lub grubej kiełbasy 12 dag mozzarelli sól pieprz mieszanka przyprawy "grill meksykański" olej rzepakowy   Cukinię myjemy, osuszamy i kroimy w cienkie talarki. Doprawiamy solą, pieprzem oraz mieszanką przypraw "grill meksykański". Skrapiamy lekkko olejem i grillujemy z obu stron na rumiano. Umytą paprykę pozbawiamy gniazda nasiennego, kroimy w cienkie paski i również grillujemy. Placki tortilli smaruejmy sosem salsa. Na ćwiartce układamy plastry chorizo, grillowaną cukinię i paprykę. Posypujemy plasterkami mozzarelli. Każdy placek tortilli składamy na pół i każdą połówkę jeszcze na pół. Tortille układamy w naczyniu żaroodpornym i wkładamy do piekarnika nagrzenego do 200 stopni na 10 minut. Po tym czasie wyłączamy piekarnik i zostawiamy tortille jeszcze na 10-15 minut, aby "doszły".   Smacznego :) 