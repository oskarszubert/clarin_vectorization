Pewnego dnia kupiłam pięknego melona. Nie był jeszcze zbyt dojrzały, więc mogłam się zastanowić, co z nim zrobię... A problem miałam ogromny, gdyż za melonem do tej pory nie przepadałam. Wracając z pracy, wstąpiłam do sklepu, aby kupić coś na kolację. Tylko co ? Odruchowo wrzuciłam do koszyka moje ulubione produkty: łososia, awokado, rukolę i niebieski ser pleśniowy. I w kilka minut wyczarowałam pyszną sałatkę, aż sama nie mogłam uwierzyć, że melon może mi posmakować, a w zestawieniu z ostrym serem, chrupiącymi orzechami, nieco słonym łososiem i pomidorami z czosnkiem okazał się wymarzonym składnikiem sałatki.   Do przygotowania dwóch dużych porcji potrzebne są: 10 dag rukoli 1 duży żółty melon 1 dojrzałe awokado 20 dag malutkich czerwonych pomidorków koktajlowych 10 dag duńskiego niebieskiego sera pleśniowego 3-4 dag łuskanych orzechów włoskich 10 dag łososia wędzonego w plastrach 4 łyżki oleju rzepakowego lub oliwy 4 łyżki octu winnego 1/2 łyżki miodu sól pieprz 1,5 łyżki suszonych pomidorów z bazylią   Rukolę płuczemy, odrywamy łodyżki, odsączamy z nadmiaru wody. Melona przecinamy wzdłuż na pół, usuwamy ziarenka i specjalną łyżeczką wycinamy kuleczki. Awokado obieramy ze skórki, usuwamy pestkę. Do rukoli dodajemy 1/3 miąższu z melona, około 15 dag pomidorków, 3/4 pokruszonych na mniejsze kawałki orzechów włoskich oraz pokrojone w kostkę awokado. Do oleju dodajemy ocet winny oraz miód, doprawiamy solą i pieprzem. Vinegretem zalewamy warzywa z melonem i dokładnie, ale delikatnie mieszamy. Sałatkę rozkładamy do powstałych skorupek z melona. Przybieramy kulkami melona, pozostałymi pomidorkami oraz pokrojonym w kosteczkę wędzonym łososiem.  Posypujemy suszonymi pomidorami z bazylią, pokruszonym serem oraz pozostałymi orzechami włoskimi. Smacznego :) 