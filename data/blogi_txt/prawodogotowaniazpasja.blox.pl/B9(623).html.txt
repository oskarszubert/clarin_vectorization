Co roku robię na Święta Bożego Narodzenie mnóstwo uszek. Nie tylko dla tych Najbliższych, z którymi jem wieczerzę wigilijną, ale dla dalszej Rodziny również, gdyż co roku dostaję na nie mnóstwo "zamówień". Dotychczas lepiłam uszka głównie przy użyciu małej pierogownicy, bo wydawało mi się, ż idzie mi to sprawniej, niż ręcznie, ale w tym roku postawiłam na lepienie własnoręczne i bardzo szybko uporałam się z pierwszą turą uszek z grzybami. Takich prawdziwych, w których cebula stanowi tylko niewielki dodatek, a nie główny ich składnik. Z idealnym delikatnym ciastem, które jak dla mnie jest wyjątkowe w swej prostocie. Nie raz i nie dwa jadłam pierogi czy uszka z ciastem z dodatkiem jajek, masła czy oleju, ale żadne nie były tak delikatne, jak te, do których przygotowania używa się tylko mąki, wody i szczypty soli. Jedyny warunek, aby ciasto wyszło idealne, to sparzenie mąki wrzącą, a nie letnią, wodą ! Lepszego ciasta nie jadłam i jestem pewna, że go po prostu nie ma :) Wykorzystując ten sam farsz, możecie także przygotować pierogi z grzybami. Uszka z grzybami   Składniki na farsz: 35 dag suszonych grzybów (prawdziwków lub podgrzybków) 1 średnie cebula 2-3 łyżki oleju rzepakowego lub masła klarowanego sól pieprz   Składniki na ciasto: 50 dag mąki pszennej 250-280 ml wrzącej wody szczypta soli   Przygotowanie: Grzyby płyczemy i moczymy przez 1-2 godziny w letniej wodzie. Gotujemy do miękkości, odcedzamy. Wywar z gotowania grzybów możemy odparować i zamrozić w foremkach do lodu- sprawdzą się idealnie jako naturalnu dodatek do zup lub sosów. Grzybki bardzo drobno siekamy. Cebulę obieramy, kroimy w drobną kostkę. Podsmażamy na rumiano na rozgrzanym maśle lub oleju. Dodajemy grzyby i co chwilę mieszając smażymy do chwili odparowania płynów (farsz nie może być wodnisty). Doprawiamy do smaku solą oraz pieprzem, pozostawiamy do przestudzenia. Do mąki dodajemy szczyptę soli. Zalewamy wrzątkiem i wyrabiamy energicznie przy pomocy robota kuchennego lub ręcznie do czasu uzyskania elastycznego ciasta. Przykrywamy ciasto zwilżoną ściereczką i odstawiamy na około 30 minut. Połowę ciasta rozwałkowujemy bardzo cienko na oprószonej mąką stolnicy (pozostałe ciasto trzymamy pod zwilżoną ściereczką). Małą szklanką lub kieliszkiem wycinamy niewielkie kółeczka. Na środku każdego kółka kładziemy łyżeczkę farszu, zginamy na pół i sklejamy dokładnie, a następnie zlepiamy boki ciasta, aby otrzymać uszka. Czynność powtarzamy do wyczerpania składników. Uszka wrzucamy na wrzącą, lekko osoloną, wodę, i gotujemy około 2-3 minut od wypłynięcia. Podajemy z czerwonym barszczem (Polecam Wam zwłaszcza czysty barszcz czerwony oraz delikatny czerwony barszczyk z jabłkiem). Uszka można także zamrozić przed gotowaniem. W tym celu oprószamy je odrobiną mąki i układamy je na folii spożywczej lub aluminiowej, tak aby się nie dotykały. Przed nałożeniem kolejnej warstwy uszek poprzednią partię przykrywamy folią. Gdy uszka się zamrożą, pakujemy je do pojemnikó lub woreczków foliowych i trzymamy w zamrażarce. W ten sposób możemy także mrozić pierogi.   Pozdrawiam serdecznie i życzę smacznego :) - Bernadetta   Czas przygotowania: około 90 minut Koszt przygotowania uzależniony jest od tego, czy mamy swoje grzyby, czy też musimy je zakupić... 