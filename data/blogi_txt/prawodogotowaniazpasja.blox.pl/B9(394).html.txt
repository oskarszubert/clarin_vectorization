Kawałek marynowanego łososia, którego ostatnio robiłam, postanowiłam wykorzystać do nadziania przekąsek z ciasta francuskiego. To taka łatwa, ale jednocześnie efektowna i pyszna przekąska, która z pewnością posmakuje Waszym gościom. Idealnie nadaje się na Sylwestra, ale także inne imprezy rodzinne lub koleżeńskie. Zamiast łososia marynowanego, możecie oczywiście użyć wędzonego lub np. drobno pokrojoną szynkę.   Przekąski z ciasta francuskiego z marynowanym łososiem  Składniki: 2 opakowania ciasta francuskiego (po 375 g każde) 40 dag trzykrotnie mielonego twarogu 4 łyżki jogurtu naturalnego 20 dag marynowanego łososia 2 łyżki siekanego koperku 1 jajko sól morska z ziołami pieprz   Przygotowanie: Dużym krążkiem do dekoracji potraw lub zwykłą szklanką z ostrymi krawędziami wycinamy kółka z ciasta francuskiego.  Na środku 2/3 dużych kółek wycinamy kieliszkiem lub małym krążkiem do dekoracji mniejsze kółeczka. Pełne kółka smarujemy rozkłóconym jajkiem i na każdym z nich układamy po 2 kółka z dziurkami- każde z nich także smarujemy jajkiem. Pieczemy około 18-20 minut w piekarniku nagrzanym do 180 stopni. Odstawiamy do wystudzenia. Marynowanego łososia drobno siekamy. Do serka dodajemy jogurt naturalny, łososia oraz drobno posiekany koperek. Dokładnie mieszamy, doprawiamy do smaku solą i świeżo mielonym pieprzem. Serkiem faszerujemy kominki z ciasta francuskiego. Przybieramy odrobiną koperku. Podajemy od razu po przygotowaniu. Pozdrawiam serdecznie i życzę smacznego :) - Bernadetta 