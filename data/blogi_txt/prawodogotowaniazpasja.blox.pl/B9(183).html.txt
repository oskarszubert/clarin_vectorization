Nie macie pomysłu na wykorzystanie ugotowanej kaszy jęczmiennej lub gryczanej, która została Wam z obiadu ? Polecam przygotowanie z niej szybkiego i przepysznego, a do tego zdrowego, śniadania lub kolacji. Jajko zapiekane w kaszy z pieczonymi pomidorkami to moje ostatnie odkrycie, które na stałe zagości w naszym repertuarze. Ja pomidorki upiekłam w osobnym naczyniu i dopiero położyłam na gotową kaszę, aby potrawa nie była zbyt tłusta, gdyż pomidorki trzeba przed pieczeniem polać olejem.  Do przygotowania porcji dla 2 osób potrzebujemy: 1 woreczek ugotowanej kaszy jęczmiennej 3-4 łyżki krojonych suszonych pomidorów w zalewie 2 jajka 10 pomidorków koktajlowych 2 łyżki oleju z suszonych pomidorów sól morska pieprz zioła prowansalskie lub dalmatyńskie świeży tymianek   Do kaszy dodajemy krojone suszone pomidory. Doprawiamy do smaku solą, pieprzem i roztartymi w dłoni suszonymi ziołami. Pomidorki koktajlowe dokładnie myjemy, osuszamy. Zalewamy olejem z suszonych pomidorów, lekko solimy. Dodajemy łyżeczkę suszonych ziół i dokładnie mieszamy. Przekładamy do niedużego naczynia do zapiekania. Kaszę rozkładamy równomiernie do dwóch większych kokilek lub innych naczynek do zapiekania. Na środku robimy wgłębienie, w które wbijamy po jednym jajku. Kaszę i pomidorki pieczemy w piekarniku nagrzanym do 180 stopni około 12-15 minut (do czasu aż białko będzie ładnie ścięte, a żółtko pozostanie płynne). Upieczone pomidorki kładziemy na kaszę i doprawiamy odrobiną soli i pieprzu. Posypujemy listkami świeżego tymianku. Podajemy od razu po przygotowaniu.  Pozdrawiam serdecznie i życzę smacznego :) - Bernadetta   Koszt przygotowania: około 5,00 złotych. 