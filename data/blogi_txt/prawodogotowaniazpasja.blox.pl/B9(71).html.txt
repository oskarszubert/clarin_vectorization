Przygotowując masę do dekoracji tortu tiramisu, użyłam podwójnej ilości składników, aby z pozostałego kremu przyrządzić szybki deser z owocami. Co prawda moje dwa Głodomory zjadły mi niemal wszystkie owoce, zanim zdążyłam je wykorzystać, ale ostała mi się mandarynka i ananas w puszce. Deser przyrządzony z ich udziałem był pyszny i chwilę po jego skonsumowaniu żałowałam już, że nie zrobiłam go więcej. Jest tak prosty i szybki w przygotowaniu, a przy tym tak smaczny, że z powodzeniem można go podać niespodziewanym gościom :)   Deser z mascarpone i owocami Składniki: 250 gram serka mascarpone 1 duże żółtko jaja 2 łyżki miałkiego cukru 3 plastry ananasa z puszki 1 mandarynka 4 łyżki płatków kukurydzianych lub dowolnego musli   Przygotowanie: Żółtko jaja ubijamy z cukrem do chwili aż będzie niemal białe. Ciągle miksując, dodajemy po łyżce sera mascarpone. Połowę masy rozkładamy do dwóch filiżanek lub pucharków. Układamy pokrojonego na drobne kawałki ananasa, posypujemy połową płatków lub musli. Przykrywamy pozostałą masą mascarpone. Przybieramy cząstkami mandarynki i pozostałymi płatkami. Wkładamy do lodówki na co najmniej pół godziny, aby deser mocno się schłodził. Pozdrawiam serdecznie i życzę smacznego :) -Bernadetta   Koszt przygotowania: około 7,00 złotych 