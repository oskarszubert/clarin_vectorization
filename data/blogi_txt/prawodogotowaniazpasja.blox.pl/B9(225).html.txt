Przyznaję się bez bicia- przepis na to ciacho podpatrzyłam u Domi. Akurat potrzebowałam jakiejś ciekawej receptury, która pomoże mi przygotować coś smacznego dla Kolegów i Koleżanek z pracy i nie będzie wymagała spędzenia pół dnia w kuchni. Na szczęście Domi chyba czytała w moich myślach, bo gdy tylko zobaczyłam Jej krajankę, od razu wiedziałam, że wypróbuję ten przepis. Troszkę go zmodyfikowałam, bo przecież nie byłabym sobą, gdybym postępowała kropka w kropkę wg przepisu, ale zdradzę Wam, że krajanka z truskawkami tak pachniała po wyciągnięciu z piekarnika, że nie mogłam się powstrzymać i musiałam jej od razu spróbować. Zakończyło się lekkim poparzeniem języka, ale warto było, bo wyszła pyszna :) Zmieszałam mąkę pszenną z kukurydzianą, użyłam cukru trzcinowego i przygotowałam ciacho z 1,5 porcji (z wyjątkiem lukru, którego zrobiłam normalną porcję), a poza tym w miarę trzymałam się przepisu Domi. Jeśli się na nie skusicie- koniecznie wykorzystajcie duże truskawki- ja użyłam małych, które dodatkowo puściły sporo soku i dlatego trochę zlały się z ciastem. Krajanka z truskawkami ﻿ Składniki: 15 dag mąki pszennej 7,5 dag mąki kukurydzianej 15 dag masła 3 duże lub 4 małe jajka 10 dag cukru trzcinowego demerara 50 dag truskawek 1,5 płaskiej łyżeczki proszku do pieczenia 5 dag cukru pudru 1 duża łyżka wody 3 dag płatków migdałowych   Przygotowanie: Płatki migdałów prażymy na rumiano na rozgrzanej patelni. Truskawki dokładnie płuczemy, odsączamy na sicie. Usuwamy szypułki. Masło rozpuszczamy na niedużym ogniu. Wsypujemy cukier i cały czas mieszamy do chwili aż całkowicie się rozpuści. Obie mąki przesiewamy przez sito, dodajemy proszek do pieczenia. Ciągle mieszając, wlewamy rozpuszczone masło z cukrem. Ciasto wylewamy na wyłożoną papierem do pieczenia formę o wymiarach 23x33 cm. W ciasto "wciskamy" ciasno przekrojone na pół truskawki- nacięciem w stronę ciasta. Pieczemy 45 minut w piekarniku nagrzanym do 170 stopni (bez termoobiegu- grzanie góra- dół). Cukier puder mieszamy dokładnie z wodą, polewamy gorące ciasto. Posypujemy uprażonymi płatkami migdałów.   Pozdrawiam serdecznie i życzę smacznego :) - Bernadetta   Czas przygotowania: 20 minut Pieczenie: 45 minut Koszt: około 11,00 złotych. 