Moja Córeczka ma niespełna 14 miesięcy i w zasadzie je wszystko, co Jej przygotuję. Nie muszę więc stosować "sposobów na niejadka" i przygotowywać specjalnie zaaranżowanych posiłków, ale sprawia mi to frajdę, a Jej uśmiech na widok takich dań jest bezcenny, więc z przyjemnością to robię. Z podanych składników można przygotować obiad dla 2-3 głodnych dzieci.    Kotleciki z kaszy   Składniki: 4 czubate łyżki ugotowanej kaszy kukurydzianej 1 mała marchewka 5 dag cukinii (waga po usunięciu miękkiego miąższu) 1 jajko 1 żółtko 1 łyżka bułki tartej 1 łyżka masła 3 średnie ziemniaki 50 ml mleka 2 % 5 łyżek posiekanego koperku zioła prowansalskie ewentualnie sól do smaku kilka plasterków ogórka i marchewki do dekoracji   Przygotowanie: Kaszę kukurydzianą miksujemy blenderem. Marchew obieramy, cukinię dokładnie myjemy, usuwamy miękki miąższ. Marchew ścieramy na tarce o drobnych oczkach, a cukinię na grubych. Dodajemy do kaszy wraz z jajkiem. Wsypujemy bułkę tartą, doprawiamy do smaku ziołami prowansalskimi (ewentualnie także solą, ale nie polecam jej zwłaszcza dla małych dzieci, które nie są przyzwyczajone do solonych dań i w ogóle jej nie potrzebują, a jak wiadomo sól ma bardzo zły wpływ na nerki naszych maluszków). Blachę do pieczenia wykładamy papierem, na którym kładziemy foremkę do wycinania ciastek w kształcie gwiazdek, w którą wkładamy przygotowaną masę. Delikatnie ściągamy foremkę. Czynność powtarzamy do wyczerpania składników. Kotleciki pieczemy w temperaturze 160 stopni przez 15 minut. Ziemniaki obieramy, gotujemy do miękkości (podobnie, jak kotleciki, możemy je lekko osolić, ale nie jest to niezbędne). Odcedzamy, dodajemy masło i żółtko jajka, dokładnie ubijamy tłuczkiem. Wlewamy mleko i ponownie mieszamy. Na dużych talerzach układamy z ziemniaczanego puree po jednym niedźwiadku (posługując się foremką do wycinania ciastek). Do pozostałych ziemniaków dodajemy 3 łyżki posiekanego koperku, dokładnie mieszamy i z masy formujemy choinki. Każdy talerz posypujemy drobno posiekanym koperkiem, przybieramy kwiatuszkami wyciętymi z plasterków ogórka i marchewki i układamy po 2 kotleciki kukurydziano- warzywne. Podajemy od razu po przygotowaniu. Pozdrawiam serdecznie i życzę smacznego :) -Bernadetta 