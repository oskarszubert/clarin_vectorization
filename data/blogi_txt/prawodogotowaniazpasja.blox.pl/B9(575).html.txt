Moi znajomi wiedzą, że uwielbiam zupy, które gotuję co najmniej 3-4 razy w tygodniu. Nie zawsze jednak udaje mi się przygotować prawdziwy mięsny wywar. Po kostki rosołowe sięgam jednak naprawdę w ostateczności i dlatego, gdy nie mam domowego wywaru, ani czasu na jego przygotowanie, ratuję się pokrojonym w kostkę i lekko podsmażonym mięsem i treściwymi dodatkami :) Ta wersja zupy, którą przyrządziłam wczoraj, jest nieco uboga w składniki, gdyż miałam za zadanie przygotować danie z wykorzystaniem ryżu, brokułów i piersi z kurczaka, do których mogłam dodać tylko jeden dowolny składnik główny. Poza tym przypraw i składników roboczych, jak woda i tłuszcz do smażenia, mogłam użyć do woli... Smak zupy wynagradza jednak wszystko :)   Do przygotowania 6 porcji potrzebne są: 2 piersi z kurczaka 30 dag różyczek brokułów 7 czubatych łyżek ryżu długoziarnistego 1 duża marchewka kilka łyżek oleju rzepakowego 1/2 łyżeczki kurkumy 1/2 łyżeczki chili 2 liście laurowe 5 ziaren ziela angielskiego 6-7 ziaren czarnego pieprzu 1,5 litra wody sól   Pierś z kurczaka oczyszczamy, kroimy w kostkę. Podsmażamy na rumiano na rozgrzanym oleju. Doprawiamy solą. Dodajemy ryż, dokładnie mieszamy. Marchew obieramy, nożykiem do dekoracji warzyw nacinamy na całej długości rowki, a następnie kroimy w talarki, dzięki czemu otrzymamy kwiatuszki. Marchew dodajemy do mięsa z ryżem wraz z zielem angielskim, liściem laurowym i pieprzem ziarnistym. Zalewamy wodą, gotujemy na średnim ogniu przez 7-8 minut. Wrzucamy oczyszczone różyczki brokułów. Gotujemy do miękkości. Doprawiamy kurkumą, chili i solą. Przed podaniem możemy posypać odrobiną natki pietruszki.   Smacznego :) 