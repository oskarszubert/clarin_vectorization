Na Wielkanoc nie może zabraknąć przeróżnych babek, dlatego dziś w ramach cyklu "przepis z książką", postanowiłam przygotować babkę piaskową. Skorzystałam z przepisu Ewy Aszkiewicz z "Domowych wypieków". Jasny kisiel zastąpiłam malinowym, polałam babkę lukrem, zamiast obsypać ją cukrem pudrem, zmniejszyłam ilość cukru i upiekłam ją w 3 mniejszych foremkach, zamiast jednej dużej. Babka piaskowa wyszła pyszna- miękka w środku i chrupiąca z zewnątrz. A już za tydzień znajdziecie na blogu recenzję wspomnianej książki oraz kolejne ciasto z zamieszczonego w niej przepisu.  Do przygotowania babki piaskowej potrzebujemy: 50 dag mąki pszennej tortowej 1 szklankę cukru pudru 2 jajka 12,5 dag masła 82-83 % 2 opakowania kisielu malinowego 2 łyżki oleju rzepakowego 1 szklankę mleka 3,2 % 1 szklankę słodkiej śmietany 12 % 2 płaskie łyżeczki proszku do pieczenia różowy lukier kandyzowaną skórkę cytryny kolorowe kuleczki cukrowe   Miękkie masło ucieramy z cukrem pudrem na puch (od początku do końca zrobiłam babkę robotem wielofunkcyjnym, ale możecie również użyć miksera o dużej mocy). Cały czas ucierając, dodajemy olej, a następnie całe jajka na przemian z łyżką śmietaną. Gdy wszystkie składniki ładnie się połączą, dodajemy porcjami przesianą przez sito mąkę pszenną, kisiel i proszek do pieczenia. Ucieramy masę na średnich obrotach. Dolewamy po łyżce mleko (kolejną łyżkę wlewamy dopiero wtedy, gdy poprzednia zostanie dokładnie wchłonięta przez ciasto). Gdy wlejemy już całe mleko, zwiększamy obroty robota do maksimum i ucieramy jeszcze około 30 sekund. Ciasto przekładamy do małych foremek babkowych lub keksówek, ewentualnie do dużej formy (jeśli nie macie foremek o nieprzywieralnej powierzchni, należy je uprzednio posmarować tłuszczem i obsypać np. bułką tartą). Małe foremki pieczemy około 50 minut w piekarniku nagrzanym do 180 stopni. Sprawdzamy drewnianym patyczkiem, czy ciasto jest upieczone i jeśli tak- wyciągamy z piekarnika. Całkowicie ostudzone babeczki polewamy lukrem i przybieramy kandyzowaną skórką cytryny oraz kolorowymi cukrowymi kuleczkami. Pozdrawiam serdecznie i życzę smacznego :) - Bernadetta   Koszt przygotowania: około 12,50 złotych. 