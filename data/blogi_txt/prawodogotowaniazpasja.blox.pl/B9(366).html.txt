Kilka dni temu wrzuciłam Wam przepis na wegetariańską pizzę ze szpinakiem, więc dziś pora na propozycję dla wszystkich mięsożerców :) Aby jednak nie było tak totalnie niezdrowo, to w tej pizzy znajdzie się jeden zdrowy i do tego zielony element, a więc również szpinak :)  Ciasto oczywiście takie samo, jak do pizzy ze szpinakiem, bo robiłam je za jednym zamachem, ale przygotowane z 1,5 mojej tradycyjnej porcji.  Pizzy wychodzi dużo, baaaaardzo dużo i jest ona jednocześnie bardzo sycąca, ale tak smaczna, że ciężko się od niej oderwać :)  Pizza z boczkiem i pieczarkami   Składniki na 2 duże pizze: Na ciasto: 52 dag mąki pszennej typ 500 1 i 4/5 szklanki mleka 3 dag świeżych drożdży 3 łyżki oleju rzepakowego 1 łyżeczka soli 1 łyżeczka cukru 1 czubata łyżka ziół prowansalskich 1 czubata łyżka suszonej bazylii   Na sos: 1 słoiczek koncentratu pomidorowego 2 ząbki czosnku 15-20 listków świeżej bazylii sól pieprz Dodatkowo:﻿ 50 dag pieczarek 20 dag boczku parzonego 10-15 dag szynki 20 dag blanszowanego szpinaku 1 mała puszka kukurydzy 35 dag żółtego sera 1 łyżka masła klarowanego olej rzepakowy do posmarowania blachy i ciasta mąka pszenna do podsypania stolnicy sól pieprz   Przygotowujemy ciasto: Mleko podgrzewamy do temperatury 37 stopni. Do połowy mleka dodajemy pokruszone drożdże oraz cukier, dokładnie mieszamy. Odstawiamy na 2-3 minuty. Mąkę przesiewamy przez sito. Dodajemy sól, roztarte w dłoni zioła prowansalskie oraz bazylię i rozczyn drożdżowy. Mieszamy łyżką. Wlewamy pozostałe mleko i olej. Zagniatamy energicznie elastyczne ciasto. W razie potrzeby podsypujemy odrobiną mąki. Ciasto smarujemy odrobiną oleju i odstawiamy do wyrośnięcia.   Przygotowujemy sos: W tym czasie do koncentratu pomidorowego dodajemy obrany i przeciśnięty przez praskę czosnek oraz drobno posiekaną bazylię. Doprawiamy do smaku solą i pieprzem.   Dusimy pieczarki: Pieczarki dokładnie płuczemy. Jeśli nie są bardzo młode, wskazane jest dodatkowo obrać je ze skórki.  W garnkuszku rozpuszczamy masło. Podsmażamy przez 2 minuty pokrojone w cienkie plasterki pieczarki. Wlewamy 2 łyżki wody i dusimy na wolnym ogniu pod przykryciem przez 5 minut. Doprawiamy solą i pieprzem. Pozostawiamy do ostudzenia. Wykończenie: Ciasto dzielimy na 2 części i każdą rozwałkowujemy na obsypanej odrobiną mąki stolnicy na wielkość blachy (ja przygotowałam pizzę na dużych blachach z piekarnika) wysmarowanej olejem lub wyłożonej papierem do pieczenia. Ponownie odstawiamy ciasto na około 20 minut do wyrośnięcia. Ciasto smarujemy sosem pomidorowym. 1/4 startego na grubych oczkach sera zostawiamy do wykończenia, a pozostałym posypujemy ciasto. Następnie rozsypujemy kolejno: podduszone pieczarki, pokrojony w cienką kostkę boczek oraz szynkę, blanszowany szpinak i odsączoną z zalewy kukurydzę. Posypujemy pozostałym serem. Pieczemy 18 minut w piekarniku nagrzanym do 180 stopni na funkcji termoobieg lub przez 20-25 minut w piekarniku ustawionym na grzanie "góra- dół".   Pozdrawiam serdecznie i życzę smacznego :) - Bernadetta   Czas przygotowania: około 120 minut Koszt przygotowania: około 33,00 złotych 