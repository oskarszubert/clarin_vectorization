W planach miałam curry z kurczaka, do którego chciałam podać kokosowy ryż. Postanowiłam więc przygotować domowe mleko kokosowe, którego produkcja jest równie łatwa, jak mleka migdałowego, ale nieco tańsza. Mleko kokosowe częściowo użyłam do ugotowania wspomnianego ryżu, trochę do przygotowania naleśników, a resztę do pierogów kokosowych, które wyszły przepyszne i dlatego już jutro zapraszam Was po przepis na nie. Domowe mleko kokosowe   Składniki: 20 dag wiórków kokosowych 1 litr wody   Przygotowanie: Wodę zagotowujemy i odstawiamy do przestudzenia. Gdy woda będzie miała temperaturę 40-50 stopni, zalewamy nią wiórki kokosowe.  Odstawiamy na noc w chłodne miejsce. Rano wiórki dokładnie miksujemy przez około 2 minuty, robiąc mniej więcej co 30 sekund przerwy, aby nie spalić blendera.  Mleko przelewamy przez durszlak wyłożony gazą. Dokładnie odciskamy wiórki, aby otrzymać jak najwięcej płynu. Mleko kokosowe można pić samo, używać do gotowania ryżu (do dań orientalnych wystarczy nam szklanka mleka kokosowego na 3-4 szklanki wody, do dań słodkich można go dać trochę więcej), deserów, naleśników czy też ciasta na pierogi.   Pozdrawiam serdecznie i życzę smacznego :) - Bernadetta   Czas przygotowania: około 10 minut (+ czas nasiąkania wiórków) Koszt przygotowania: około 4,00 złotych 