Ależ ja lubię weekendy. Mam wtedy więcej czasu na pichcenie i jakoś pomysły łatwiej do głowy przychodzą. Mąż zażyczył sobie ostatnio kruche babeczki, ale zastrzegł, że nie takie zwykłe z bitą śmietaną, tylko coś ekstra. A, że ostatnio "mam fazę" na borówkę amerykańską, to postanowiłam ją wykorzystać do uszczęśliwienia mojego Połówka. I wiecie co ? Udało mi się nie tylko Męża zadowolić, ale uradować też Córę, która wcinała babeczki z takim ogromnym uśmiechem, że aż mi łezki ze wzruszenia poleciały... A i mnie te małe cudeńka baaardzo smakowały i cieszyły oko, bo tak mi się zdaje, że całkiem zgrabne wyszły (choć na zdjęciu nie do końca to widać :(). A już jutro... wyjeżdżamy na długo wyczekiwane wakacje. I choć kierunek może nie jest wymarzony, bo jakoś Turcja nie bardzo mnie nęciła, to przede wszystkim ze względu na naszą Małą, postanowiliśmy w tym roku postawić na hotelową wygodę. Z rocznym dzieckiem trochę ciężko przemieszczać się po całym kraju i dlatego nasz wypad będzie mega stacjonarny. Tylko nie wiem, jak ja to wytrzymam, bo jeszcze nigdy nie spędziłam wakacji, siedząc kilkanaście dni na czterech literach... Ale za rok, już nie będzie wymówki i wrócimy do starych przyzwyczajeń- tzn. aktywnego wypoczynku :) Mam jednak nadzieję, że wybaczycie mi jeśli przez najbliższe dni nie będę w stanie zamieścić żadnego wpisu. W kolejce czeka wiele smakowitych propozycji na słodkości, sałatki, mięsiwa i tarty, ale chyba podzielę się nimi z Wami dopiero po urlopie...   A tymczasem zapraszam na pyszne babeczki, do których przygotowania potrzebne są:   2 szklanki mąki pszennej 1 duże żółtko 12,5 dag masła lub dobrej margaryny szczypta soli 4-5 dużych łyżek wody 250 ml śmietany 30 % 50 dag sera mascarpone 1,5 szklanki borówki amerykańskiej 2 łyżeczki cukru waniliowego 4 płaskie łyżki cukru kolorowa posypka olej rzepakowy mąka do podsypania stolnicy groch   Do mąki dodajemy sól, łyżkę cukru i łyżeczkę cukru waniliowego oraz pokrojone w drobną kostkę zimne masło. Wlewamy wodę, dodajemy żółtko jaja i zagniatamy gładkie ciasto, które zawijamy w folię aluminową i wkładamy na godzinę do lodówki. Po tym czasie rozwałkowujemy ciasto na wysypanej mąką stopnicy na grubość około 0,3 cm i wylepiamy nim dokładnie posmarowane odrobiną oleju foremki do babeczek. Ciasto przykrywamy folią aluminową i zasypujemy grochem. Pieczemy około 12-13 minut w piekarniku nagrzanym do 190-200 stopni. Po tym czasie ściągamy folię z grochem i pieczemy babeczki jeszcze 2-3 minuty, aby się zarumieniły. Gdy babeczki wystygną, ubijamy na sztywno schłodzoną mocno śmietanę. Pod koniec dodajemy pozostały cukier i cukier waniliowy. Do ubitej śmietany dodajemy ser mascarpone i dokładnie miksujemy. Do 1/3 przygotowanego kremu dodajemy zmiksowaną szklankę borówek amerykańkich i dokładnie mieszamy. Do każdej babeczki nakładamy porcję jasnego kremu, a następnie szprycą cukierniczą przybieramy je ciemnym kremem. Dekorujemy owocami oraz kolorową posypką.   Pozdrawiam Was i życzę smacznego :) 