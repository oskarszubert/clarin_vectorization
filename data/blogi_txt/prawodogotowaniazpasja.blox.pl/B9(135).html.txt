Od pewnego czasu, podczas wizyt u Teściów, niemal tradycją stało się przygotowywanie przeze mnie przekąsek z ciasta francuskiego. A, że nie chcę być monotematyczna i za każdym razem staram się wymyślić coś nowego, tak równie było i tym razem. Nie miałam jednak zbyt wiele, więc skorzystałam z gotowego serka- ale sprawdzonej firmy- bez żadnych E-..., E-.... i E-... Było pysznie, a moja Mała wcinała przekąskę za przekąską i gładząc się po brzuszku mówiła "mniam, mniam, mniam". Ten widok wart był więcej niż tysiąc słów :)   Do przygotowania tej przekąski potrzebować będziecie:   1 opakowanie ciasta francuskiego (270 gram) 1 jajko 30 dag serka tzatziki 15 dag wędzonego łososia 1 pęczek koperku   Niedużą szklanką wycinamy krążki z ciasta francuskiego, które smarujemy rozkłóconym jajkiem. Pieczemy około 15 minut w piekarniku nagrzanym do 180 stopni. Studzimy, a następnie przecinamy na pół, gdyż po upieczeniu otrzymamy dosyć wysokie poduszeczki. Na każdą połówkę ciasta nakładamy po łyżeczce tzatzików. Na środku kładziemy porcję pokrojonego w drobną kostkę wędzonego łososia. Posypujemy drobno posiekanym szczypiorkiem.      Smacznego :) 