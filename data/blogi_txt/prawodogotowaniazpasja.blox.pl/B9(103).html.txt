Uwielbiam domowy twaróg, mimo, że niemal wszyscy wokół próbują mnie przekonać, że jego produkcja jest nieopłacalna. Fakt, wychodzi droższy niż kupny biały ser, ale jest od niego o wiele lepszy w smaku i do tego mam pewność co tak naprawdę jem. Dlatego z chęcią go przygotowuję. Jedynym ograniczeniem jest teraz dostępność mleka "prosto od krowy", ale w większych miastach ratunkiem są mlekomaty.  Z podanych przeze mnie proporcji wychodzi około 45 dag sera. Jeśli chcecie otrzymać go więcej, to po prostu musicie odpowiednio zwiększyć ilość składników.   Domowy twaróg  Składniki: 3 litry mocno skwaszonego mleka (minimum 3,2 % tłuszczu) 1,5 litra mleka "prosto od krowy" o zawartości tłuszczu minimum 3,2 % Przygotowanie: Jeśli macie słodkie mleko, odstawcie je w ciepłe miejsce na 2 dni. Po tym czasie mleko powinno się skwasić do tego stopnia, że można je nabierać łyżką. Pamiętajcie, że nie zrobicie domowego twarogu ani z mleka pasteryzowanego, ani z UHT. Koniecznie zaopatrzcie się więc w mleko prosto od krowy lub takie z mlekomatu. Kwaszone mleko mieszamy ze słodkim i wstawiamy w garnku z grubym dnem na niewielki ogień. Mleko podgrzewamy niemal do granicy wrzenia, uważając jednak, aby się nam nie zagotowało. Trzymamy na ogniu przez około 1,5 godziny, kilka razy w tym czasie dokładnie mieszając. Gdy ser oddzieli się od serwatki, przecedzamy go na durszlaku wyłożonym gazą lub cienką ściereczką. Pozwalamy, aby serwatka w miarę dobrze, ale swobodnie, odciekła (zajmuje to około 30 minut). Nie wyciskamy na siłę nadmiaru serwatki, gdyż ser wyjdzie zbyt suchy i będzie się mocno kruszył.  Zakręcamy gazę bezpośrednio nad serem i wstawiamy do lodówki na 3-4 godziny. Po tym czasie zdejmujemy delikatnie gazę i możemy domowy twaróg pokroić w plasterki na chleb lub użyć np. do przygotowania pierogów czy naleśników z serem.  Domowy twaróg możemy przechowywać w lodówce do 3-4 dni, ale jeśli nie chcemy, aby się wysuszył z zewnątrz, dobrze jest go zawinąć w papier lub wsadzić do pojemniczka do przechowywania żywności. Pozostałą z przygotowania twarogu serwatkę, używamy np. do przyrządzenia domowej ricotty, na którą przepis już niebawem znajdziecie na blogu.   Pozdrawiam serdecznie i życzę smacznego :) - Bernadetta   Czas przygotowania: około 2 godzin Koszt przygotowania: około 14,00 złotych 