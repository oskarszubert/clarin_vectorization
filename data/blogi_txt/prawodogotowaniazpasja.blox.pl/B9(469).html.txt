Nie jestem wielką fanką sałatek jarzynowych. Nie jest to również obowiązkowa potrawa na naszym wielkanocnym stole, ani podczas imprez rodzinnych. Tak się jednak składa, że sałatkę jarzynową uwielbia Rodzina od strony mojego Męża. Postanowiłam więc przygotować ją na ostatnią naszą wspólną imprezę. I muszę przyznać, że ja również zjadłam ją ze smakiem. A to dlatego, że przygotowałam ją w jedynej wersji, która naprawdę mi smakuje... Była wyrazista, a jednocześnie- dzięki dużej ilości marchewki i kukurydzy-naturalnie słodka.  Do jej przygotowania potrzebujemy: 60 dag ugotowanej marchewki 20 dag ugotowanej pietruszki 30 dag ugotowanych ziemniaków 4-5 kiszonych ogórków puszka (375 gram kukurydzy) 4 duże jajka 5-6 łyżek majonezu (najlepiej domowego lub tego z firmy na "W":)) sól pieprz łyżka siekanego szczypiorku   Obrane i ugotowane marchewki, ziemniaki i pietruszkę kroimy w drobną kostkę. Dodajemy posiekanego w kostkę ogórka kiszonego oraz odsączoną z zalewy kukurydzę (2-3 łyżki zostawiamy do dekoracji). Dorzucamy majonez, doprawiamy do smaku solą i pieprzem. Dokładnie mieszamy. Do sałatki możemy również dodać 1 niedużą obraną i bardzo drobno posiekaną cebulę, ale uczulam, że wtedy psuje się ona zdecydowanie szybciej. Sałatkę przekładamy do przezroczystej miseczki, wyrównujemy powierzchnię. Jajka gotujemy na twardo, hartujemy zimną wodą i obieramy ze skorupek. Kroimy w drobną kostkę, wysupujemy na przygotowaną uprzednio sałatkę. Przybieramy odrobiną siekanego szczypiorku, kukurydzą i kilka kroplami majonezu.  Pozdrawiam serdecznie i życzę smacznego :) - Bernadetta   Koszty przygotowania: około 11,00-12,00 złotych. 