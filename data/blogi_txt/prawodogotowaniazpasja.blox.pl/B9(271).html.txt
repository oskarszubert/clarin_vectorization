Dawno temu jadłam przygotowanego przez znajomą marynowanego grillowanego bakłażana. Ten smak "chodził" za mną aż do teraz. Przepisu oczywiście nie znałam, więc postanowiłam nieco pokombinować, dodałam grillowaną cukinię, paprykę oraz ser bałkański. Wyszło pysznie i najchętniej zjadłabym całą sałatkę za jednym zamachem, ale postanowiłam trochę zostawić na jutro. Poza tym wypada się podzielić też z Mężem :D A w weekend koniecznie muszę zrobić powtórkę :)   Do przygotowania trzech- czterech słoiczków o pojemności 200 ml potrzebne są: 1 bakłażan (około 20 dag) 1 mała cukinia (około 15 dag) 1/2 czerwonej papryki 10 dag sera bałkańskiego 1 mała cebula 2 ząbki czosnku (lub 2 mini kostki czosnkowe) 150 ml oleju rzepakowego 8 łyżek octu winnego 4 łyżki wina ryżowego sól pieprz   Bakłażana dokładnie myjemy, osuszamy. Kroimy w cienkie plastry, solimy z obu stron i odstawiamy na 15 minut. Po tym czasie wycieramy do sucha papierowym ręcznikiem, aby pozbyć się goryczki. Doprawiamy pieprzem, delikatnie skrapiamy olejem i grillujemy z obu stron na rumiano. Cukinię również myjemy, osuszamy i kroimy w cienkie plastry. Doprawiamy odrobiną soli i pieprzu. Grillujemy podobnie jak bakłażana. Warzywa odstawiamy na 20 minut, aby przestygły. W tym czasie obieramy cebulę i kroimy w bardzo drobną kostkę. Czosnek przeciskamy przez praskę. Dodajemy 100 ml oleju rzepakowego, ocet winny i wino ryżowe. Dokładnie mieszamy. Paprykę myjemy, usuwamy gniazdo nasienne i białą skórkę. Kroimy w cienkie paseczki. Do umytych i wypasteryzowanych słoiczków wkładamy po 2-3 plastry bakłażana, następnie 4-5 plasterków cukini i paseczki papryki. Posypujemy pokrojonym w kosteczkę o wymiarach mniej wicej 0,5 cm na 0,5 cm serem bałkańskim. Przykrywamy kolejną warstwą bakłażanów, cukini, znowu bakłażanów i cukini. Delikatnie przyciskamy. Na wierzch układamy po 3-4 kostki sera i zalewamy marynatą. Szczelnie zamykamy słoiczki i wkladamy do lodówki na 24-48 godzin. Podajemy z pieczywem lub np. z waflami ryżowymi.   Smacznego :) 