Crumble to jeden z szybszych deserów, który można zjeść na ciepło lub zimno. Latem, gdy mamy mnóstwo swieżych owoców, możemy przygotowywać go na tysiąc sposobów. Zimą wybór jest niestety ograniczony i albo zdamy się na owoce mrożone, albo ograniczymy do przygotowania jabłkowego crumble. Ja właśnie to ostatnie dziś proponuję, ale nieco inne, bo z cynamonem i orzechami włoskimi. Szybkie i pyszne- tak bardzo, że nie zdąży wystygnąć, a już znika ze stołu... :)  Do przygotowania deseru dla 4 osób potrzebujemy: 4 średnie twarde słodkie jabłka 2 łyżki cynamonu 5 dag orzechów włoskich 1 łyżkę brązowego cukru 1 łyżkę masła klarowanego sok z 1/2 niedużej limonki   Na kruszonkę: 1,5 łyżki cukru pudru 5 czubatych łyżek mąki pszennej 2 czubate łyżki masła   Jabłka obieramy ze skóry, usuwamy gniazda nasienne. Kroimy w średnią kostkę, skrapiamy sokiem z limonki. Na patelni rozgrzewamy masło klarowane. Wrzucamy pokrojone jabłka. Dodajemy brązowy cukier. Ciągle mieszając smażymy 2-3 minuty. Dodajemy połamane na nieduże kawałki orzechy oraz cynamon. Dokładnie mieszamy. Jabłka przekładamy do 4 niedużych naczynek do zapiekania.  Przygotowujemy kruszonkę: Niezbyt miękkie masłko kroimy na mniejsze kawałki. Dodajemy mąkę pszenną i cukier puder. Dokładnie ugniatamy do chwili aż zaczną nam powstawać nieduże kuleczki. Masę wykładamy na jabłka.  Pieczemy około 20 minut w piekarniku nagrzanym do 190-200 stopni. Podajemy na ciepło lub na zimno- z bitą śmietaną, z lodamu lub po prostu obsypane cukrem pudrem.  Pozdrawiam serdecznie i życzę smacznego :) - Bernadetta   Koszt przygotowania: około 5,00 złotych. 