Nie wiem czemu tak wszyscy się boją gotowanego mięsa z rosołu :-P Ja zawsze staram się je jakoś zagospodarować i przygotować coś pysznego. Przepis na tę potrawkę z mięsa z rosołu ze szpinakiem wymyśliłam w drodze z pracy do domu. Wiedziałam, że mam trochę świeżych liści szpinaku i pomidorków cherry, pozostało tylko kupić ser mascarpone. Nastawiłam więc wodę na makaron i w kilka chwil przygotowałam nam naprawdę pyszny obiad :) Gotowanego mięsa z rosołu naprawdę nie trzeba się bać ! Wystarczy tylko lekko ruszyć głową i można wyczarować wspaniały posiłek.    Do przygotowania tej potrawki potrzebujemy: 250 gram sera mascarpone 50 dag gotowanego mięsa z rosołu (u mnie skrzydła z indyka i kurczaka) 25 dag młodych liści szpinaku 100 ml mleka pasteryzowanego 2 % 15 połówek suszonych pomidorów 10 dag pomidorków cherry 40 dag makaronu trottole tricolore (lub innego, ale najlepiej kolorowego) 6 łyżek oleju Kujawskiego z pomidorami, czosnkiem i bazylią sól pieprz   W dużym garnku nastawiamy wodę na makaron. W drugim garnku podgrzewamy mleko z serem mascarpone. Dokładnie mieszamy do połączenia się składników. Dodajemy nieco rozdrobnione mięso z rosołu (bez skóry i kości) oraz dokładnie opłukany szpinak. Przykrywamy garnek pokrywką i dusimy na wolnym ogniu 3-4 minuty. W tym czasie kroimy w cienkie paski suszone pomidory. Dodajemy do potrawki z kurczaka. Wlewamy 3 łyżki oleju Kujawskiego. Doprawiamy odrobiną soli i świeżo zmielonego pieprzu. Ściągamy z ognia. Gdy woda w dużym garnku się zagotuje, wlewamy resztę oleju i wsypujemy odrobinę soli. Gotujemy makaron zgodnie z przepisem na opakowaniu. Makaron odcedzamy i gorący nakładamy na talerze (nie należy go hartować). Polewamy potrawką z mięsa z rosołu ze szpinakiem. Przybieramy pokrojonymi na ćwiartki pomidorkami cherry i listkami świeżej bazylii.    Pozdrawiam serdecznie i życzę smacznego :) - Bernadetta Koszt przygotowania: około 25,00 złotych. 