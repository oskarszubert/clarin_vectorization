Dziś kolejna propozycja z serii "przepis z książką", a więc śledzie korzenne Hanny Szymanderskiej lub jak kto woli piernikowe. Ja bardzo lubię takie połączenia smakowe i myślę, że to danie posmakuje wszystkim miłośnikom śledzi i pierników. Przepis Hanny Szymanderskiej trochę zmodyfikowałam, odrobinę zwiększyłam ilość cynamonu, zamiast zwykłego cukru pudru, użyłam trzcinowego. Zrezygnowałam też z goździków, a do cebuli z koncentratem dodałam trochę wody i chwilę poddusiłam. Od razu po przygotowaniu śledzie nie zrobiły na mnie większego wrażenia, ale dwie godziny później, kiedy trochę się przegryzły, bardzo mi smakowały.  Śledzie korzenne/ śledzie piernikowe   Składniki: 50 dag matiasów 1 łyżeczka cynamonu 2 łyżeczki trzcinowego cukru pudru + odrobina cukru do cebuli 6 ziaren ziela angielskiego 3 duże liście laurowe 1/2 łyżeczki mielonego czarnego pieprzu 3 cm kawałek imbiru 3 łyżki oleju rzepakowego 3 czubate łyżki koncentratu pomidorowego 3 duże cebule sól pieprz Przygotowanie: Matiasy płuczemy, zalewamy letnią wodą. Odstawiamy na 2 godziny, odcedzamy, osuszamy papierowym ręcznikiem. Ziele angielskie rozgniatamy w moździerzu. Liście laurowe drobno kruszymy. Dodajemy cukier puder, cynamon, pieprz mielony oraz obrany i starty na drobnych oczkach imbir. Dokładnie mieszamy. Przygotowaną mieszanką nacieramy dokładnie z obu stron śledzie i odstawiamy je na noc do lodówki. Cebulę obieramy, kroimy w cienkie półtalarki.  Na patelni rozgrzewamy olej rzepakowy i podsmażamy na nim cebulę na nurmiano. Dodajemy koncentrat pomidorowy, 50-80 ml wody i dusimy przez 2 minuty. Doprawiamy do smaku solą, pieprzem oraz szczyptą cukru, studzimy. Matiasy kroimy na około 2 cm kawałki. Układamy warstwę śledzi, przykrywamy je przesmażoną cebulą. Kładziemy kolejną warstwę śledzi, które również przykrywamy cebulą. Odstawiamy do lodówki na 2-3 godziny, aby śledzie lekko się przegryzły. Pozdrawiam serdecznie i życzę smacznego :) - Bernadetta   Czas przygotowania: około 20 minut + czas moczenia śledzi i chłodzenia cebuli Koszt przygotowania: około 9,00 złotych 