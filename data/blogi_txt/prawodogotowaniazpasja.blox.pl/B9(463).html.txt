Po tradycyjnych potrawach naszej rodzimej kuchni, pora na orientalny smakołyk, jakim niewątpliwie są sajgonki. Można je przyrządzać na setki sposobów, ale moi domownicy najbardziej lubią sajgonki z mięsem mielonym, makaronem chińskim i grzybami mun. Od przeszło dwóch lat rzadko robię kilka razy te same dania, ale te sajgonki na prośbę Rodziny przygotowywałam już w tej wersji chyba ponad dziesięć razy i za każdym razem wszystkim bardzo smakowały. Ich przyrządzenie naprawdę jest proste i wbrew pozorom nie wymaga zbyt wiele czasu. Ja smażę sajgonki nieco większe od tradycyjnych, gdyż takie najbardziej wszystkim smakują.   Sajgonki z mięsem mielonym   Składniki: 20 dag cienkiego makaronu chińskiego 40 dag szynki wieprzowej surowej 5-6 dużych grzybów mun 1 słoiczek kiełków fasoli mung lub innych ulubionych 1 średnia cebula 2 średnie marchewki 3 duże jajka papier ryżowy 5-6 liści kapusty pekińskiej sos sojowy pieprz olej rzepakowy sos do sajgonek do podania   Przygotowanie: Mięso z szynki mielimy lub rozdrabniamy blenderem. Grzyby zalewamy wrzątkiem i moczymy pod przykryciem przez 10-15 minut. Odcedzamy, odcinamy nóżki, a kapelusze kroimy w cienkie paski. Makaron zalewamy wrzącą wodą i również moczymy pod przykryciem przez 3-4 minuty, odcedzamy, kroimy w kilkucentymetrowe paski. Cebulę obieramy, siekamy w bardzo drobną kostkę. Marchew obieramy, płuczemy, ścieramy na tarce o drobnych oczkach. Kiełki odcedzamy z zalewy, a kapustę pekińską drobno siekamy. W misce mieszamy makaron, kiełki, mięso mielone, grzyby, cebulę i marchew. Dodajemy jajka, doprawiamy do smaku sosem sojowym i świeżo zmielonym pieprzem. Do szerokiej miski lub patelni wlewamy szklankę wody i zanurzamy w niej pojedyncze kawałki papieru ryżowego. Kładziemy na drewnianej desce i wyrównujemy powierzchnię. Jeśli placki są bardzo delikatne (a większość dostępnych na rynku taka właśnie jest), to układamy dwa kawałki papieru- jeden na drugi i dopiero kładziemy nadzienie. Zwijamy tak jak krokiety i smażymy na rozgrzanym oleju z każdej strony na rumiano. Podczas smażenia musimy uważać, aby sajgonki nie dotykały jedna drugiej, gdyż łatwo się przyklejają, a następnie przy próbie rozdzielenia- rozrywają. Gorące sajgonki podajemy z sosem. Jeśli usmażymy ich zbyt dużo (z podanych proporcji wychodzi ich około 35 dużych), możemy je podgrzać w piekarniku. Wystarczy ułożyć je luźno w naczyniu żaroodpornym i wstawić do piekarnika nagrzanego do 180 stopni na mniej więcej 7-8 minut. Pozdrawiam serdecznie i życzę smacznego :) - Bernadetta   Czas przygotowania: około 60 minut. Kosz: około 40,00 złotych. 