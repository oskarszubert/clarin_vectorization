Dziś mam dla Was kolejny przepis na domowe sushi. Kilka innych przepisów znajdziecie tutaj, ale już niebawem pojawią się następne. Moje futomaki z łososiem i mixem sałat różnią się od tych tradycyjnych grubością. Nie są tak szerokie, gdyż zazwyczaj mamy problem, aby takowe pochłąnąć na jeden kęs, a przecież to jest właśnie główny urok tego dania :) Jeszcze tylko się pochwalę i prześlę ukłony w stronę mojego Męża :D Oboje zdobyliśmy nagrody główne w konkursie na najlepsze sushi z łososiem norweskim, zorganizowanym na stronie lososiowesushi.pl . Przepis na moje uramaki podwójnie łososiowe podałam Wam niedawno, a jak Krzysiek pozwoli (a na pewno nie odmówi:D), to niebawem podzielę się z Wami także Jego zwycięskim przepisem :) Sushi to jedna z niewielu potraw, które Połówek robi z przyjemnością i do tego... zawsze wychodzi Mu genialne !      Do ich przygotowania potrzebne nam będą:   300 ml ryżu do sushi 25 dag surowego łososia 5-6 płatów wodorostów nori 20 dag ogórka szklarniowego 1 dojrzałe awokado 1 średni ogórek mix sałat 5 łyżek wina ryżowego majonez 3 czubate łyżki wasabi w proszku sos sojowy sól   Ryż dwukrotnie przelewamy zimną wodą, następnie zalewamy około 450 ml letniej wody. Zagotowujemy, zmniejszamy ogień i gotujemy ryż pod przykryciem około 10 minut. Po tym czasie mieszamy dokładnie i odstawiamy przykryty, aby do końca się ugotował. W tym czasie obieramy ogórka i awokado i kroimy je w cienkie paski. Ugotowany ryż doprawiamy solą oraz winem ryżowym, studzimy. Sałatę płuczemy, odsączamy na sicie. Łososia kroimy w cienkie paski. Wasabi zalewamy około 50 ml niegazowanej wody mineralnej i mieszamy do uzyskania gęstej pasty. W razie potrzeby dolewamy odrobinę wody. Pojedyncze płaty wodorostów kładziemy na bambusowej macie, rozsmarowujemy na nich ryż (brzegi wodorostów pozostawiamy suche). Smarujemy odrobiną wasabi i majonezu. Na ryżu układamy paski łososia, ogórka i awokado oraz mix sałat. Zwijamy rulon, który tniemy ostrym nożem na około 1,5 cm kawałki. Resztę wasabi mieszamy z sosem sojowym. Futomaki podajemy z sosem sojowym i marynowanym imbirem. Pozdrawiam serdecznie i życzę smacznego :) - Bernadetta   Koszt przygotowania porcji dla 4 osób: około 25,00 złotych. 