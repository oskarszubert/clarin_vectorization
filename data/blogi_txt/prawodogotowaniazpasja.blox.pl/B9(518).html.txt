Julci zachciało się serka, ale oczywiście nie było mowy, aby zjadła serek bez dodatków. Miałam w domu dojrzałe banany, miałam śmietankę i naturalny twaróg. Przygotowanie serka podobnego w smaku do uwielbianych przez dzieci danonków zajęło mi 3 minuty. I co najważniejsze serek ten jest zdrowy i nie zawiera dodatków niewiadomego pochodzenia. Jest również bardzo smaczny i z pewnością posmakuje nie tylko małym, ale i dużym smakoszom. Serek jak danonek bananowy  Składniki: 45 dag twarogu trzykrotnie mielonego 100-120 ml śmietany 18- 30 % 2 średnie dojrzałe banany  opcjonalnie 1 łyżka cukru pudru Przygotowanie: Banany obieramy ze skórki, łamiemy na mniejsze kawałki. Dodajemy śmietanę oraz mielony twaróg i dokładnie miksujemy na gładką masę. Zamiast gotowego sera mielonego możecie użyć zwykłego twarogu, który wcześniej trzeba co najmniej 2 razy zmielić, a następnie miksować blenderem ze śmietanką do uzyskania gładkiej konsystencji. Wykorzystując zwykły niemielony twaróg, banany dodajemy dopiero po jego dokładnym zmiksowaniu ze śmietanką. W razie potrzeby serek słodzimy do smaku cukrem pudrem i ponownie miksujemy około 30 sekund, aby mocno się napowietrzył. Jeśli banany są mocno dojrzałe, możemy zrezygnowac z dodatku cukru. Pozdrawiam serdecznie i życzę smacznego :) - Bernadetta   Czas przygotowania: około 3 minut Koszt: około 5,00 złotych. 