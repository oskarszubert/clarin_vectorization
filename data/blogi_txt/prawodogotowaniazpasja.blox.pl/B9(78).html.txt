Pewnie już kiedyś Wam wspominałam, że mój Mąż "z założenia" nie lubi kaszy gryczanej. Tak się jednak składa, że zawsze, gdy przygotuję z nią jakieś danie, zjada je ze smakiem i mówi, że nawet mi wyszło :D  Tę sałatkę przygotowałam już kilka miesięcy temu, ale zdjęcie wyszło tak katastrofalne, że nie zdecydowałam się opublikować przepisu mimo, że sałatka wyszła przepyszna ! Zastanawiając się co przygotuję na imprezę urodzinową Julci, od razu pomyślałam o tej dietetycznej sałatce z kaszą gryczaną i kurczakiem. Jej zdjęcia również pozostawiają wiele do życzenia, ale przynajmniej nie odstrasza tak bardzo jak poprzednie... A, że sałatka jest bardzo smaczna i do tego zdrowa, a ostatnio co druga osoba jest na diecie, to pomyślałam sobie, że kogoś może mój przepis zainspirować :)   Do przygotowania tej sałatki potrzebujemy: 300 g kaszy gryczanej 20 dag świeżego ogórka 10-12 rzodkiewek mały pojemnik kiełków rzodkiewki 1 słoik suszonych pomidorów 2 piersi z kurczaka 10 dag orzechów włoskich 2 łyżki oleju rzepakowego olej z suszonych pomidorów sól pieprz zioła prowansalskie   Kaszę gryczaną gotujemy zgodnie z przepisem na opakowaniu. Hartujemy zimną wodą i odcedzamy dokładnie. Pierś z kurczaka oczyszczamy, płuczemy, osuszamy papierowym ręcznikiem. Kroimy w drobną kostkę. Podsmażamy na rumiano na rozgrzanym oleju rzepakowym. Doprawiamy do smaku solą, pieprzem i roztartymi w dłońmi ziołami prowansalskimi. Ogórka obieramy, kroimy wraz z suszonymi pomidorami w drobną kostkę. Rzodkiewkę płuczemy, kroimy na ćwiartki, a następnie na talarki. Do kaszy dodajemy pokrojone warzywa, kiełki rzodkiewki oraz niezbyt drobno posiekane orzechy włoskie. Wlewamy 3-4 łyżki oleju z suszonych pomidorów, doprawiamy do smaku solą i pieprzem. Pozdrawiam serdecznie i życzę smacznego :) - Bernadetta   Koszt przygotowania: około 25,00 złotych. 