Po tygodniowej przerwie, spowodowanej problemami technicznymi, powracam z kolejnym przepisem, przygotowanym w ramach cyklu przepis z książką. Ciasto ucierane z czereśniami powstało w oparciu o przepis Siostry Marii z książki "Ciasta i Ciasteczka". Zamieniłam jabłka na czereśnie, margarynę na prawdziwe masło, przygotowałam ciasto z podwójnej ilości składników i zmniejszyłam znacznie (o połowę) ilość cukru. Ciasto ucierane to chyba najprostszy wypiek. Jego dodatkową zaletą jest to, że w zasadzie można je przygotować z dowolnymi owocami i chyba nie ma szans, aby się nie udało.   Ciasto ucierane z czereśniami Składniki: 30 dag masła 20 dag cukru pudru + cukier do oprószenia ciasta 6 jajek 50 dag mąki pszennej (typ 500) 70 dag czereśni masło i bułka tarta do formy   Przygotowanie: Miękkie masło ucieramy na puch z cukrem pudrem. Ciągle miksując dodajemy na zmianę po 1 jajku i 1/6 przesianej przez sito mąki pszennej. Formę do ciasta o wymiarach 23x33 cm smarujemy masłem i oprószamy bułką tartą. Wykładamy równomiernie ciasto. Czereśnie dokładnie płuczemy, drylujemy. W ciasto wciaskamy gęsto połówki owoców. Ciasto pieczemy około 50 minut w piekarniku nagrzanym do 180 stopni. Po upieczeniu wyciągamy z piekarnika i pozostawiamy do ostudzenia. Oprószamy cukrem pudrem.   Pozdrawiam serdecznie i życzę smacznego :) - Bernadetta   Czas przygotowania: około 20 minut. Koszt: około 10,00 złotych. 