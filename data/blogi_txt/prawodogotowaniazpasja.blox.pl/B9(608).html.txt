Tort Pavlova wg Magdy Gessler "chodził" za mną odkąd przejrzałam ostatni numer PolskaGotuje. Co prawda nie jest to przepis z książki, ale tak sobie pomyślałam, że cykl "Przepis z książką" nie musi się ograniczać tylko do propozycji znalezionych w tych pierwszych publikacjach. Tort Pavlova to chyba najsłodszy deser, ale jednocześnie jeden z najlepszych ! Chrupiąca z zewnątrz i miękka w środku beza doskonale się komponuje z bitą śmietaną i owocami. Owoce powinny być soczyste, lecz niezbyt słodkie. Do bitej śmietany należy natomiast dodać tylko odrobinę cukru, gdyż większa jego ilość sprawi, że deser nie będzie się nadawał do jedzenia. Tort jest idealny od razu po przygotowaniu, ale po 12-14 godzinach również jest bardzo smaczny, więc spokojnie można go przez noc przechować w lodówce i zjeść do porannej kawy. Zamiast trusakawek, malin i listków mięty, użyłam do dekoracji truskawek i czerwonej porzeczki. Do bitej śmietany nie dodawałam wanilii. Ponieważ tort przygotowywałam w upalny dzień, dodałam do śmietany 1 usztywniacz, aby masa od razu "nie spłynęła", lecz utrzymała się ładnie na bezie. Tort Pavlova przygotowałam na urodziny Teścia- Jego mina była bezcenna :) A uśmiechy gości, pałaszujących bezę, były najlepszym dowodem na to, że deser wyszedł pyszny !   Tort Pavlova wg Magdy Gessler ﻿ Składniki: Na bezę: 250 ml białek jaj (u mnie białka 11 średnich jaj) 40 dag cukru kryształu szczypta soli   Dodatkowo: 660 ml śmietany kremówki 1 usztywniacz do śmietany 0,5 kg truskawek 10 dag czerwonej porzeczki 2 łyżeczki cukru   Przygotowanie: Białka jaj ubiajmy na sztwyno ze szczyptą soli. Ciągle miksując dodajemy po łyżce cukru. Białka miksujemy około 20 minut- do chwili aż masa będzie błyszcząca i mocno zbita.   Na dwóch arkuszach papieru do pieczenia rysujemy po jednym okręgu o średnicy 30 cm. Wykładamy równomiernie masę bezową. Pieczemy w piekarniku nagrzanym do 140 stopni przez 70 minut. Pozostawiamy do ostudzenia.   Śmietanę ubijamy na sztywno. Pod koniec dodajemy cukier i usztywniacz do śmietany. Jeden krążek bezowy kładziemy na paterze. Wykładamy połowę śmietany. Przykrywamy truskawkami pokrojonymi na pół lub w plasterki. Przykrywamy drugim krążkiem bezowym. Przybieramy pozostałą śmietaną, truskawkami i porzeczkami.   Pozdrawiam serdecznie i życzę smacznego :) - Bernadetta   Czas przygotowania: około 60 minut Pieczenie: 70 minut Koszt: około 20,00 złotcyh. 