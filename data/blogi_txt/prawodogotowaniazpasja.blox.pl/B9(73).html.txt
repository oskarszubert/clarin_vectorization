Szczerze powiedziawszy nie znam osoby, która nie lubi tiramisu. To chyba ulubiony deser mojego Męża i dlatego też na naszą rocznicę ślubu przygotowałam właśnie tort tiramisu. W sezonie truskawkowym nie mogłam sobie odpuścić tego deseru w wersji owocowej. Choć do tradycyjnego tiramisu nieco mu brakuje (zwłaszcza przez brak kakao), to ten deser z truskawkami i mascarpone jest wyborny w smaku i chyba każdy powinien go w życiu spróbować (nie tylko zjeść, ale i zrobić :D).   Deser z truskawkami i mascarpone ﻿ Składniki: 500 g serka mascarpone 300 ml śmietany 30 % 2 żółtka truskawki (u mnie około 70 dag) 3-4 łyżki cukru pudru 1 czubata łyżeczka kawy rozpuszczalnej podłużne biszkopty   Przygotowanie: Kawę przygotowujemy w 100-150 ml gorącej wody, odstawiamy do przestudzenia. Truskawki dokładnie płuczemy, odsączamy na sicie i usuwamy szypułki. Śmietanę miksujemy na sztywno, dodając pod koniec cukier puder oraz żółtka jaj, a następnie po łyżce sera mascarpone. Dno formy o wymiarach około 20 na 30 cm wykładamy biszkoptami. Polewamy połową kawy. Układamy pokrojone w średnie talarki truskawki, na które wykładamy połowę masy serowej. Przykrywamy warstwą biszkoptów, które polewamy pozostałą kawą. Równomiernie rozsmarowujemy pozostałą masę serową, wyrównujemy powierzchnię i przybieramy truskawkami- całymi lub przekrojonymi na pół. Wstawiamy do lodówki na co najmniej 2 godziny. Deser podajemy schłodzony.   Pozdrawiam serdecznie i życzę smacznego :) - Bernadetta   Czas przygotowania: około 30 minut. Koszt: około 20,00-22,00 złotych. 