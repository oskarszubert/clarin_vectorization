Naszła mnie ochota na pitę, ale nie taką tradycyjną, a grillowaną. Postanowiłam więc trochę pokombinować i przygotowałam ją w środę na obiad. Choć trochę smaków w niej zmieszałam, okazało się, że wszystkie komponowały się ze sobą idealnie ! Grillowana pita z warzywami i serem to taki domowy fast food, ale o wiele zdrowszy i smaczniejszy od dostępnych we wszystkim znanych "sieciówkach" :)  Grillowana pita z warzywami i serem  Składniki: 2 chlebki pita (najlepiej pełnoziarniste) 6 dużych plastrów bakłażana 6 plastrów pomidora 10 dag sera camembert 4 łyżki sera śródziemnomorskiego w kostce salami w plasterkach pomidory lekko podsmażone w słoiczku (lub domowe pomidory doprawione odrobiną soli, pieprzu i ziół) sól Przygotowanie:  Plastry bakłażana posypujemy z obu stron solą. Odstawiamy na 20 minut, a następnie wycieramy do sucha papierowym ręcznikiem. Chlebki pita przecinamy na całej długości. Zarówno spody, jak i kapelusze, opiekamy z zewnętrznej strony na grillu do chwili aż pojawią się na nich charakterystyczne ciemne odciski od grilla. Plastry bakłażana również opiekamy z obu stron aż ładnie się przyrumienią. Chlebki pita smarujemy pomidorami lekko podsmażonymi. Na spodzie chlebków układamy plasterki szynki, następnie ser śródziemnomorski w kostce i plastry bakłażana. Smarujemy odrobiną smażonych pomidorów. Układamy plasterki świeżego pomidora i pokrojony w plastry ser camembert. Przykrywamy kapeluszami z chlebków. Każdą pitę zawijamy w folię aluminiową (błyszczącą stroną na zewnątrz, aby warzywa się tylko podgrzały, a nie rozmiękły, a ser lekko rozpuścił) i układamy na grillu. Przykrywamy pokrywą i pieczemy około 10 minut (jeśli nie macie grilla z pokrywą, możecie pitę zawiniętą w folię aluminiową wsadzić mniej więcej na 6-7 minut do piekarnika nagrzanego do 180 stopni). Podajemy od razu po przygotowaniu.    Pozdrawiam serdecznie i życzę smacznego :) - Bernadetta   Koszt przygotowania: około 14,00 złotych. 