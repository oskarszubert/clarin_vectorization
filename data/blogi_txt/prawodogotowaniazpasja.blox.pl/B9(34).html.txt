W końcu udało mi się dostać pierwszy w tym sezonie pięknie wyglądający i świeżutki jarmuż. Długo się nie zastanawiałam, do czego go wykorzystać. Zrobiłam chipsy z jarmużu, które pierwszy raz jadłam kilka lat temu u koleżanki, oraz zupę jarzynową z kaszą jaglaną i jarmużem. Chipsy pierwszy raz jadłam kilka lat temu u koleżanki i od razu się w nich zakochałam. Od tamtej pory kilka razy je robiłam, choć za każdym razem z innymi przyprawami.  Tym razem postawiłam na słodką paprykę, oregano, sól morską z ziołami i ognistą mieszankę przypraw. Po kilku minutach w piekarniku otrzymałam pyszne i zdrowe chipsy z jarmużu, które nawet moja mała Córeczka wcinała z uśmiechem na ustach :)   Chipsy z jarmużu  Składniki: 20 dag jarmużu 2-3 łyżki oleju rzepakowego 1 łyżeczka słodkiej papryki 1 płaska łyżeczka suszonego oregano sól morska z ziołami ognista mieszanka przypraw (lub np. sama ostra papryka i pieprz czarny) Przygotowanie: Jarmuż dokładnie płuczemy, osuszamy papierowym ręcznikiem. Usuwamy grube nerwy, a liście kroimy na mniejsze kawałki.  Do oleju dodajemy słodką paprykę, rozkruszone w dłoni oregano oraz odrobinę soli morskiej i ognistej mieszanki przypraw, mieszamy. Olejem zalewamy jarmuż i dokładnie mieszamy. Układamy na blaszce wyłożonej papierem do pieczenia- tak, aby poszczególne kawałki nie nachodziły na siebie. Wstawiamy do piekarnika nagrzanego do 180 stopni. Pieczemy 3-5 minut- czas pieczenia zależy od grubości liści i stopnia ich pofalowania. Jarmuż powinien być chrupiący, ale nie może się zabrązowić. Chipsy najlepsze są od razu po przygotowaniu.   Pozdrawiam serdecznie i życzę smacznego :) - Bernadetta   Czas przygotowania: około 15 minut Kosz przygotowania: około 2,00 złotych 