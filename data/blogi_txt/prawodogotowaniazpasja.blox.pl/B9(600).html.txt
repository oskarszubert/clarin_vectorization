Za nieco ponad miesiąc będziemy obchodzić kolejne Święta Bożego Narodzenia. Ich zapach jest już jednak wyczuwalny w wielu sklepach, ale i domach. Wczoraj np. w jednym z nich widziałamprzez okno choinkę z zapalonymi światełkami…. Trochę wcześnie, nie uważacie ? Skoro jednak o Świętach mowa, może skusicie się na tatar z matiasów ? Jest bardzo smaczny, a do tego podany przy użyciu foremek do wycinania ciastek, może się naprawdę fajnie prezentować na stole.   Do jego przygotowania potrzebne są: 3 matiasy 20 złotych cebulek marynowanych 1 duży ogórek marynowany po meksykańsku 5-7 dag papryki marynowanej 10 dag grzybów marynowanych 1 łyżka ketchupu 1 łyżka musztardy sarepskiej sok z 1/2 cytryny pieprz szczypiorek   Matiasy moczymy przez całą noc w chłodnej wodzie lub mleku, następnie odsączamy i drobno siekamy, skrapiamy sokiem z 1/2 cytryny. Ogórka, paprykę, grzybki i cebulki marynowane kroimy w drobną kostkę. Pokrojone warzywa dodajemy do śledzi wraz z ketchupem i musztardą. Doprawiamy do smaku pieprzem. Tatara wkładamy na 30-40 minut do lodówki, aby się schłodził. Podajemy posypanego drobno posiekanym szczypiorkiem.      Pozdrawiam i życzę smacznego, Bernadetta   Koszt przygotowania 4 porcji: około 7,00- 8,00 złotych. 