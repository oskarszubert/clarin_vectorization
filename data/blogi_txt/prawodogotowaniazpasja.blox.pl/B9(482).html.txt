Wpadłam chyba w "bakłażanoholizm"... Kupiłam sobie piękną gruszkę miłości z myślą o tym, aby przygotować musakę. Zamiast niej przyrządziłam ostatnio grillowaną pitę z warzywami i serem, orientalną potrawkę z kurczaka czy jajka zapiekane w kaszy owsianej. Tym razem przyszła pora na sałatkę z bakłażanem i parmezanem. Może nie jest najtańsza, ani niskokaloryczna, ale naprawdę smaczna. Powinno się ją podawać od razu po przygotowaniu, a plastry bakłażana układać na sałacie najlepiej jeszcze ciepłe.  Sałatka z bakłażanem i parmezanem  Składniki: 20 dag miksu sałat 25 dag bakłażana 10-15 dag pomidorków cherry 4 łyżki łuskanego słoneczniku 100 g pomidorów lekko podsmażonych parmezan olej rzepakowy 1 łyżka octu winnego 1 łyżeczka miodu akacjowego sól pieprz   Przygotowanie: Bakłażana kroimy w cienkie plastry. Posypujemy z obu stron odrobiną soli, odstawiamy na 15-20 minut, a następnie wycieramy do sucha papierowym ręcznikiem. 3 łyżki oleju rzepakowego mieszamy z octem winnym i miodem, doprawiamy do smaku solą i pieprzem. Słonecznik prażymy na rozgrzanej patelni, studzimy. Mix sałat płuczemy, odsączamy na sicie i wsypujemy do miski. Przybieramy umytymi i pokrojonymi na ćwiartki pomidorkami, posypujemy słonecznikiem. Na patelni rozgrzewamy 2-3 łyżki oleju. Obsmażamy z obu stron plastry bakłażana, a następnie smarujemy go pomidorami lekko podsmażonymi z tej strony, z której najpierw go smażyliśmy i jeszcze chwilę trzymamy na rozgrzanej patelni. Każdy plaster kroimy na 4 kawałki. Mix sałat skrapiamy sosem winegret. Układamy talarki bakłażana, posypujemy startym na grubych oczkach parmezanem. Podajemy od razu po przygotowaniu. Pozdrawiam serdecznie i życzę smacznego :) - Bernadetta   Koszt przygotowania: około 17,00 złotych. 