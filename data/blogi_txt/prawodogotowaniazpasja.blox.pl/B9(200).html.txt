Pamiętam, gdy jako dziecko z utęsknieniem czekałam aż Babcia ze strony Taty przygotuje kluski na parze, na które w moich stronach mówi się "pampuchy"... Wydawało mi się wtedy, że nigdy ich nie zjemy, bo miska, w której Babcia je trzymała, była taaaaka wielka ! Wiadomo, dzieci wszystko widzą w większych rozmiarach, ale są też doskonałymi krytykami kulinarnymi, więc możecie mi uwierzyć na słowo, że do klusek Babci nie sposób było się przyczepić ! Były idealne.  Kluski na parze to jedna z tych potraw, które bałam się przygotować. Wiadomo, z ideałem nie sposób konkurować ! W zakupionej wczoraj gazetce znalazłam prosty przepis i postanowiłam w końcu podjąć wyzwanie.  Już na pierwszy rzut oka miałam wrażenie, że 2 szklanki mąki na szklankę mleka to stanowczo za dużo i się nie myliłam. Uratowałam sytuację dosypując więcej mąki i dodając puree z pieczonej dyni hokkaido. Szalony pomysł, ale nieskromnie powiem, że bardzo trafiony. Kluski wyszły niesamowicie smaczne. Podałam je z sosem dyniowo- pomidorowym, roladkami ze schabu na parze i surówką z ogórka małosolnego.  Przepis na roladki pojawi się niebawem, a dziś zapraszam Was na absolutnie przepyszne pampuchy z sosem dyniowo- pomidorowym.   Kluski na parze/ pampuchy Składniki na pampuchy: 1 szklanka mleka 2 % 3 i 1/4 szklanki mąki pszennej 10 dag puree z pieczonej dyni hokkaido 2 żółtka 3 dag drożdży 1 łyżka masła 1 łyżka cukru szczypta soli Składniki na sos dyniowo- pomidorowy: 3 czubate łyżki puree z dyni 1 czubata łyżka koncentratu pomidorowego Pudliszki 200 ml śmietany 30 % 1/2 cebuli 2 łyżki oleju rzepakowego sól pieprz Przygotowujemy kluski na parze: Puree z dyni: połowę dyni hokkaido lekko skrapiamy olejem rzepakowym. Pieczemy 50-60 minut w piekarniku nagrzanym do 180 stopni, studzimy. Usuwamy pestki. Miąższ wyciągamy łyżką i dokładnie miksujemy, ewentualnie rozdrabniamy tłuczkiem do ziemniaków. Mleko podgrzewamy do temperatury 35-36 stopni. Dodajemy drożdże i łyżkę mąki, dokładnie mieszamy. Odstawiamy do wyrośnięcia. Masło rozpuszczamy, studzimy. Żółtka jaj miksujemy dokładnie z cukrem. Do mąki dodajemy sól, masło, zmiskowane żółtka, zaczyn drożdżowy i puree z pieczonej dyni. Dokładnie łączymy wszystkie składniki. Odstawiamy na godzinę do wyrośnięcia. Ciasto rozwałkowujemy mniej więcej na grubość 1 cm. Szklanką wycinamy kółeczka. Gotujemy na parze około 10-12 minut. Kluski podczas gotowania bardzo rosną, więc pamiętajcie, aby nie kłaść ich za dużo na jedną półkę parowaru- u mnie mieści się 4-5 niedużychklusek. Przygotowujemy sos dyniowo- pomidorowy: Cebulę kroimy w drobną kostkę. Podsmażamy na rozgrzanym oleju. Dodajemy puree z pieczonej dyni oraz koncentrat pomidorowy i energicznie mieszamy. Wlewamy śmietanę i ciągle mieszając doprowadzamy do wrzenia. Doprawiamy do smaku solą i świeżo mielonym pieprzem. Kluski na parze polewamy sosem. Możemy je podać z surówką i ulubionym mięsem.  Pozdrawiam serdecznie i życzę smacznego :) - Bernadetta   Czas przygotowania: około 2 godzin Koszt przygotowania: około 8,00- 9,00 złotych 