Cieciorka nadal jest mało popularna. I przyznaję się bez bicia, że ja również rzadko ją jadam, ale gdy już ją przygotowuję, od razu robię z nią kilka różnych potraw. Dlatego już niedługo możecie się spodziewać także innych przepisów z ciecierzycą w roli głównej, a więc m.in. hummusu czy wegańskiej cieciorki ze szpinakiem.  Cieciorka po bretońsku to, podobnie jak domowa fasolka po bretońsku, danie bardzo proste w przygotowaniu, ale smaczne i syte. Z dodatkiem dobrej kiełbasy i boczku zaspokoi nawet najbardziej wybredne podniebienia.  Cieciorka po bretońsku Składniki: 70 dag ugotowanej cieciorki 25 dag chudego surowego boczku 20 dag wiejskiej kiełbasy 1 średnia cebula 700 ml domowego przecieru pomidorowego 2 łyżki smalczyku roślinnego "Smakowita Pajda z ziołami ogrodowymi" 3-4 łyżki majeranku 1 płaska łyżka cukru sól pieprz   Przygotowanie: Ciecierzycę dokładnie przepłukujemy. Zalewamy letnią wodą i odstawiamy na co najmniej 12 (a najlepiej na 24) godzin. W razie potrzeby dolewamy nieco więcej wody. Po upływie tego czasu odcedzamy, zalewamy świeżą wodą i gotujemy do miękkości, pod koniec lekko solimy. Ponownie odcedzamy. Boczek kroimy w bardzo drobną kostkę, a kiełbasę w ćwiartki talarków. Cebulę obieramy, kroimy w drobną kostkę. Na głębokiej patelni rozpuszczamy smalczyk roślinny. Wrzucamy boczek, smażymy przez 5 minut, kilka razy w tym czasie mieszając. Dodajemy cebulę oraz kiełbasę. Smażymy 3-4 minuty i wlewamy przecier pomidorowy. Dusimy pod przykryciem do czasu aż boczek zmięknie.  Dodajemy ugotowaną ciecierzycę, cukier oraz roztarty w dłoni majeranek. Doprawiamy do smaku solą i pieprzem. Jeśli nie macie domowego przecieru pomidorowego, możecie użyć zmiksowanych pomidorów z puszki (najlepiej 2 puszek) i 2-3 łyżek kupnego koncentratu pomidorowego. Smakowita Pajda zaskoczyła mnie całkowicie roślinnym składem i ogromną ilością pomysłów, które pojawiły się w mojej głowie, gdy kupiłam ją pierwszy raz.   Pozdrawiam serdecznie i życzę smacznego :) - Bernadetta   Koszt przygotowania: około 22,00 złotych   Przepis bierze udział w zabawie kulinarnej “Smakowita Pajda to kulinarna frajda!", którego sponsorem są ZT Kruszwica S.A. producent smalczyku roślinnego Smakowita Pajda. 