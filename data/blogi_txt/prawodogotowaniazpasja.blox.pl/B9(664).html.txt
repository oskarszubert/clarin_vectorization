Kupiłam wczoraj opakowanie rukoli i mixu sałat i zaczęłam się zastanawiać, co by z nich zrobić, by pozytywnie zaskoczyć Mężulka. Myślałam, myślałam i gdy mała obudziła mnie dziś o 6 rano już wiedziałam- zielone naleśniki :) Z reguły w weekendy nie jadamy tak szybko śniadań, ale dziś obojgu nam (a w zasadzie trojgu, bo Julka też je podjadała) z zadowolenia trzęsły się uszy :)  Naleśniki z rukolą i pomidorwą salsą    Składniki: Na naleśniki:   1  szklanka mleka 1 szklanka mąki pszennej 1 duże jajko 1 łyżka oleju rzepakowego 5 dag rukoli   Na pomidorową salsę:   30 dag dojrzałych pomidorów 1/2 małej czerwonej cebuli 1 duży ząbek polskiego czosnku 3 łyżki posiekanej natki pietruszki 1/2 małej limonki 1/2 małego chili 40 ml oleju rzepakowego sól pieprz   Dodatkowo: 5 dag sera pleśniowego mix sałat  1 szklanka ugotowanej kaszy jęczmiennej 1/2 czerwonej papryki   Do mleka dodajemy jajko, mąkę pszenną i olej, mieszamy. Następnie dorzucamy oczyszczoną rukolę i miksujemy dokładnie blenderem. Odstawiamy na około 30 minut, w razie potrzeby dodajemy nieco mąki pszennej (ale nie za dużo, bo ciasto powinno być odrobinę rzadsze niż na tradycyjne naleśniki). Smażymy z obu stron na rumiano na niewielkiej patelni.   Przygotowujemy salsę pomidorową: pomidory obieramy ze skórki, wydrążamy miękki miąższ, kroimy w drobną kostkę. Cebulę i czosnek również obieramy i bardzo drobno siekamy. Dodajemy drobno pokrojone chili oraz natkę pietruszki, olej i sok z limonki. Doprawiamy do smaku solą i pieprzem.   Na naleśniki nakładamy równomiernie warstwę kaszy jęczmiennej, pomidorowej salsy mieszanki sałat, a także kilka paseczków czerwonej papryki. Zwijamy luźne naleśniki, które przybieramy salsą, pokrojoną w drobną kostkę papryką i plasterkami sera pleśniowego.     Smacznego :)   -Bernadetta 