Niedawno Domi zamieściła na swoim blogu przepis na bardzo apetyczny krem bounty. Ponieważ uwielbiam kokos postanowiłam wypróbować Jej przepis. Aby czekoladowy krem nie wyszedł baaardzo tłusty zrezygnowałam z dodatku masła. Masę kokosową z założenia miałam przygotować z tej samej proporcji składników, co Domi, ale z rozmachu zamiast 3 dag białej czekolady, dodałam 5. Zwiększyłam więc nieco ilość wiórków kokosowych, a po chwili postanowiłam, że masę nieco bardziej "odparuję", aby otrzymać bardziej batoniki niż krem. Okazało się, że faktycznie wyszedł mi zamknięty w słoiczku batonik i do tego przepyszny ! Ledwo się powstrzymałam, aby nie zjeść całego słoiczka od razu.   Do przygotowania takiego "batonika" potrzebujemy:   5 dag gorzkiej czekolady 5 dag dobrej białej czekolady 7 dag wiórków kokosowych 3 dag masła 50 ml mleka 2 % 100 ml śmietany 30 %   W garnuszku zagotowujemy 50 ml śmietany. Dodajemy połamaną gorzką czekoladę i mieszamy do chwili aż czekolada całkowicie się rozpuści. Gdy garnek ostygnie, wstawiamy go do lodówki. W tym samym czasie w drugim garnku podgrzewamy resztę śmietany z mlekiem i masłem. Dodajemy połamaną białą czekoladę, a następnie wiórki kokosowe. Dokładnie mieszamy i podsmażamy do czasu aż większość płynu odparuje i krem zgęstnieje. Po lekkim przestudzeniu kremu kokosowego, połowę przekładamy do czystego słoiczka. Wyrównujemy powierzchnię. Smarujemy połową kremu czekoladowego. Czynność powtarzamy. Wkładamy do lodówki, aby się mocno schłodził (przykrywamy go dopiero, gdy całkowicie wystygnie).  Smacznego :) Koszt jednego słoiczka: około 7,50 zł. 