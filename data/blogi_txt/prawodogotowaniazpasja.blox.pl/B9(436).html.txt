Risotto z suszonymi grzybami było jedną z pięciu potraw, które przygotowywaliśmy na warsztatach z Kurtem Schellerem. Wyjątkowo zostało ono jednak wykonane w dwóch fazach, gdyż po dolaniu buliony od razu wyłączyliśmy kuchenkę i mniej więcej po godzinie zagrzaliśmy je ponownie i gdy ryż był jeszcze lekko twardy, dodaliśmy ser i masło oraz przyprawy. Przepis jest banalnie prosty, ale efekt końcowy zniewala kubki smakowe :)  Risotto z suszonymi grzybami   Składniki: 1 mała cebula 1 szklanka ryżu do risotto 1 szklanka białego wina 2 szklanki warzywnego wywaru garść suszonych grzybów 1/2 szklanki startego parmezanu 1 łyżka oleju masło sól pieprz   Przygotowanie:  Cebulę obieramy i kroimy w drobną kostkę. W garnuszku podgrzewamy łyżkę masła i olej. Wrzucamy cebulę i suszone grzyby. Gdy lekko się przyrumienią, wsypujemy ryż. Dokładnie mieszamy. Po 2 minutach wlewamy białe wino. Gdy wino odparuje wlewamy wywar. Po jego zagotowaniu wyłączamy kuchenkę i odstawiamy garnuszek mniej więcej na godzinę. Składniki ponownie podgrzewamy. Gdy cały wywar zostanie wchłonięty przez ryż, sprawdzamy czy jest on już odpowiednio ugotowany. W razie potrzeby dolewamy nieco wody. Dodajemy parmezan i około 2 łyżek masła. Dokładnie mieszamy do chwili połączenia się składników. Doprawiamy do smaku solą i pieprzem. Przed podaniem możemy posypać odrobiną parmezanu i drobno posiekaną natką pietruszki.  Pozdrawiam serdecznie i życzę smacznego :) -Bernadetta   Koszt przygotowania: około 15,00 złotych. 