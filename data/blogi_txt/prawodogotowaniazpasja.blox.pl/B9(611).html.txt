Oj dawno nie jadłam takiego tradycyjnego rosołu... Postanowiłam więc to nadrobić i przygotowałam pyszny esencjonalny rosół z trzech mięs: kurczaka, indyka i wołowiny. Do tego makaron, odrobina natki pietruszki i przypomniałam sobie stare dobre czasy, które niestety nigdy już nie wrócą, gdy siedzieliśmy całą Rodziną w niedzielę przy stole i beztrosko zajadaliśmy tę tradycyjną zupę...   Do przyrządzenia tego rosołu potrzebne są: 2 korpusy z kurczaka 2 skrzydła indycze (około 40 dag każde) 40 dag wołowiny rosołowej 3 średnie marchewki 2 pietruszki 1/2 niedużego selera 3-4 liście pora 3 ząbki czosnku 3 liście laurowe 8 ziarenek ziela angielskiego 10 ziaren czarnego pieprzu sól pieprz czarny mielony   Mięso oczyszczamy, korpusy kroimy na mniejsze kawałki. Zalewamy zimną wodą (tak, aby tylko przykryć mięso) i zagotowujemy pod przykryciem. Zmniejszamy ogień, aby zupa tylko lekko "pyrkała". Lekko solimy, dodajemy liście laurowe, ziele angielskie i czarny pieprz ziarnisty i gotujemy przez 3 godziny. Warzywa obieramy, płuczemy. Marchew, seler i pietruszkę kroimy na mniejsze kawałki. Dodajemy do rosołu. Gotujemy cały czas na wolnym ogniu pod przykryciem do miękkości warzyw. W razie potrzeby dodajemy nieco wody. Doprawiamy do smaku solą i świeżo zmielonym czarnym pieprzem. Przecedzamy przez sito, ściągamy nadmiar tłuszczu. Podajemy z cienkim makaronem.   Smacznego :) 