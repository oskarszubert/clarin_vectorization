Dziś mam dla Was kolejne ciacho Siostry Anastazji. I mogę z całą stanowczością stwierdzić, że wszystkie Jej ciasta, które wypróbowałam, są pyszne. Śmietanowiec ma jednak jeszcze jedną bardzo ważną zaletę- nadaje się i na upalne dni i na te trochę chłodniejsze. Jego przygotowanie jest dziecinnie proste, choć wymaga trochę cierpliwości. Siostra proponuje ciasto to przygotować na domowym biszkopcie, ale gorączka skutecznie mnie zniechęciła do jego upieczenia i zdecydowałam się na okrągłe biszkopty wrocławskie. Zmniejszyłam również ilość śmietany i jogurtu, bo we trójkę (w porywach piątkę) mielibyśmy problem z jego zjedzeniem.  Śmietanowiec jest bardzo delikatny, puszysty i wprost rozpływa się w ustach. Zniknął z prędkością światła, więc to chyba znak, że moim Domownikom również smakował :D Polecam Wam również inne przepisy Siostry Anastazji, które lekko zmodyfikowałam i zamieściłam na blogu, a to sernik Izaura, babkę na oleju i ciasto kokosowe.   Śmietanowiec Siostry Anastazji ﻿ Składniki: 250 ml śmietany 30 % 300 ml jogurtu naturalnego po 1 galaretce żółtej, zielonej, różowej i pomarańczowej 1 czubata łyżka żelatyny 3 łyżki cukru okrągłe biszkopty   Przygotowanie: Wszystkie galaretki z wyjątkiem żółtej rozrabiamy w połowie ilości wody. Odstawiamy do stężenia. Spód tortownicy o średnicy 16-18 cm wykładamy biszkoptami. Śmietanę ubijamy na sztywno, dodając pod koniec cukier, a następnie partiami jogurt naturalny. Żelatynę rozrabiamy w 80 ml wrzącej wody. Dodajemy dwie łyżki masy śmietanowej, a następnie wlewamy do śmietany z jogurtem i dokładnie mieszamy. Galaretki kroimy w kostkę, dorzucamy do śmietany, mieszamy. Wykładamy na biszkopty. Wyrównujemy powierzchnię i wstawiamy do lodówki do zastygnięcia. Żółtą galaretkę rozpuszczamy we wrzącej wodzie. Gdy zacznie tężeć, wylewamy ją na zastygniętą masę śmietanową i ponownie wstawiamy do lodówki. Przed podaniem możemy śmietanowca przybrać cukrowymi motylkami i listkami mięty.   Pozdrawiam serdecznie i życzę smacznego :) - Bernadetta   Czas przygotowania: około 40 minut + czas tężenia Koszt: około 10,00 złotych. 