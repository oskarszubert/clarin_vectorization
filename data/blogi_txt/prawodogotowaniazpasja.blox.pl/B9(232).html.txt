Poszalałam trochę w kuchni i znowu udało mi się wyczarować coś niesamowicie pysznego :) Krzysiek, gdy zobaczył krewetki, od razu powiedział, że nie jest głodny, ale po chwili spróbował i w ciągu sekundy zjadł tę całą porcję ze zdjęcia :D To dla mnie największy komplement i świadectwo tego, że krewetki wyszły naprawdę pyszne, bo mój Mąż po prostu z założenia nie lub owoców morza. Na szczęście coraz częściej daje mi się do nich przekonać i co najważniejsze: zaczyna jeść je ze smakiem. Te krewetki z pieprzem truskawkowym i limonkowym serem łączą w sobie niesamowitą prostotę, ale i małą wykwintność. Są lekko kwaskowate, trochę ostre, a dzięki suszonym truskawkom dodanym do pieprzu- lekko słodkie.   Krewetki z pieprzem truskawkowym i limonkowym serem   Składniki: 1 opakowanie ciasta francuskiego (270 gram) 20 dag obranych, oczyszczonych i podgotowanych krewetek z ogonkiem 15 dag sera koziego twarogowego 1/2 limonki 2 łyżki suszonych truskawek 1 łyżka mielonego kolorowego pieprzu chili w proszku lub świeże bardzo drobno posiekane 1 ząbek czosnku 2 łyżki prawdziwego masła 1 jajko biały sezam sól morska pieprz czarny   Przygotowanie: Ciasto francuskie smarujemy rozkłóconym jajkiem. Posypujemy odrobiną białego sezamu i przy pomocy foremek do ciastek wycinamy z niego dowolne kształty. Pieczemy w piekarniku nagrzanym do 180 stopni przez 10-12 minut. Suszone truskawki rozdrabniamy, a następnie mielimy przy pomocy młynka do pieprzu. Mieszamy z kolorowym pieprzem. Skórkę limonki parzymy wrzątkiem. Osuszamy i ścieramy na tarce o drobnych oczkach (bez albedo). Dodajemy do serka wraz z wyciśniętym sokiem z limonki. Doprawiamy do smaku solą i czarnym pieprzem, dokładnie mieszamy. Czosnek obieramy, siekamy w bardzo drobną kostkę. Masło rozpuszczamy na rozgrzanej patelni, wrzucamy pokrojony czosnek. Ciągle mieszając smażymy na średnim ogniu około minuty. Dodajemy krewetki i mieszając smażymy razem maksymalnie 60 sekund (świeże niegotowane krewetki nieco dłużej, tzn. do chwili aż zmienią kolor na kremowy). Krewetki doprawiamy do smaku pieprzem truskawkowym, solą i chili (jeśli używamy świeżego chili, dodajemy je na patelnię razem z czosnkiem, a więc na samym początku smażenia. Na każdy kawałek ciasta francuskiego nakładamy łyżeczkę limonkowego sera. Przybieramy jeszcze ciepłymi krewetkami. Podajemy od razu po przygotowaniu. Pozdrawiam serdecznie i życzę smacznego :) - Bernadetta   Czas przygotowania: około 20-25 minut. Koszt: około 22,00 złotych. 