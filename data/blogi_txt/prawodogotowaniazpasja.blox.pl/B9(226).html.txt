Gdy byłam ostatnio w odwiedzinach u Babci, postanowiłam zabrać Męża i Córcię na mały spacer po lesie. W ciągu zaledwie 50 minut udało nam się zebrać kilka kurek, maślaków, podgrzybków i kozaków. Krem grzybowy musiał więc się pojawić na naszym stole, ale żeby nie było nudno, podałam go z pieczoną papryką, parmezanem i paluszkami grissini... No cóż: grzyby i pieczona papryka ? Teraz już wiem, że to połączenie idealne i początkowy akcent zdobniczy, zamienił się w jeden z wiodących skłaników, gdyż po chwili ręce same sięgały po krem paprykowy :)    Do jego przygotowania potrzebne są: 3 średnie ziemniaki 40 dag grzybów leśnych (kozaków, podgrzybków, kurek i maślaków) 3 szklanki wywaru warzywnego 1 cebula 1 czerwona papryka 1 łyżka oleju rzepakowego 1 łyżka masła 100 ml śmietany 12 % sól pieprz ser grana padano paluszki grissini natka pietruszki   Grzyby czyścimy, kroimy na niewielkie kawałki, zalewamy 2 szklankami wody i gotujemy do miękkości pod przykryciem. Ziemniaki i cebulę obieramy, kroimy w kostkę i przesmażamy na rozgrzanym maśle. Dodajemy ugotowane grzyby wraz z wodą, w której się gotowały i wywarem warzywnym. Gotujemy do miękkości warzyw. Wlewamy 70 ml śmietany, studzimy i miksujemy dokładnie. Doprawiamy do smaku solą i świeżo zmielonym pieprzem. Paprykę pieczemy w piekarniku nagrzanym do 190 stopni do chwili, aż skórka zacznie ciemnieć. Gorącą wkładamy do foliowego woreczka i odstawiamy na 10 minut. Po tym czasie obieramy paprykę ze skórki, usuwamy gniazdo nasienne i miksujemy dokładnie blenderem. Dodajemy olej, doprawiamy do smaku solą i pieprzem. Gorącą zupę nalewamy na talerze. Przybieramy śmietaną, oprószamy startym parmezanem. Nakładamy krem z pieczonej papryki, posypujemy drobno posiekaną natką pietruszki. Podajemy z paluszkami grissini.   Smacznego :) 