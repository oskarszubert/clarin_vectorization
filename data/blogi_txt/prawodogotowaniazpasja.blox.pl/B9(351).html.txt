Już pora nastawić ciasto na piernik miodowy Ewy Wachowicz. Ciasto powinno leżakować co najmniej 3-4 tygodnie, a dobrze też po upieczeniu i przełożeniu piernika powidłami, odstawić je na 2-3 dni, aby się przegryzło.  W swoim przepisie Pani Ewa proponuje dać do ciasta aż 1,5 szklanki cukru. Doszłam do wniosku, że to stanowczo za dużo i wsypałam 0,5 szklanki. Decyzja była słuszna, gdyż piernik wyszedł idealnie słodki, a gdybym dała aż o szklankę więcej cukru, na pewno byśmy go nie zjedli.  Zamiast kupnych mielonych orzechów włoskich, użyłam orzechy rozdrobnione w blenderze, a skórkę pomarańczową zastąpiłam skórką z limonki. Zwiększyłam także ilość mleka. Mimo to, ciasto wyszło dosyć "zwarte" i stosunkowo ciężko rozprowadzało się je w blaszcze, ale po upieczeniu wyszło świetne. A ja już zrobiłam kolejną porcję, którą upiekę kilka dni przed Świętami :) I jeszcze jedna mała uwaga :) Nie wiem jakim cudem Pani Ewa proponuje użyć podobnej wielkościowo blaszki do mojej i upiec z niej 1 piernik, skoro mnie wyszły 3 całkiem okazałe ? Ciasto na sodzie rośnie jak szalone, więc jeśli nie planujecie zbyt dużego "piernikowania", możecie spokojnie zmniejszyć proporcje o połowę, tylko pamiętajcie o odpowiednim skróceniu czasu pieczenia :)  Piernik miodowy Ewy Wachowicz   Składniki: 25 dag masła 50 dag miodu 1 kg mąki pszennej tortowej 3 jajka 3/4 szklanki mleka 1/2 szklanki cukru 15 dag orzechów włoskich 10 dag kandyzowanej skórki limonki powidła śliwkowe 3 czubate łyżki domowej przyprawy do piernika 2 łyżeczki sody   Do dekoracji: 150 ml śmietany 30 % 15 dag gorzkiej czekolady kandyzowane wiśnie orzechy włoskie Przygotowanie: Masło rozpuszczamy na wolnym ogniu.  Dodajemy cukier, dokładnie mieszamy do chwili aż cukier się rozpuści. Wlewamy miód i ponownie dokładnie mieszamy. Ściągamy z ognia, odstawiamy do ostudzenia. Mąkę przesiewamy przez sito, mieszamy z sodą oraz przyprawą do piernika. Do masła z miodem dodajemy mleko oraz jajka. Dokładnie mieszamy. Do mąki wlewamy płynne składniki. Dokładnie miksujemy. Orzechy rozdrabniamy dokładnie blenderem. Dodajemy wraz ze skórką z limonki do ciasta i dokładnie mieszamy. Ciasto zawijamy w folię spożywcza i wkładamy do lodówki (najlepiej w przykrytym garnku) na 3-4 tygodnie. Ciastem wykładamy formę do pieczenia o wymiarach 23x 34 cm i pieczemy przez 60-70 minut w piekarniku nagrzanym do 160 stopni, studzimy. Ciasto przecinamy ma 2-3 równe blaty i każdy z nich kroimy wszerz na 3 równe kawałki.  Jeden kawałek ciasta smarujemy powidłami na grubość około 3 mm. Przykrywamy kolejnym kawałkiem ciasta, który także smarujemy powidłami. Układamy trzeci kawałek ciasta. Pozostałe kawałki ciasta także przesmarowujemy powidłami i układamy po 3 jeden na drugim.   W zależności od tego, czy ciasto przetniecie na 2 czy na 3 blaty, otrzymacie tożsamą liczbę pierników. Zamiast piec ciasto w całości, a później kroić na blaty, można je podzielić przed upieczeniem i wsadzać do piekarnika małe cienkie placki, które należy piec około 30-35 minut w piekarniku nagrzanym do 160 stopni. Jeśli jednak upieczecie ciasto w całości, będziecie mieć mniej wysuszonej powierzchni, a dzięki temu piernik będzie lepszy w smaku, zwłaszcza jeśli planujecie go upiec chwilę przed Świętami.   Śmietanę podgrzewamy. Dodajemy połamaną czekoladę, dokładnie mieszamy.  Polewą smarujemy wierzch i boki naszych 2 lub 3 pierników. Przubieramy kandyzowanymi wiśniami oraz drobno posiekanymi orzechami.   Pozdrawiam serdecznie i życzę smacznego :) -Bernadetta                                             Każdy z nas może być Superbohaterem. Wystarczy w dniach od 29 listopada do 1 grudnia 2013 roku przekazać część swoich zakupów wolontariuszom Banków Żywności w jednym z niemal 3500 sklepów spożywczych na terenie całego kraju. Podarowane produkty jeszcze przed Świętami Bożego Narodzenia zostaną przekazane osobom potrzebującym. 