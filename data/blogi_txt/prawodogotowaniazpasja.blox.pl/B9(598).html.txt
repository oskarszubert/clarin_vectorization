Ostatnio dopadł mnie chyba czekoladoholizm... Oj, tak- zdecydowanie. Ponieważ jednak w zasadzie nie jadam czekolady w czystej postaci, swoją miłość do niej uskuteczniam w deserach :D Niedawno kupiłam sobie foremki do tarteletek i do tarty z wyjmowanym dnem i postanowiłam szybko je przetestować. Od razu pomyślałam o deserze podobnym do tego, który przygotowałam kilka miesięcy temu, a więc tarty z czekoladowym musem i owocami. Pamiętam, że pochłonęliśmy ją wtedy w zawrotnym tempie... W weekend postawiłam jednak na deser w wersji mini i przygotowałam tarteletki z musem czekoladowym i truskawkami.  Wstyd się przyznać, ale myślałam, że zjemy po jednej w niedzielę i poniedziałek, ale były tak dobre, że spałaszowaliśmy je w jeden dzień. Mnie pomagała Julcia, ale i tak kilka kalorii poszło w boczki... No cóż- raz się żyje :D Jeśli nie boicie się od czasu do czasu skosztować rozkoszy, to szczerze polecam Wam ten przepis :)  Do przygotowania tarteletek potrzebujemy:   20 dag czekoladowych herbatników petit beurry 10 dag masła 2 jajka 20 dag gorzkiej czekolady 8 łyżek wody 300 ml śmietany 30 % 4 łyżki cukru cukru pudru truskawki czekoladowe kropelki do dekoracji Ciastka wkładamy do foliowego woreczka i rozgniatamy przy pomocy wałka do ciasta. Masło rozpuszczamy i gdy lekko przestygnie, dodajemy je do herbatników. Dokładnie mieszamy i powstałą masą wylepiamy spód i boki 4 foremek do tarteletek.  Wkładamy do lodówki co najmniej na godzinę. 250 ml śmietany ubijamy na sztywno, pod koniec dodając cukier, wkładamy do lodówki. Pozostałą śmietanę zagotowujemy z wodą, dodajemy połamaną czekoladę, mieszamy do całkowitego jej rozpuszczenia.  Jajka dokładnie miksujemy i powoli wlewamy do gorącej czekolady, którą cały czas miksujemy, aby jajko się nam nie ścięło. Czekoladę studzimy i ciągle mieszając powoli wlewamy do ubitej śmietany. Mus wkładamy do lodówki, a gdy zacznie zastygać, przekładamy go do foremek na tarteletki. Zostawiamy w lodówce na całą noc. Tarteletki przybieramy umytymi i osuszonymi truskawkami oraz kropelkami czekolady.  Pozdrawiam serdecznie i życze smacznego :) -Bernadetta   Koszt przygotowania: około 19,00 złotych 