Okazuje się, że smaki, które na pozór do siebie nie pasują, zgrywają się idealnie. Tak było w przypadku kurczaka, marchewki i fety. Podałam te udka na urodzinach Julci i gościom bardzo smakowały, a i ja w biegu z przyjemnością jedno spałaszowałam. Ich przygotowanie jest bardzo proste i nie wymaga zbyt wiele czasu. Udka z kurczaka z marchewką i fetą są bardzo soczyste, a kompozycja smaków słodkiego i słonego nadaje się nie tylko na codzienny obiad, ale i na przyjęcie dla gości. Ja podałam je z surówką z kapusty pekińskiej i lekko podsmażanym ryżem z marchewką i groszkiem, ale możecie oczywiście dać inne dodatki. Do ich przygotowania potrzebujemy: 15-16 niedużych udek z kurczaka 27 dag sera feta 45 dag mini marchewek 1 słoik pomidorów lekko podsmażanych olej rzepakowy sól morska w młynku pieprz słodka papryka   Udka oczyszczamy, dokładnie płuczemy i osuszamy papierowym ręcznikiem. Skrapiamy olejem rzepakowym, nacieramy niewielką ilością soli, słodką papryką i pieprzem. Podsmażamy partiami z obu stron na rumiano na rozgrzanej patelni. Usmażone udka przekładamy do garnka z grubym dnem (najlepiej żeliwnego). Na każdą warstwę udek wykładamy porcję mini marchewek. Wlewamy około 3/4 szklanki wody i dusimy na wolnym ogniu pod przykryciem około 30 minut. Dodajemy pomidory lekko podsmażone i dusimy jeszcze 20 minut. Udka z marchewką przekładamy na półmisek lub do żaroodpornego naczynia. Posypujemy odrobiną grubo mielonej soli i pokrojonym w kostkę serem feta. Podajemy z ulubionymi dodatkami.  Pozdrawiam serdecznie i życzę smacznego :) Bernadetta   Koszt przygotowania: około 28,00 złotych. 