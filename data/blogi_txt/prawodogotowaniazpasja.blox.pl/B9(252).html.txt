Kupiłam sobie niedawno foremki do lizaków czekoladowych i postanowiłam je w końcu wykorzystać. Przygotowałam szybkie lizaki z nutellą, które nie tylko były pyszne, ale i cieszyły oko :)   Do ich przyrządzenia potrzebne są: 5 dag dobrej białej czekolady 15 dag gorzkiej czekolady 100 ml śmietany 30 % nutella kolorowe pisaki spożywcze   W garnuszku podgrzewamy 25 ml śmietany i rozpuszczamy w niej 5 dag gorzkiej czekolady. Powstałą masą smarujemy foremki do lizaków. Białą czekoladę również rozpuszczamy w 25 ml śmietany i smarujemy dokładnie foremki, wstawiamy do lodówki na co najmniej 30 minut. Po upływie tego czasu nutellą napełniamy formy. Patyczki do lizaków zanurzamy głęboko w kremie. Resztę czekolady rozpuszczamy w pozostałej śmietanie i nakładamy na nutellę. Wyrównujemy powierzchnię. Wkładamy do lodówki na całą noc. Foremki zanurzamy na 2-3 sekundy we wrzątku  (uważając by nie namoczyć czekolady) i od razu wyciągamy lizaki. Dekorujemy je pisakami spożywczymi. Pozdrawiam serdecznie i życzę smacznego :) -Bernadetta   Koszt przygotowania 8 dużych lizaków: około 10 zł 