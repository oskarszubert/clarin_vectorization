Mój Mąż uwielbia jeść mięso z żurawiną. Często podajemy ją również do serów- zwłaszcza pleśniowych. Tak się szczęśliwie złożyło, że dostałam ostatnio 3 kg tego cuda od mojego Brata i postanowiłam sama ją przygotować. Wszak nieduży słoiczek żurawiny kosztuje w sklepie średnio od 8 do 10 złotych.... Skorzystałam z prostego przepisu Mamy, tylko żurawinę postanowiłam na koniec rozdrobnić blenderem. Wyszła pyszna- tylko lekko słodka. Żurawina będzie idealna nie tylko do mięs i serów, ale również do mniej słodkich naleśników, tortów czy innych deserów.  Do jej przygotowania potrzebujemy:   3 kg dojrzałej żurawiny 1 kg cukru   Żurawinę przebieramy, dokładnie płuczemy i odsączamy na sicie. W dużym garnku zagotowujemy szklankę wody z cukrem. Dodajemy połowę żurawiny i gotujemy na średnim ogniu. Po 10 minutach dorzucamy pozostałe owoce. Gotujemy jeszcze 30 minut. Żurawinę studzimy. Następnego dnia smażymy ją na niewielkim ogniu przez 15 minut i pozostawiamy do ostudzenia. Trzeciego dnia żurawinę dokładnie rozdrabniamy blenderem. Zagotowujemy. Gorącą wkładamy do niedużych słoiczków i odwracamy do góry dnem. Żurawinę możemy również zapasteryzować przez 10 minut. Podajemy do mięs i serów lub niezbyt słodkich deserów.  Polecam i życzę smacznego :) - Bernadetta   Koszt przygotowania: zależy od tego, czy będziemy mieć swoją żurawinę, czy skazani będziemy na jej kupno- może się wahać od 4,00 do około 35,00 złotych. 