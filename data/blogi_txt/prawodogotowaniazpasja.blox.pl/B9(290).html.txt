W zasadzie ja zbyt wiele nie zrobiłam... Przygotowałam domowe masło orzechowe, odmierzyłam składniki i przelałam je do foremek. Później jeszcze ukręciłam szybki lukier. A wszystko ładnie mieszała i wciskała porzeczki moja Julcia, która zaledwie trzy miesiące temu skończyła 2 latka. Od pewnego czasu stara się jak może i cały czas chce mi w kuchni pomagać. A ja nieustannie stawiam przed Nią nowe wyzwania. I choć trochę się stresowałam, co nam z tego wspólnego pieczenia wyjdzie, okazało się, że zupełnie niepotrzebnie ! Muffinki z masłem orzechowym i porzeczką nie tylko pięknie urosły, ale i były bardzo smaczne :) Na pewno znajdą zwolenników wśród wielbicieli deserów z orzechami :)   Muffinki z masłem orzechowym i porzeczką ﻿ Składniki:  2 szklanki (po 250 ml) mąki pszennej typ 500 1/2 szklanki cukru  2 płaskie łyżeczki proszku do pieczenia 2 duże jajka 220 ml mleka 2 % 1/3 szklanki oleju rzepakowego 4 czubate łyżki domowego masła orzechowego 1,5 szklanki czerwonej porzeczki   Na lukier: 1/3 szklanki cukru pudru 1 łyżka wrzącej wody    Przygotowanie: Porzeczkę płuczemy, odsączamy na sicie. Mąkę mieszamy z cukrem i proszkiem do pieczenia. W drugiej misce miksujemy mleko z olejem, jajkami i masłem orzechowym. Płynne składniki wlewamy do sypkich. Dodajemy szklankę czerwonej porzeczki i niezbyt dokładnie razem mieszamy. Ciastem napełniamy foremki do muffinek do 3/4 wysokości (jeśli nie macie foremek o nieprzywieralnej powierzchni, należy je posmarować odrobiną tłuszczu i obsypać delikatnie bułką tartą lub np. mąką krupczatką, albo wyłożyć papilotkami do babeczek). W każdą muffinkę wciskamy dodatkowo po kilka kuleczek porzeczki. Pieczemy 20-22 minuty w piekarniku nagrzanym do 180 stopni. Pozostawiamy do ostudzenia. Do cukru pudru dodajemy wrzącą wodę i dokładnie mieszamy. Lukrem polewamy muffinki.     Pozdrawiam serdecznie i życzę smacznego :) - Bernadetta   Czas przygotowania: około 15 minut Pieczenie: 20-22 minuty Koszt: około 10,00 złotych 