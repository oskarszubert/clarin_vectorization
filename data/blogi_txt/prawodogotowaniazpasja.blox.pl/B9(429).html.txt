Suflet to ponoć jedno z trudniejszych dań kuchni francuskiej. Nie jest on jednak tak straszny, jakim go malują. A urok tego dania tkwi w tym, że od momenty wyjęcia z piekarnika i podania na stół (oraz zrobienia zdjęć :D), nie powinno w zasadzie minąć więcej niż 2 minuty, gdyż suflet szybko opada. Przyznaję, trochę zaryzykowałam. Wymyśliłam sobie połączenie mąki gryczanej i sera gouda pesto rosso. Później wpadłam na pomysł, aby podać do niego sos śmietanowy z suszonymi pomidorami. A gdy zobaczyłam w sklepie zielone pomidory, nie mogłam się im oprzeć i przygotowałam również szybką surówkę. I przyznaję bez bicia, że od początku wszystko szło nie tak, jak powinno. A w zasadzie to się trochę zagapiłam i za słabo zaczęłam mieszać mąkę z masłem, ale na szczęście z pomocą przyszła trzepaczka blendera, która ładnie połączyła składniki. Później miałam problem ze starciem sera, ale na szczęście wszystko dobrze się skończyło, a suflet serowy był obłędny ! I doskonale komponował się z sosem śmietanowo- pomidorowym oraz surówką z zielonych pomidorów :) Do przygotowania porcji dla 4 osób potrzebujemy: Na suflet: 3 dag masła 82 % 2 czubate łyżki mąki gryczanej 8 dag sera gouda pesto rosso 7 dag sera grana padano 250 ml mleka 2 % 4 jajka pieprz kolorowy (Kamis) tłuszcz w sprayu   Na sos: 200 ml śmietany ukwaszonej 12 % 6 dużych połówek suszonych pomidorów 1 garść świeżej bazylii pieprz kolorowy (Kamis)   Na surówkę: 2-3 duże zielone pomidory 1/2 czerwonej cebuli 12-15 zielonych oliwek z pastą paprykową 1/2 świeżego chili sól czarną cypryjską w młynku olej rzepakowy z bazylią, czosnkiem i pomidorami pieprz kolorowy (Kamis)   Przygotowujemy suflet: Piekarnik nagrzewamy do 200 stopni. Cztery kokilki spryskujemy tłuszczem w sprayu. Gdy takiego nie mamy, smarujemy je masłem lub dobrą margaryną i obsypujemy bułką tartą. Na patelni rozpuszczamy masło. Dodajemy mąkę i energicznie mieszamy do chwili połączenia się składników. Ciągle mieszając, wlewamy powoli mleko. Gdy masa zacznie gęstnieć, ściągamy ją z ognia i przekładamy do miseczki. Po lekkim przestudzeniu dodajemy żółtka, starte na drobnych oczkach sery i trochę kolorowego pieprzu. Dokładnie mieszamy, odstawiamy na kilka minut do przestudzenia. Białka ubijamy na sztywną pianę ze szczyptą soli. Połowę białek dodajemy do masy serowej i dokładnie, ale delikatnie mieszamy. Dodajemy pozostałe białka i znowu dokładnie mieszamy. Masę przekładamy do kokilek i od razu wstawiamy do nagrzanego do 200 stopni piekarnika. Pieczemy 20-22 minuty.   W tym czasie przygotowujemy surówkę: Zielone pomidory dokładnie myjemy, osuszamy papierowym ręcznikiem. Wycinamy szypułki i kroimy w cienkie plasterki. Rozkładamy na okrągłym talerzu. Cebulę obieramy, siekamy w drobą kostkę. Chili (bez pestek) kroimy w bardzo cienkie talarki, a oliwki na pół. Pomidory posypujemy cebulą, skrapiamy olejem rzepakowym. Doprawiamy kolorowym pieprzem i czarną solą. Przybieramy oliwkami i talarkami chili.   Przygotowujemy sos: Śmietanę przekładamy do miseczki. Pomidory kroimy w kostkę, wrzucamy do śmietany. Dokładnie miksujemy blenderem. Dodajemy drobno posiekaną bazylię. Doprawiamy odrobiną pieprzu.   Upieczone suflety podajemy od razu po przygotowaniu z sosem śmietanowo- pomidorowym i surówką z zielonych pomidorów.   Pozdrawiam serdecznie i życzę smacznego :) - Bernadetta   Koszt przygotowania: około 30,00 złotych. 