Chyba już zdążyliście się przekonać, że uwielbiam suszone pomidory, bo często dodaję przepisy z ich wykorzystaniem. Kolejny rok z rzędu zrobiłam też mały zapasik takich domowych, ale muszę ususzyć ich jeszcze z 4 razy tyle, bo z pierwszej tury połowę zjadłam prosto z piekarnika :) Oczywiście najlepsze są pomidory z samą oliwą z oliwek, ale przetwarzając takie ilości, jakie mam w zwyczaju, poszłabym z torbami, więc zmieszałam ją z olejem rzepakowym, którego używam niemal do wszystkiego. Pomidory suszone w piekarniku  Składniki: 5 kg pomidory lima 3 szklanki oleju rzepakowego 2 szklanki oliwy z oliwek 1,5 główki czosnku świeża bazylia zioła prowansalskie Sól   Przygotowanie: Pomidory dokladnie myjemy, kroimy na pół, wydrążamy gniazda nasienne, wycinamy szypułki. Jeśli pomidory są bardzo mięsiste, nie musimy wycinać gniazd nasiennych. Mnie udało się dostać naprawdę fajne pomidory, więc w większości gniazd nie usuwałam. Ukladamy na blaszce wyłożonej papierem do pieczenia, lekko solimy. Wkładamy do piekarnika nagrzanego do 150 stopni, po czym temperaturę od razu zmniejszamy do 90-100 stopni, drzwiczki piekarnika pozostawiamy lekko uchylone (ja pomiędzy drzwiczki, a piekarnik wkładam drewnianą łyżkę). Pieczemy pomidory przez 2 godziny po czym zostawiamy na kilka godzin (a najlepiej całą noc) przy całkowicie otwartych drzwiczkach, aby podsuszyły się na świeżym powietrzu. Ponownie włączamy piekarnik i suszymy w nim pomidory przez kolejne 2-3 godziny (pomidory z gniazdami nasiennymi trzeba suszyć nieco dłużej). Olej mieszamy z oliwą z oliwek podgrzewamy do temperatury około 100 stopni. W niedużych słoiczkach układamy kilka pomidorów, kładziemy plastry czosnku i kilka listków świeżej bazykii, kładziemy kolejną warstwę pomidorów itd. do 3/4 wysokości słoików. Do każdego słoiczka wsypujemy łyżeczkę ziół prowansalskich. Zalewamy pomidory gorącą oliwą (gdy zaczną skwierczeć, to znak że olej ma idealną temperaturę), zakręcamy słoiczki i odwracamy do góry dnem. Pozostawiamy do ostudzenia. Pomidory można zapasteryzować przez 7-8 minut i wtedy można je przechowywać dosyć długo w spiżarni lub innym chłodnym i zacienionym miejscu. Bez pasteryzacji pomidory można przechowywać w lodówce 3-4 miesiące, a w chłodnym miejscu kilka tygodni, ale powinny być całkowicie zalane oliwą. Pozdrawiam serdecznie i życzę smacznego :) - Bernadetta   Czas przygotowania: 5-6 godzin Koszt: około 23,00 złotych 