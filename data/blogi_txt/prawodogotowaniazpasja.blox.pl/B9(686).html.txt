Moja ostatnia dynia hokkaido wylądowała nie tylko w plackach z dyni i ziemniaków, ale również w zupie krem, chlebie i pampuchach. Do zupy krem z pieczonej dyni dodałam wędzoną paprykę, która nadała jej charakteru. Udekorowałam ją uprażonymi pestkami dyni i odrobiną śmietany i choć mamy już kalendarzową jesień, to wygląd talerza przypomniał mi o lecie.  Zupa krem z pieczonej dyni   Składniki: 1 kg obranego ze skórki miąższu dyni hokkaido 25 dag cebuli 3 średnie ząbki polskiego czosnku 1,5 litra wody 1 łyżeczka świeżego rozmarynu 1 łyżeczka łagodnej wędzonej papryki olej rzepakowy sól  pieprz młotkowany z kolendrą   Do dekoracji: pestki dyni gęsta śmietana Przygotowanie: Miąższ z dyni kromy w kostkę o boku około 3 cm. Układamy na blaszcze o nieprzywieralnej powierzchni i skrapiamy odrobiną oleju rzepakowego. Pieczemy 30 minut w piekarniku nagrzanym do 180 stopni. Cebulę i czosnek obieramy, kroimy w drobną kostkę. Przesmażamy na rumiano na 2 łyżkach oleju. Przekładamy do garnka wraz z dynią.  Zalewamy ciepłą wodą, gotujemy przez 5 minut od momentu wrzenia. Dokładnie miksujemy. Dodajemy wędzoną paprykę. Gorącą zupę doprawiamy do smaku solą i pieprzem młotkowanym z kolendrą.   Pestki dyni prażymy na suchej patelni. Zupę krem z pieczonej dyni przybieramy pestkami dyni i śmietaną.   Pozdrawiam serdecznie i życzę smacznego :) -Bernadetta   Czas przygotowania: około 60 minut Koszt przygotowania: około 5,00 złotych 