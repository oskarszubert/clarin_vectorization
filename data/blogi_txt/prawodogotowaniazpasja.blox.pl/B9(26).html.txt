Czasami dopada mnie totalny leń, kiedy nie mam siły, aby przygotować cokolwiek do jedzenia po pracy, a z drugiej strony z reguły mam wtedy ochotę na coś pysznego. Przed kilkoma dniami nastał właśnie taki dzień i w drodze do domu stwierdziłam, że chyba zjem chińską zupkę, bo totalnie nic szybkiego nie chciało mi przyjść do głowy. Po chwili skarciłam jednak samą siebie, bo przecież zupek chińskich z założenia nie jadam (no może raz w roku :-P) i gdy weszłam do sklepu od razu zobaczyłam piękny, świeży bób i już wiedziałam co dobrego przygotuję :)   Bób z orzechami włoskimi  Składniki: 50 dag bobu 1 łyżka masła 1/2 pęczka koperku 2 łyżki orzechów włoskich Sól   Przygotowanie: Bób przebieramy, dokładnie płuczemy. Zalewamy letnią wodą, zagotowujemy, lekko solimy. Dodajemy oczyszczone i dokładnie umyte łodyżki kopru. Drobny koperek siekamy. Bób gotujemy do miękkości, odcedzamy. Usuwamy łodygi kopru, dodajemy masło oraz drobno posiekany koper i dokładnie mieszamy. Wykładamy na talerz, posypujemy drobno posiekanymi orzechami. Przed dodaniem masła można bób obrać ze skórki, ale nam ogromną frajdę daje jego wyłuskiwanie "dziubkami", więc tego nie robiłam. Smacznego :) - Bernadetta 