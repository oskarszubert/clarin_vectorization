Potrawka z kurczaka to idealny pomysł na szybki i pyszny obiad. Można dodać do niej różne składniki, choć ja dziś przedstawiam Wam wersję, która mnie najbardziej smakuje. Suszone pomidory, cukinia, pierś z kurczaka i ser mascarpone tworzą pyszne połączenie. Do tego wystarczy ryż i np. grillowane mini cukinie. W tej właśnie kombinacji polecam Wam przygotowanie tej potrawki. Potrawka z kurczaka   Składniki: 45 dag piersi z kurczaka 1 słoik suszonych pomidorów 1 średnia cukinia + mini cukinie do grillowania 25 dag sera mascarpone 200 ml słodkiej śmietany 12 % 1 średnia cebula 2 ząbki polskiego czosnku 10 listków szałwii olej rzepakowy ryż sól pieprz   Przygotowanie: Pierś z kurczaka dokładnie płuczemy, usuwamy ewentualny tłuszczyk. Osuszamy ręcznikiem i kroimy w drobną kostkę.  Cebulę i czosnek obieramy, kroimy w drobną kostkę. Cukinie dokładnie myjemy, odcinamy końcówki. Średnią cukinię kroimy w cieniutkie plasterki, a mini cukinie wzdłuż na pół. Mini cukinie smarujemy odrobiną oleju rzepakowego. Oprószamy solą i pieprzem. Suszone pomidory odsączamy z zalewy, kroimy w cienkie paski. Na patelni rozgrzewamy 3-4 łyżki oleju rzepakowego. Wrzucamy posiekany czosnek i cebulę, a po mniej więcej 2 minutach dodajemy pierś z kurczaka. Smażymy do zrumienienia się mięsa. Lekko solimy. Dodajemy pokrojoną w plastry cukinię, ser mascarpone, śmietanę, suszone pomidory i porozrywane na mniejsze kawałki listki szałwii. Doprawiamy do smaku solą i pieprzem. Mini cukinie smażymy z dwóch stron na patelni grillowej (lub grillujemy na tradycyjnym sprzęcie) do chwili aż pojawią się na nich charakterystyczne odciski.  Potrawkę z kurczaka podajemy z ryżem i grillowanymi mini cukiniami.   Pozdrawiam serdecznie i życzę smacznego :) - Bernadetta   Czas przygotowania: około 30 minut Koszt przygotowania: około 26,00 złotych   Wszystkich serdecznie zapraszam do wzięcia udziału w Świątecznej Zbiórce Żywności, w ramach której w dniach od 29 listopada do 1 grudnia 2013 r. możecie przekazać część swoich zakupów wolontariuszom Banków Żywności, którzy czekać na Was będą w niemal 3500 sklepach spożywczych na terenie całego kraju. Podarowane produkty jeszcze przed Świętami Bożego Narodzenia zostaną przekazane osobom potrzebującym. Pamiętajcie: każdy może zostać Superbohaterem ! A bohaterami tegorocznej akcji będą zwłaszcza: ryż, czekolada, olej oraz konserwy. 