Od czasu do czasu dopada mnie muffinkowe szaleństwo, które staram się zawsze wprowadzić w życie. Tym razem zamarzyły mi się muffinki dwukolorowe waniliowo- śliwkowo- czekoladowe. Gdy "siedziały" w piekarniku, postanowiłam upiec też drugie- z marcepanem i wiśniami w syropie. Przepis na te drugie "babeczki" znajdziecie na blogu już niedługo, a tymczasem zapraszam na muffinki dwukolorowe...  A tutaj znajdziecie moje inne przepisy na muffinki.  Do przygotowania 12 sztuk potrzebne są: 2 szklanki mąki pszennej (typ 450-550) 1/2 szklanki drobnego cukru 2 łyżeczki proszku do pieczenia 2 jajka 12,5 dag masła lub dobrej margaryny 250 ml mleka 4 łyżki powideł śliwkowych 2 czubate łyżki kakao 1 łyżka domowego cukru waniliowego   Masło rozpuszczamy. Gdy przestygnie, miksujemy z jajkami i mlekiem. W osobnym naczyniu mieszamy mąkę, cukier i proszek do pieczenia. Wlewamy płynne składniki i niezbyt dokładnie mieszamy. Do 1/3 masy dodajemy cukier waniliowy, a do 2/3 kakao i powidła śliwkowe, mieszamy. Do foremek na muffinki nakładamy łyżkę ciemnej masy, następnie płaską łyżkę białego ciasta i na koniec zapełniamy foremki ciemnym ciastem. Pieczemy około 25 minut w piekarniku nagrzanym do 180 stopni.  Pozdrawiam serdecznie i życzę smacznego :) - Bernadetta   Koszt przygotowania: około 7,00 złotych. 