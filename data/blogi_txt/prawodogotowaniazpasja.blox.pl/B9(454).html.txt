Od kilku tygodni dynia nieprzerwanie króluje w mojej kuchni, ale wbrew pozorom pomysły na jej przyrządzenie się nie kończą :) Męża nie było, więc mogłam ugotować sobie coś lżejszego. Chciałam jednak, aby było to jednocześnie coś pożywnego i dlatego postawiłam na zupę krem. Ponieważ pogoda za oknem nie napawała optymizmem i nie zachęcała do aktywności, postawiłam na krem mocno rozgrzewający. Zupka wyszła pyszna- ostra, ale z lekko słodką nutą. Połączenie warzyw i owoców, to zdecydowanie to co lubię.   Do przyrządzenia tej zupy potrzebne są: 50 dag miąższu z dyni 30 dag ziemniaków 30 dag mango 5 cm kawałek białej części pora 4 szklanki wywaru warzywnego 1/2 dużego chili 2 łyżki oleju rzepakowego pieprz młotkowany z kolendrą imbir sól pieprz czarny 3 dag pestek dyni 50 ml śmietany 12 %   Ziemniaki obieramy, kroimy w kostkę. Podsmażamy na rozgrzanym oleju przez 4-5 minut wraz z pokrojonym w niedużą kostkę miąższem z dyni. Dodajemy drobno posiekaną białą część pora oraz chili w paseczkach. Smażymy 5 minut, zalewamy wywarem. Gotujemy do miękkości warzyw. Dodajemy obrane i pokrojone w kostkę mango (plaster mango zostawiamy do dekoracji). Dokładnie miksujemy blenderem. Doprawiamy do smaku solą, czarnym pieprzem, imbirem i pieprzem młotkowanym z kolendrą. Pestki dyni prażymy na rumiano na rozgrzanej patelni. Zupę nalewamy na talerze. Dekorujemy kleksami śmietany, paseczkami mango i pestkami dyni.  Smacznego :)     Koszt przygotowania zupy dla 4 osób: około 8,00 złotych. 