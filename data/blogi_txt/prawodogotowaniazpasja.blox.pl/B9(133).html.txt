Wiem, że fasolka już trochę zdrożała i jest jej coraz mniej, ale na szczęście można ją jeszcze dostać, więc póki co korzystam z takiej świeżej. Bardzo ją lubię z samym masłem i solą (z bułką tartą mniej), czy też w sałatkach. Doskonale sprawdza się ona również w zupach i oczywiście w towarzystwie pomidorów i dobrej kiełbaski.  A, że w tej ostatniej wersji jadam ją namiętnie od kilku lat, bo stanowi doskonałą odmianę od leczo czy bigosu, to i Wam szczerze ją polecam :) Podobną fasolkę jadałam często jako dziecko, z tym, że moja Mama nie dodawała do niej marchewki. Zamiast niej często w garnku lądował natomiast jeszcze boczek, bo pod wpływem 4 facetów w domu, Mama z reguły przygotowywała raczej "męskie" posiłki :)  Fasolka szparagowa w sosie pomidorowym   Składniki: 1 kg fasolki szparagowej 30 dag marchewki 35 kiełbasy z szynki 15 dag cebuli 1 litr domowego przecieru pomidorowego 3 łyżki oleju rzepakowego sól pieprz Przygotowanie: Odcinamy zdrewniałe końcówki fasolki, dokładnie ją płuczemy. Jeśli fasolka jest długa, przecinamy ją na pół. Cebulę obieramy, siekamy w drobną kostkę. Kiełbasę kroimy w połówki talarków. Marchew obieramy, kroimy w cienkie talarki. Fasolę z pokrojoną marchewką wrzucamy do wrzącej wody i gotujemy przez 7-8 minut, odcedzamy. Na głębokiej patelni lub w garnku z grubym dnem rozgrzewamy olej. Przesmażamy na rumiano cebulę z kiełbasą. Dodajemy fasolkę z marchewką. Wlewamy przecier pomidorowy i dusimy na wolnym ogniu do czasu aż fasolka będzie miękka. Doprawiamy do smaku solą i pieprzem.   Pozdrawiam serdecznie i życzę smacznego :) - Bernadetta   Czas przygotowania: około 60 minut Koszt przygotowania: około 25,00 złotych Wpis dodaję do akcji: 