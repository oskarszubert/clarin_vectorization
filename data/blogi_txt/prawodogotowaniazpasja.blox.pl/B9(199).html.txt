Dziś niedziela, a więc tradycyjnie już zapraszam Was na propozycję z cyklu przepis z książką... Kiszone cytryny- hmmm, do chwili, gdy nie natknęłam się na ten przepis, nie byłam fanką Jamiego Olivera. Nadal nią nie jestem, ale nie wykluczam, że po wypróbowaniu kolejnych przepisów, zacznę go darzyć sympatią ;) Przygotowanie tych cytryn zajmuje dosłownie kilka minut, a po 3-4 tygodniach otrzymujemy doskonały dodatek do sałatek, ryżu, kaszy, mięsa, deserów- do czego tylko chcemy. Cytryny zmieniają zupełnie smak potraw i sprawiają, że stają się one niezwykle odświeżające. Do ich przygotowania użyłam suszonych liści laurowych, gdyż nie dysponowałam świeżymi, zwiększyłam ilość pieprzu ziarnistego i zmniejszyłam ilość soli i cytryny wyszły takie, jak sobie wyobrażałam świeże i cudownie pachnące :)  Do przygotowania kiszonych cytryn potrzebujemy: 1 kg ekologicznych niewoskowanych cytryn 15 dag gruboziarnistej soli morskiej 2 laski cynamonu 2 liście laurowe 1 łyżkę ziaren czarnego pieprzu Cytryny myjemy, z dwóch dużych wyciskamy sok, a pozostałe nacinamy na krzyż do 3/4 głębokości. W nacięcia wsypujemy po łyżce soli. Cytryny układamy w wysokim słoju. Wkładamy laski cynamonu i pieprz. Zalewamy sokiem z cytryn, zasypujemy pozostałą solą. Uzupełniamy przegotowaną wodą o temperaturze około 60 stopni.  Odkładamy w chłodne i ciemne miejsce na 3-4 tygodnie. Co najmniej co 2-3 dzień potrząsamy energicznie słoikiem, aby wymieszać wodę z solą. Skórkę startą z kiszonych cytryn używamy do przyprawienia ryżu, kaszy, sałatek czy innych potraw. Możemy ją również pokroić w cienkie paseczki lub drobną kostkę i wykorzystać np. do dekoracji deserów.   Pozdrawiam serdecznie :) -Bernadetta   Koszt przygotowania: około 12,00 złotych 