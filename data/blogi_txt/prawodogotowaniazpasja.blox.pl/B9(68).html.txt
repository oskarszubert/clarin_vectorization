Niedawno wpadłam na kilka minut do znanego sklepu na L. i w biegu wrzuciłam do koszyka kilka produktów z tematycznego tygodnia. Ciekawa byłam zwłaszcza smaku czereśni w syropie, dlatego też od razu po powrocie do domu ich spróbowałam. Niestety okazały się tak słodkie, że nie bardzo mogłam je przełknąć. Dlatego też postanowiłam wykorzystać je do przygotowania deseru do kawki- efekt końcowy bardzo pozytywnie mnie zaskoczył :)   Do przyrządzenia tego deseru potrzebujemy: 15-20 ciastek canastrellini 1/2 słoika czereśni w syropie 25 dag sera mascarpone 100 ml śmietany 30 % 1 łyżka domowego cukru z prawdziwą wanilią granola czekoladowa   Na dnie przezroczystego niedużego półmiska układamy ciastka canastrellini. Skrapiamy je kilkoma łyżkami syropu z czereśni. Śmietanę ubijamy na sztywno z cukrem z prawdziwą wanilią. Cały czas ubijając dodajemy po łyżce sera mascarpone. Krem nakładamy na ciastka. Wyrównujemy powierzchnię, wkładamy do lodówki na co najmniej 3-4 godziny. Deser przybieramy czereśniami i posypujemy czekoladową granolą. Pozdrawiam serdecznie i życzę smacznego :) - Bernadetta 