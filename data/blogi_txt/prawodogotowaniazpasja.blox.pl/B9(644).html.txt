Wcześniej wydawało mi się, że wolnowar nie jest mi do szczęścia potrzebny, ale od kiedy go mam stwierdziłam, że nikomu go nie oddam :) Przygotowywanie w nim posiłków to czysta przyjemność- wrzucam składniki, od czasu do czasu zamieszam i nie martwię się, że coś mi się przypali.  Ugotowałam w nim już rosół, zrobiłam golonkę dla Męża (podobno pyszna wyszła) i karkówkę. Wołowina z warzywami i kaszą gryczaną, którą w nim przygotowałam, również była pyszna. Co prawda mięso musiałam wcześniej chwilę podsmażyć, ale zajęło mi to dosłownie 2 minuty, a później martwiłam się tylko, aby dodać poszczególne składniki. Uwielbiam takie jednogarnkowe dania, ale wcześniej rzadko je przygotowywałam, bo nie chciało mi się stać i co chwilę mieszać, aby nic się nie przypaliło. Teraz już nie mam takiej obawy, a dania wychodzą jeszcze bardziej aromatyczne.  Wołowina z warzywami i kaszą gryczaną z wolnowaru   Składniki: 35 dag wołowiny gulaszowej 1 średnia marchewka 1-2 puszki krojonych pomidorów (oczywiście lepsze będą świeże, ale zimą ciężko o dobre świeże pomidory) 2/3-1/2 szklanki kaszy gryczanej 2 średnie ziemniaki 30 dag różyczek brokułów 500 ml wywaru warzywnego olej rzepakowy 3 ziarna ziela angielskiego 1 liść laurowy 2-3 łyżki soku z limonki sól pieprz czarny pieprz młotkowany z kolendrą   Przygotowanie: Wołowinę kroimy w niedużą kostkę. Marynujemy w 2-3 łyżkach oleju rzepakowego i soku z limonki, doprawiamy odrobiną pieprzu młotkowanego. Odstawiamy na godzinę. Ziemniaki obieramy kroimy w niedużą kostkę. Obraną marchew przecinamy wzdłuż na ćwiartki, a następnie siekamy w talarki. Podsmażoną wołowinę wrzucamy do wolnowaru z ziemniakami i marchewką. Dodajemy pomidory z puszki, ziele angielskie i liść laurowy. Ustawiamy wolnowar na "2" i gotujemy przez 30 minut. Po tym czasie dodajemy opłukaną kaszę gryczaną, różyczki brokułów i wywar warzywny. Gotujemy do miękkości składników. Doprawiamy solą, czarnym pieprzem i pieprzem młotkowanym z kolendrą. Pozdrawiam serdecznie i życzę smacznego :) - Bernadetta   Czas przygotowania: około 120 minut Koszt przygotowania: około 25,00 złotych 