Kilka miesięcy temu podzieliłam się z Wami przepisem na suflet z mąką gryczaną, serem gouda pesto rosso i grana padano, który zapewnił mi awans do finału konkursu BlogerChef. Niedawno postanowiłam z sufletem zmierzyć się kolejny raz i tym razem zaryzykowałam dodanie do niego suszonych pomidorów w zalewie. I szczerze powiedziawszy nie jestem w stanie ocenić, który z nich bardziej mi smakował, bo oba były o niebo lepsze od tych, jakie jadłam w kilku restauracjach. Nie żebym się chwaliła, bo przygotowanie sufletu to naprawdę nie jest trudna sprawa, ale koniecznie spróbujcie mój suflet serowy z suszonymi pomidorami, a przekonacie się, jaki jest pyszny :)   Suflet serowy z suszonymi pomidorami  Składniki dla 4 osób: 3 dag masła 82 % 2 czubate łyżki mąki orkiszowej (typ 2000) 15 dag sera grana padano 8 dużych połówek suszonych pomidorów w zalewie 250 ml mleka 2 % 4 jajka pieprz w młynku tłuszcz w sprayu lub masło i bułka tarta do kokilek szczypta soli   Przygotowanie: Piekarnik nagrzewamy do 200 stopni. Pomidory odsączamy z zalewy, a następnie kroimy w drobną kostkę. Cztery kokilki spryskujemy tłuszczem w sprayu lub smarujemy je masłem i obsypujemy bułką tartą. Na patelni na niedużym ogniu rozpuszczamy masło. Dodajemy mąkę orkiszową i energicznie mieszamy do chwili połączenia się składników. Ciągle mieszając, wlewamy powoli mleko. Gdy masa zacznie gęstnieć, ściągamy ją z ognia i przekładamy do miseczki. Po lekkim przestudzeniu dodajemy żółtka, pokrojone suszone pomidory, starty na drobnych oczkach ser grana padano i trochę świeżo mielonego pieprzu. Dokładnie mieszamy, odstawiamy do przestudzenia. Białka ubijamy na sztywną pianę ze szczyptą soli. Połowę białek dodajemy do masy serowej i dokładnie, ale delikatnie mieszamy. Dodajemy pozostałe białka i znowu dokładnie mieszamy. Masę przekładamy do kokilek i od razu wstawiamy do piekarnika. Pieczemy 20-22 minuty. Podajemy od razu po przygotowaniu z ulubionymi dodatkami (polecam z pieczonymi pomidorkami koktajlowymi i sosem czosnkowym.   Pozdrawiam serdecznie i życzę smacznego :) - Bernadetta   Czas przygotowania: 20-25 minut pieczenie: 20-22 minuty koszt: około 20,00 złotych. 