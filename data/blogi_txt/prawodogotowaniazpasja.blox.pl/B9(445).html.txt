Mój przepis na zupę pomidorową z dorszem sprawił, że udało mi się ostatnio wygrać piękny garnek do gotowania na parze. Cóż było robić ? Trzeba go oczywiście było szybko przetestować. Na szczęście zarówno ja, jak i Mąż bardzo lubimy potrawy przygotowane na parze, więc nie musiałam się martwić o to czy przełknięmy taki dietetyczny obiad :D Postawiłam na roladki z kurczaka z warzywami na parze. Do tego ryż parboiled, brokuł z marchewką, trochę sosu czosnkowego, takiego jak w tej sałatce, oraz buraczek pieczony z kozim serem i byliśmy uśmiechnięci od ucha do ucha :) Najedliśmy się, wszystko bardzo nam smakowało, ale nie byliśmy "ociężali" i nie mieliśmy wyrzutów sumienia z powodu nadmiaru spożytych kalorii, bo danie w istocie nie było zbyt kaloryczne :) Dlatego polecam taki zestaw wszystkim- również tym, którzy aktualnie są na diecie !  Roladki z kurczaka z warzywami na parze  Składniki: 2 średnie piersi z kurczaka 2 marchewki 5 cm kawałek białej części pora 2 łyżki natki pietruszki 1 łyżka oleju z suszonych pomidorów ryż różyczki brokułów sól pieprz   Przygotowanie:  Każdą pierś z kurczaka kroimy na 3 kotlety, lekko rozbijamy. Doprawiamy z obu stron odrobiną soli, z jednej strony natomiast pieprzem. Marchewki obieramy, dokładnie płuczemy. Jedną ścieramy na tarce o grubych oczkach. Dodajemy pokrojoną na ćwiartki talarków białą część pora, natkę pietruszki i olej z suszonych pomidorów. Doprawiamy do smaku odrobiną soli i pieprzu. Warzywa rozkładamy na kotletach z piersi z kurczaka (od strony doprawionej pieprzem). Zwijamy roladki. Roladki zawijamy pojedynczo w folię spożywczą, zawiązujemy końce folii. W garnku do gotowania na parze zagotowujemy około 5 szklanek wody. Roladki z kurczaka układamy na sitku do gotowania na parze. Przykrywamy pokrywką. Po 5 minutach do gotującej się wody wkładamy 2 torebki ryżu. Roladki gotujemy jeszcze 10 minut, po czym wykładamy na talerz (ale nie wyjmujemy jeszcze z folii), a w ich miejsce na sitku układamy różyczki brokułów (u mnie mrożone) i pokrojoną w talarki marchewkę. Ryż gotujemy zgodnie z przepisem na opakowaniu, a warzywa do chwili aż będą miękkie. Roladki z kurczaka podajemy z ryżem i ugotowanymi na parze warzywami oraz ewentualnie również lekkim sosem np. czosnkowym i buraczkiem pieczonym z kozim serem.  Pozdrawiam serdecznie i życzę smacznego :) - Bernadetta Koszt przygotowania: około 10,00 złotych. 