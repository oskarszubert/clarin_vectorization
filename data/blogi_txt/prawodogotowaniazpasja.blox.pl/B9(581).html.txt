Jakiś czas temu dotarła do mnie ogromna paka wafli ryżowych, która od razu zmobilizowała mnie do kulinarnych eksperymentów... Takie batoniki "chodziły" za mną od dawna, ale nie wiedziałam czy się czasami nie rozpadną. Zaryzykowałam i... po dwóch dniach po batonikach nie było śladu, a Mąż stwierdził: "Wiesz słońce, te batoniki były pyszne. Nie chce Ci się czasami jeszcze zrobić ? Mogę Ci pomóc" :) Chyba więc Krzyśkowi smakowały, skoro sam z siebie zaproponował pomoc :D   Do przygotowania tych batoników potrzebne są: 10 wafli ryżowych 10 dag suszonych śliwek 5 dag migdałów 10 dag mieszanki keksowej 5 dag orzechów nerkowca 5 dag gorzkiej czekolady 100 ml śmietany 30 % 4 dag masła   Orzechy nerkowca i migdały rozdrabniamy blenderem. Śliwki bardzo drobno siekamy albo rozdrabniamy przy pomocy blendera. Dodajemy mieszankę keksową. W garnuszku rozpuszczamy masło, dodajemy połamaną czekoladę i mieszamy do chwili aż się całkowicie rozpuści. Wlewamy śmietanę i dokładnie mieszamy. Połowę wafli ryżowych rozdrabniamy blenderem na puch, a pozostałe łamiemy rękoma, dodajemy do bakalii. Wlewamy czekoladę ze śmietaną i dokładnie mieszamy. Powstałą masę wykładamy do formy do ciasta wyłożonej papierem do pieczenia i gotowania na grubość około 1 cm. Przykrywamy drugim arkuszem papieru, na który układamy 3-4 ciężkie książki i odstawiamy co najmniej na 4-5 godzin. Po tym czasie kroimy w niewielkie prostokąty i pozostawiamy na kilka godzin w temperaturze pokojowej, aby batoniki jeszcze bardziej stwardniały.  Smacznego :) 