Sylwestra spędziliśmy w domu, więc trochę dłużej szalałam w kuchni, aby trochę zaskoczyć gości. I chyba mi się udało. Góra jedzenia znikała w ekspresowym tempie. A furorę zrobiły koszyczki z ciasta francuskiego z oliwkami i suszonymi pomidorami. Goście od razu poprosili o przepis, co jest dla mnie dowodem, że naprawdę im smakowały :)  Koszyczki z ciasta francuskiego  Składniki: 1 opakowanie ciasta francuskiego (370 gram) 220 ml śmietany 30 % 3 jajka 6 dużych połówek suszonych pomidorów 25 zielonych oliwek z papryką 25 czarnych oliwek bez pestek 10 dag sera bałkańskiego 1 łyżka suszonych pomidorów z bazylią i czosnkiem sól i pieprz do smaku szczypiorek Przygotowanie:  Kilka oliwek odkładamy do dekoracji. Pozostałe kroimy w plasterki. Suszone pomidory siekamy w kostkę. Szeroką szklanką wycianamy krążki z ciasta francuskiego i wykładamy nimi blachę na muffinki. Śmietanę miksujemy z jajkami i suszonymi pomidorami z czosnkiem i bazylią. Doprawiamy odrobiną soli i świeżo mielonym pieprzem. Do masy śmietanowej dodajemy oliwki i suszone pomidory. Rozlewamy równomiernie do foremek wyłożonych ciastem francuskim. Pozypujemy pokrojonym w drobną kostkę serem bałkańskim. Pieczemy około 20 minut w piekarniku nagrzanym do 180 stopni. Gdy babeczki wystygną, wyciągamy je z foremek. Przybieramy plasterkami oliwek. Posypujemy drobno posiekanym szczypiorkiem.  Pozdrawiam serdecznie i życzę smacznego :) - Bernadetta   Koszt przygotowania: około 15,00 złotych. 