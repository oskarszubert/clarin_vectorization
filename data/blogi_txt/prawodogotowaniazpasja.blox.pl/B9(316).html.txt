W weekendy mam zazwyczaj więcej czasu na przygotowanie śniadań, więc kombinuję wtedy, jak się da i staram się moim Skarbom już od rana zaserwować coś smacznego i wyjątkowego. Niedawno postanowiłam pokombinować z sokiem pomidorowym, na który co trochę mamy z Julcią "fazy" trwające kilka tygodni. A, że taka trwa obecnie, to sok wylądował też w omlecie. Wbrew pozorom, jego przyrządzenie nie zajęło mi wiele czasu. Warzywa umyłam i osuszyłam poprzedniego dnia wieczorem, a przygotowując omlet następnego rano, użyłam blendera. Minęło zaledwie kilka chwil, a my już wcinaliśmy pyszne śniadanie. Bo naprawdę nie jest to posiłek byle jaki. Mimo, że bez mięsa, to jest baaaardzo pożywny. Jedna osoba naje się spokojnie takim omletem i nie potrzebuje żadnego pieczywa. Do popicia polecam zaś soczek- oczywiście pomidorowy, gdyż doskonale się komponuje ze smakiem omletu.   Omlet pomidorowy z warzywami   Składniki na 3 porcje: 6 jajek 2 serki twarogowe ziarniste 1 ogórek 10 dag szpinaku baby 1 opakowanie mixu kiełków 1 litr soku pomidorowego Tymbark sól ziołowa pieprz szczypiorek olej rzepakowy   Przygotowanie: Warzywa płuczemy, odsączamy na sicie. Ogórka obieramy, a następnie kroimy w cienkie plasterki. Białka oddzielamy od żółtek.  Do żółtek dodajemy 80 ml soku pomidorowego. Dokładnie ubijamy, doprawiamy solą ziołową oraz pieprzem. Białka ubijamy na sztywną pianę i dodajemy je do masy żółtkowej. Dokładnie, ale delikatnie mieszamy. Na patelni rozgrzewamy drobinę oleju rzepakowego. Wlewamy 1/3 masy jajecznej. Przykrywamy pokrywką i smażymy na średnim ogniu do chwili, aż omlet od dołu ładnie się przyrumieni, a od góry zetnie, ale pozostanie puszysty. Z pozostałej masy jajeczno- pomidorowej przygotowujemy jeszcze dwa omlety (aby te wcześniej usmażone nam nie wystygły, należy je położyć najlepiej na ciepłym talerzu i przykryć drugim talerzem). Na połówce każdego omletu kładziemy po 3-4 łyżki ziarnistego serka (bez śmietanki), następnie szpinak baby, plasterki ogórka i mix kiełków. Składamy omlety na pół i posypujemy je drobno posiekanym szczypiorkiem. Omlet popijamy sokiem pomidorowym.   Pozdrawiam serdecznie i życzę smacznego :) - Bernadetta   Czas przygotowania: około 20 minut Koszt przygotowania: około 20,00 złotych Każdy z nas może być Superbohaterem. Wystarczy w dniach od 29 listopada do 1 grudnia 2013 roku przekazać część swoich zakupów wolontariuszom Banków Żywności w jednym z niemal 3500 sklepów spożywczych na terenie całego kraju. Podarowane produkty jeszcze przed Świętami Bożego Narodzenia zostaną przekazane osobom potrzebującym. 