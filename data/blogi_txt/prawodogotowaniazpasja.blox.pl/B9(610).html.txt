Ależ ten czas leci ! Pamiętam ubiegłoroczne urodziny Krzyśka, jakby to było wczoraj, a minęło już 12 m-cy... A, że na urodziny tort musi być, to przygotowałam tort tiramisu, a więc ulubiony deser mojego Męża. Poprzednio robiłam go na zwykłych biszkoptach i z nieco inną masą (przepis znajdziecie tutaj), a tym razem na domowym na biszkopcie z 4 jaj.  I wszystko było ładnie i pięknie. Koncepcja opracowana, rękaw cukierniczy z końcówkami zakupiony i trach ! Po 5 sekundach rękaw rozpadł się na pół. Moje piękne końcówki okazały się nieprzydatne, gdyż za Chiny nie dało się ich przyczepić do starej szprycy cukierniczej, którą udało mi się znaleźć u Brata, a sklepy były pozamykane. Musiałam więc sobie jakoś poradzić z tą szprycą i zdezelowanymi końcówkami. I choć wygląd tortu odbiegał bardzo od zamierzonego, to smak był idealny ! Puszysty biszkopt z nutką alkoholu i amaretto oraz niezbyt słodki krem, to to co lubimy najbardziej :) A tort tiramisu w stylu rose cake przygotuję przy najbliższej okazji...   Tort tiramisu na biszkopcie  Składniki na biszkopt: 4 średnie jajka 1/4 szklanki mąki pszennej 1/2 szklanki mąki ziemniaczanej 1/4 szklanki cukru 1/2 łyżeczki proszku do pieczenia  1 łyżka octu winnego szczyptę soli tłuszcz i mąka krupczatka do formy   Na kremy: 1250 gram serka mascarpone 600 ml śmietany 30 %   5 łyżek miałkiego cukru 1 usztywniacz do śmietany   Dodatkowo: 120 ml kawy espresso 120 ml likieru amaretto ciemne kakao   Przygotowujemy biszkopt: Dno tortownicy smarujemy masłem i obsypujemy mąką krupczatką. Biała oddzielamy od żółtek i ubijamy na sztywno ze szczyptą soli. Pod koniec dodajemy cukier. Do żółtek dodajemy ocet oraz proszek do pieczenia, dokładnie mieszamy. Wlewamy do białek, chwilę razem ubijamy. Wsypujemy przesianą mąkę pszenną zmieszaną z mąką ziemniaczaną i delikatnie ale dokładnie mieszamy (w jedną stronę, zagarniając także mąkę, która opadnie na dno miski). Ciasto wlewamy do tortownicy o średnicy 24-26 cm. Pieczemy przez 35 minut w piekarniku nagrzanym do 160 stopni (sprawdzamy drewnianym patyczkiem czy biszkopt jest upieczony i w razie potrzeby wydłużamy nieco czas pieczenia), studzimy. Biszkopt przecinamy na 3 blaty.   Zimną kawę mieszamy z likierem amaretto i mniej więcej 1/3 naparu nasączamy pierwszy blat biszkoptu. Przygotowujemy pierwszy krem: 400 ml schłodzonej śmietany ubijamy niemal na sztywno, dodając pod koniec 3 łyżki cukru. Ciągle miksując dodajemy do śmietany 750 gram serka mascarpone (po jednej łyżce). Miksujemy do chwili aż masa zgęstnieje. 1/3 masy wykładamy na biszkopt, wyrównujemy powierzchnię. Układamy kolejny biszkopt, który również skrapiamy kawą z amaretto. Rozsmarowujemy połowę pozostałego kremu. Układamy ostatni blat ciasta i skrapiamy go pozostałą kawą z amaretto. Wykładamy resztę kremu i rozsmarowujemy ją na wierzchu ciasta. Na ciasto nakładamy obręcz tortownicy, spinamy, posypujemy ciemnym kakao i wkładamy do lodówki na 2-3 godziny.   Przygotowujemy drugi krem: Ubijamy pozostałe 200 ml śmietany dodając do niej usztywniacz oraz 2 łyżki cukru. Gdy śmietana będzie sztywna, ciągle miksując, dodajemy po łyżce pozostały ser mascarpone. Z tortu ściągamy obręcz tortownicy. 3-4 łyżkami kremu smarujemy boki ciasta, a pozostały przekładamy do szprycy cukierniczej. Dekorujemy wierzch i boki tortu.    Pozdrawiam serdecznie i życzę smacznego :) - Bernadetta   Czas przygotowania: 60-70 minut + czas pieczenia i oczekiwania Czas pieczenia: 35 minut Koszt przygotowania: około 40,00 złotych 