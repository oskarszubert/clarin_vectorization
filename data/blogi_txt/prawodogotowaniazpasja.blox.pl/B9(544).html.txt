Nie ma co ukrywać, aronia w tym roku naprawdę obrodziła :) A, że Teściowie mieli jej około 100 kg, więc 1/10 im porwałam i przerobiłam. Zrobiłam już tradycyjną aroniówkę, aroniówkę z jabłkiem i aronię do mięs. Trochę aronii zamroziłam na później (będzie idealna do mięs z owocami), a z reszty zrobiłam sok z aronii. Nie mam sokownika i nie chciałam się też bawić w robienie soku na zimno. A, że moje dwa Skarby uwielbiają herbatę z domowym soczkiem, to zamknęłam za szkłem trochę soku z aronii. Wyszedł pyszny, słodko- kwaśny i bez goryczki, która zniknęła dzięki przemrożeniu owoców i dodaniu liści wiśni.   Sok z aronii Składniki: 1,5 kg aronii 1,5 litra wody 200 liści wiśni 2 cytryny 35 dag cukru   Przygotowanie: Aronię dokładnie płuczemy, odsączamy na sicie i wkładamy w pojemniczkach do zamrażarki na 2-3 dni. Po tym czasie owoce rozmrażamy. Dodajemy dokładnie opłukane liście wiśni, zalewamy wodą. Doprowadzamy do wrzenia i gotujemy na wolym ogniu przez 30-35 minut.  Odstawiamy na 8 godzin. Po tym czasie aronię rozgniatamy tłuczkiem do ziemniaków, aby wycisnąć z niej jak najwięcej soku i od razu przecedzamy przez sito wyłożone gazą. Do soku dodajemy cukier i sok z dwóch cytryn. Ponownie zagotowujemy i gorący wlewamy do buteleczek.  Pasteryzujemy prze 10-15 minut. Przechowujemy w chłodnym i zacienionym miejscu.   Pozdrawiam serdecznie i życzę smacznego :) - Bernadetta 