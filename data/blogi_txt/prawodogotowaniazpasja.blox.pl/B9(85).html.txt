Kolejny przepis z książki "Przepisy kulinarne Dieta 5:2 dra Mosleya", który wypróbowałam i z czystym sumieniem mogę Wam polecić. Po szakszuce, którą pokazałam w ubiegłym tygodniu, przyszła pora na pieczarki z pomidorami concasse. Nie jest to danie ekspresowe w przygotowaniu, ale naprawdę warto trochę dłużej posiedzieć w kuchni, aby móc zjeść pyszne pieczone pieczarki z pastą pomidorowo- paprykową. Pomidory doprawiłam dodatkowo przyprawą ognistą w młynku, a zwykłą bazylię zastąpiłam czerwoną. Poza tym w miarę trzymałam się oryginalnego przepisu. A jeśli chcecie sprawdzić, jakie przepisy z książek kucharskich wcześniej wypróbowałam, zapraszam do zakładki: przepis z książką, która już się trochę rozrosła :)   Pieczarki z pomidorami concasse ﻿ Składniki: 2 papryki czerwone 5 pomidorów lima 8 pieczarek 1/2 małej cebuli 2 ząbki czosnku 2 gałązki oregano 1 łyżka czerwonej bazylii 1 łyżka oleju rzepakowego orzeszki pinii natka pietruszki sól pieprz ognista przyprawa do potraw w młynku   Przygotowanie: Paprykę dokładnie myjemy, osuszamy. Wkładamy do piekarnika nagrzanego do 200 stopni na 8-10 minut. Gorącą paprykę wkładamy do woreczka foliowego, zawiązujemy i odstawiamy na 5 minut. Paprykę obieramy ze skórki, usuwamy gniazda nasienne i kroimy w kostkę. Pomidory parzymy wrzątkiem, obieramy ze skóry, usuwamy ziarenka, drobno kroimy. Na patelni rozgrzewamy olej. Wrzucamy obrany i posiekany w drobną kostkę czosnek i cebulę. Smażymy do zarumienienia. Dodajemy pomidory, paprykę, bazylię i oregano. Dusimy razem około 10 minut. Lekko studzimy i miksujemy dokładnie blenderem. Doprawiamy do smaku solą, pieprzem i przyprawą ognistą. Pieczarki obieramy ze skórki, usuwamy ogonki. Lekko solimy i pieczemy przez 5 minut w piekarniku nagrzanym do 180-200 stopni. Na podpieczone pieczarki kładziemy pastę pomidorową i wstawiamy do piekarnika na kolejne 10-12 minut. Przed podaniem pieczarki posypujemy uprażonymi na suchej patelni orzeszkami i drobno posiekaną natką pietruszki.    Pozdrawiam serdecznie i życzę smacznego :) - Bernadetta   Czas przygotowania: około 50 minut Koszt: około 8,00 złotych. 