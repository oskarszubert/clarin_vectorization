Zostały mi białka 4 jaj, więc postanowiłam wykorzystać je do przygotowania mini babeczek. Trochę myślałam nad recepturą i na przekór sobie dodałam do nich drobno posiekaną skórkę z pomarańczy. Nie przepadam za pomarańczowymi wypiekami, ale tutaj wyjątkowo mi to połączenie odpowiada. Dlatego polecam Wam wypróbować mój przepis na wielkanocne mini babeczki, które będą idealne do świątecznego koszyczka i na wielkanocny stół :)   Do przygotowania 10 babeczek potrzebujemy: 4 białka dużych jaj 8,5 dag masła 82 % 80 ml mleka 2 % 1,5 szklanki mąki pszennej typ 500 (szklanka o pojemności 250 ml) 4 czubate łyżki drobnego cukru 1 łyżka cukru waniliowego 1/2 łyżeczki proszku do pieczenia 10 dag drobno posiekanej kandyzowanej skórki pomarańczowej szczyptę soli cukier puder lub lukier   Mąkę przesiewamy przez sito. Dodajemy proszek do pieczenia i cukier waniliowy oraz skórkę pomarańczową, dokładnie mieszamy. Masło rozpuszczamy, wlewamy zimne mleko. Białka jaj ubijamy na sztywno ze szczyptą soli. Pod koniec dodajemy cukier. Ciągle miksując na średnich obrotach, wlewamy po łyżce mleka z masłem. Mieszają delikatnie ale dokładnie, wsypujemy powoli mąkę ze skórką pomarańczową. Ciasto przekładamy do małych foremek na babeczki, posmarowanych odrobiną masła lub dobrej margaryny i lekko obsypanych mąką krupczatką. Pieczemy około 30 minut w piekarniku nagrzanym do 180 stopni. Po ostudzeniu posypujemy babeczki cukrem pudrem lub polewamy lukrem.  Pozdrawiam serdecznie i życzę smacznego :) - Bernadetta   Koszt przygotowania: około 8,00 złotych. 