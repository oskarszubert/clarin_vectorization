Jakiś czas temu przedstawiałam Wam przepis na babkę z kisielem. Popularne są również takie z budynie, ale z galaretką jeszcze nie widziałam, ani nie próbowałam. Postanowiłam więc upiec babkę na nowych galaretkach Winiary i muszę przyznać, że jestem bardzo pozytywnie zaskoczona. Tęczowa babka cieszy bowiem nie tylko oko, ale i podniebienie, a do tego jest bardzo łatwa w przygotowaniu :) Czy można chcieć czegoś więcej ?  Tęczowa babka Składniki: 50 dag mąki pszennej tortowej 1 szklanka cukru pudru 2 jajka 12,5 dag prawdziwego masła po 1 opakowaniu galaretek w 3 kolorach, np.: Blue Curacao, Mojito i Pina Colada 2 łyżki oleju rzepakowego 250 ml mleka 2 % 250 ml słodkiej śmietany 12 % 2 płaskie łyżeczki proszku do pieczenia różowy lukier kolorowe motylki cukrowe   Przygotowanie:  Miękkie masło ucieramy z cukrem pudrem na puch. Cały czas ucierając, dodajemy olej, a następnie całe jajka na przemian z łyżką śmietaną. Gdy wszystkie składniki ładnie się połączą, dodajemy porcjami przesianą przez sito mąkę pszenną, zmieszaną z proszkiem do pieczenia. Ucieramy masę na średnich obrotach do chwili połączenia się składników. Dzielimy na 3 równe części i do każdej dodajemy po jednej galaretce. Dokładnie mieszamy i ciągle ucierając wlewamy powoli po 1/3 części mleka. Tortownicę z wkładem babkowym (lub dużą formę do babki) smarujemy masłem i obsypujemy bułką tartą. Układamy kolejno niebieskie, następnie zielone i żółte ciasto. Pieczemy w piekarniku nagrzanym do 180 stopni przez 60 minut. Sprawdzamy drewnianym patyczkiem, czy ciasto jest upieczone i jeśli tak- wyciągamy z piekarnika. Gdy babka wystygnie, dekorujemy ją lukrem i cukrowymi motylkami.  Pozdrawiam serdecznie i życzę smacznego :) - Bernadetta   Koszt przygotowania: około 15,00 złotych. 