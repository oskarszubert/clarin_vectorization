Sezon na dynię w pełni, więc w najbliższym czasie możecie się spodziewać nowych przepisów na dania z jej wykorzystaniem. A, że w moim rodzinnym domu najczęściej gościły na stole wszelkiego rodzaju placki- zwykłe ziemniaczane, z cukinią, botwinką, dynią, czy mięsem wmieszanym do masy, to mam do nich niezwykły sentyment i często kombinuję nowe połączenia smakowe lub wracam do już mi znanych. Te placki z dyni i ziemniaków przygotowałam inaczej niż zawsze, bo bez dodatku mąki. Wyszły idealne- delikatne, ale jednocześnie wyraziste w smaku. Idealnie się komponowały z salsą z pomidorów. Polecam wszystkim, a zwłaszcza osobom, które lubią zdrowe i nieskomplikowane dania oraz tym cierpiącym na celiakię.    Placki z dyni i ziemniaków  Składniki na placki: 70 dag miąższu dyni hokkaido 35 dag obranych ziemniaków (najlepsze aster lub bryza) 2 duże lub 3 średnie jajka   Składniki na salsę pomidorową: 60 dag pomidorów 1 średnia cebula 2 ząbki czosnku sok z limonki lub cytryny Dodatkowo: szczypiorek sól pieprz czarny pieprz młotkowany z kolendrą olej rzepakowy   Przygotowanie salsy pomidorowej: Pomidory parzymy wrzątkiem, obieramy ze skórki. Kroimy w drobną kostkę i odsączamy z nadmiaru soku.  Dodajemy obraną i drobno posiekaną cebulę i poszatkowany drobno czosnek. Doprawiamy do smaku solą, mielonym czarnym pieprzem i sokiem z limonki lub cytryny.   Przygotowanie placków z dyni i ziemniaków: Miąższ z dyni ścieramy na tarce o grubych oczkach, a ziemniaki na drobnych oczkach.  Dodajemy jajka, wsypujemy płaską łyżeczkę soli i czubatą łyżeczkę pieprzu młotkowanego z kolendrą. Dokładnie mieszamy. Na patelni rozgrzewamy olej rzepakowy. Na gorącym oleju smażymy z obu stron na rumiano niewielkie i cienkie placuszki. Odsączamy z nadmiaru tłuszczu na papierowych ręcznikach,   Placki z dyni i ziemniaków podajemy z salsą z pomidorów posypaną drobno posiekanym szczypiorkiem.   Pozdrawiam serdecznie i życzę smacznego :) - Bernadetta   Czas przygotowania: około 40 minut Koszt przygotowania: około 7,00- 8,00 złotych. 