W ubiegłym tygodniu przytargałam do domu 2 siatki świeżutkich warzyw i owoców, których zjedzenie zajęło nam niespełna 3 dni :) W zasadzie dużo warzyw jemy przez cały rok, ale wiosną i latem, gdy ich wybór jest naprawdę duży, sięgamy po nie 3 razy chętniej. I choć np. młodą marchewkę uwielbiam na surowo, tym razem postanowiłam ją upiec i podać z fasolką szparagową. Pracy przy tym prawie nie ma, a efekt smakowy jest wystrzałowy :D Pieczona młoda marchewka z fasolką to po prostu Mistrzostwo Świata- i pod względem prostoty przygotowania i wspaniałego smaku. Nadaje się do zjedzenia sama, z fasolką, jako dodatek do obiadu czy też na przekąskę.   Pieczona młoda marchewka z fasolką   Składniki: 2 pęczki młodej marchewki 80 dag fasolki szparagowej 8 dag prawdziwego masła sól morska pieprz w młynku Przygotowanie: Piekarnik nagrzewamy do 180 stopni. Masło rozpuszczamy na niewielkim ogniu. Fasolkę dokładnie płuczemy, odcinamy zdrewniałe końce. Wkładamy do garnka, wlewamy 350 ml zimnej wody i gotujemy do chwili aż fasolka będzie jeszcze lekko twarda. W tym samym czasie obieramy marchewkę i dokładnie ją płuczemy. Układamy na blaszce do pieczenia, polewamy 1/3 roztopionego masła. Doprawiamy świeżo mieloną solą morską i czarnym pieprzem. Pieczemy w nagrzanym piekarniku 7-8 minut w piekarniku. Fasolkę odcedzamy, wlewamy pozostałe masło i doprawiamy świeżo mieloną solą. Fasolkę podajemy od razu po przygotowaniu z gorącą pieczoną młodą marchewką.   Pozdrawiam serdecznie i życzę smacznego :) - Bernadetta   Czas przygotowania: około 25 minut Koszt: około 6,00- 8,00 złotych. 