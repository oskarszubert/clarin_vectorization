Nie miałam pomysłu na obiad, ale nie martwiłam się- wszak to nie pierwszy raz, gdy koncepcja rodzi się dopiero w sklepie. Wystarczył jeden rzut oka na filety z łososia i wiedziałam, że muszę je przygotować. Ponieważ risotto chodziło za mną od dawna, oczywisty wniosek nasunął się sam- risotto z łososiem. Było pyszne, a do tego miało jeszcze jedną- ogromną zaletę: jego przygotowanie jest dziecinnie proste i ekspresowe :)   Do przyrządzenia 3 porcji potrzebne są: 1 szklanka ryżu arborio 3/4 szklanki wytrawnego białego wina 1 litr wywaru warzywnego sok z 1 limonki 250 gram fileta z łososia 1 cebula 2-3 łyżki oleju rzepakowego 1 łyżka masła 1 duża szczypta szafranu ser grana padano sól pieprz bazylia do dekoracji   Filety z łososia kroimy w kostkę mniej więcej 1/1 cm. Polewamy sokiem z połowy limonki. Doprawiamy solą i świeżo zmielonym pieprzem. Odstawiamy na 10 minut. Cebulę obieramy, kroimy w drobną kostkę. Przesmażamy na rumiano na rozgrzanym oleju. Dodajemy ryż, mieszamy. Gdy ryż zrobi się szklisty, podlewamy winem. Po jego odparowaniu, wlewamy szklankę wywaru, mieszamy.  W tym samym czasie na drugiej patelni podsmażamy z każdej strony na rumiano łososia. Po odparowaniu wywaru, podlewamy ryż kolejną porcją, dodajemy szafran i pozostały sok z limonki. Wlewamy jeszcze jedną szklankę wywaru. Po odparowaniu trzeciej szklanki wywaru, próbujemy czy ryż jest już gotowy, jeśli nie wlewamy pozostały wywar. Jeśli natomiast ryż jest już odpowiednio miękki, doprawiamy go do smaku solą i świeżo zmielonym pieprzem. Dodajemy masło i mieszamy dokładnie i energicznie, aby oblepiło nam ono wszystkie ziarenka ryżu. Nakładamy risotto na talerz. Posypujemy odrobiną sera. Przybieramy kawałkami łososia i listkami świeżej bazylii. Podajemy od razu po przygotowaniu. Smacznego :) 