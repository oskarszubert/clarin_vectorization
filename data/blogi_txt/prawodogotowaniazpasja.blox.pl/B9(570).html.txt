Na urodziny Męża musiał być tort- obowiązkowo domowy. Ponieważ w planach miałam przygotowanie wielu potraw i wiedziałam, że na tort nie zostanie mi zbyt dużo czasu, biszkopt upiekłam dzień wcześniej- późnym wieczorem i postanowiłam przełożyć go kremem z mascarpone, który w zasadzie zawsze mi się udaje. Tort wyszedł pyszny, niezbyt słodki i puszysty.   Do jego przygotowania potrzebne są:   Biszkopt: 6 dużych jajek ½ szklanki cukru 30 dag mąki pszennej 1 łyżeczka proszku do pieczenia Szczypta soli szczypta szafranu   Na krem: 50 dag sera mascarpone 350 ml śmietany 30 % 1 łyżeczka cukru waniliowego Cukier (4-5 łyżek) Dodatkowo: 2 łyżki kawy rozpuszczalnej Maliny Borówki amerykańskie Mocno schłodzone jajka ubijamy na sztywno ze szczyptą soli. Pod koniec dodajemy cukier i szafran. Przesiewamy mąkę z proszkiem do pieczenia i delikatnie, ale dokładnie mieszamy. Wlewamy masę do tortownicy o średnicy 26-28 cm (spód tortownicy- tylko spód- smarujemy uprzednio masłem i wysypujemy bułką tartą). Pieczemy w temperaturze 170-180 stopni przez 25 minut (patyczkiem sprawdzamy, czy biszkopt jest już gotowy). Wyciągamy z piekarnika i nożem obkrawamy boki, ściągamy obręcz i pozostawiamy do ostygnięcia. Kawę zalewamy szklanką gorącej wody, studzimy. Śmietanę dokładnie ubijamy z cukrem i cukrem waniliowym. Gdy będzie już sztywna, dodajemy po łyżce sera mascarpone i miksujemy na wolnych obrotach. Biszkopt kroimy na 3 krążki. Nasączamy pierwszy krążek ciasta kawą (mniej więcej 1/3 szklanki) i po 2 minutach smarujemy kremem z mascarpone. Układamy umyte i osuszone maliny oraz borówki. Przykrywamy kolejnym krążkiem i czynność powtarzamy. Ostatni płat ciasta nasączamy tylko kilkoma łyżkami kawy i rozsmarowujemy krem. Szprycą cukierniczą dekorujemy obręcz tortu. Przybieramy owocami.    Smacznego :) 