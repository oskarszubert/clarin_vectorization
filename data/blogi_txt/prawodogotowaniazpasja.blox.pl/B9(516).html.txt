Rzadko kupuję gotowe wędliny, jeśli już staram się, aby były "swojskie". Mam w domu jednak mięsożercę, który uwielbia na śniadanie czy kolację zjeść kawałek czegoś treściwszego. Dlatego też często piekę większy kawałek mięsa, który z reguły jemy raz na obiad, a później kroimy go cienko i obkładamy chleb. Kilka dni temu przygotowałam schab, który doskonale nadawał się na kanapki. Jego przygotowanie jest banalnie proste i chyba każdy sobie z tym poradzi...   Do jego przyrządzenia potrzebne są: 60 dag schabu 3 łyżki ciemnego sosu sojowego 2 łyżki sosu piri piri 2 łyżki musztardy angielskiej (lub innej ostrej) 3 łyżki wina ryżowego 4-5 łyżek oleju rzepakowego 1 łyżka miodu   Schab oczyszczamy (jeśli ma u góry nieco tłuszczu, to go zostawiamy, a wtedy ładnie się wytopi podczas pieczenia i mięso nie będzie suche). Sos sojowy mieszamy z winem ryżowym i pozostałymi składnikami. Marynatą smarujemy mięso i wkładamy w niedużym pojemniczku do lodówki na co najmniej 16 godzin- w tym czasie co 3-4 godziny mięso przewracamy, aby dokładnie się zamarynowało). Mięso wraz z marynatą wkładamy do niedużego żaroodpornego naczynia i pieczemy pod przykryciem 45 minut w temperaturze 180 stopni. Po tym czasie ściągamy pokrywkę i pieczemy mięso jeszcze 15-20 minut, aby skórka się przyrumieniła. Podajemy na ciepło lub na zimno- pokrojony w cienkie plasterki.    Koszt: około 15,00 zł. Porcja dla 4-6 osób. Smacznego :) 