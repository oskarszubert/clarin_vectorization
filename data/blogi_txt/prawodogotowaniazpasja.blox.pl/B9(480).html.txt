Pamiętam, gdy będąc dzieckiem, pierwszy raz zobaczyłam i spróbowałam makaronu w kształcie ryżu. Baaardzo mi smakował i choć lubię go i na słodko i w słonych daniach, to najczęściej robię z nim sałatki i dlatego zawsze mam go pod ręką. Kompozycja makaronu z ogórkiem, rzodkiewką, kukurydzą i zieleniną była pierwszą, jaką spróbowałam te ładnych kilkanaście lat temu i choć proporcje składników pewnie były inne (aż tak dobrej pamięci nie mam), to ta- przygotowana niedawno również bardzo mi smakowała.   Do jej przygotowania potrzebujemy:   1 szklankę makaronu w kształcie ryżu 2 ogórki szklarniowe 8 średnich rzodkiewek 1 małą puszkę kukurydzy 1/2 pęczka szczypiorku 1/2 pęczka koperku 3 łyżki majonezu sól pieprz   Makaron gotujemy zgodnie z przepisem na opakowaniu w lekko osolonej wodzie. Odcedzamy, hartujemy zimną wodą. Rzodkiewki dokładnie płuczemy, kroimy w ćwiartki talarków, dodajemy do makaronu. Ogórka obieramy, kroimy w kostkę. Dorzucamy do pozostałych składników wraz z posiekanym koperkiem i szczypiorkiem oraz odsączoną zalewy kukurydzą. Dodajemy majonez, doprawiamy do smaku solą i pieprzem, dokładnie mieszamy. Sałatkę podajemy schłodzoną. Smacznego :) 