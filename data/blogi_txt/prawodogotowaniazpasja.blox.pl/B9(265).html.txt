Kilka dni temu zdradziłam Wam na facebooku tajemnicę mojego obiadu ze szparagami. Muszę przyznać, że moje przeczucie, aby do sosu z kurczakiem, suszonymi pomidorami i mascarpone, dodać zielone szparagi, okazało się wspaniałym pomysłem. Dzięki temu zabiegowi oraz orzeszkom pinii, makaron z kurczakiem i szparagami okazał się daniem nietuzinkowym i wspaniałym w smaku- z pewnością na stałe zagości w naszym menu (oczywiście w sezonie szparagowym :D).  Makaron z kurczakiem i szparagami   Składniki: 1 opakowanie makaronu pełnoziarnistego (u mnie pióra) 1 pęczek zielonych szparagów podwójna pierś z kurczaka 10 połówek suszonych pomidorów 12 dag mascarpone 200 ml śmietany 18-30 % 2 łyżki oleju rzepakowego lub oleju z suszonych pomidorów 1 łyżeczka cukru sól pieprz świeża bazylia do dekoracji 4 łyżki orzeszków piniowych   Przygotowanie: Odcinamy i wyrzucamy 1 cm zdrewniałe końcówki szparagów. Łodyżki kroimy na około 1 cm kawałki, pozostawiamy około 3-4 cm główki. Zagotowujemy 1,5 litra wody, dodajemy cukier i 1/3 łyżeczki soli. Gotujemy szparagi do chwili aż będą lekko twarde. Odcedzamy, hartujemy zimną wodą i ponownie odcedzamy. Orzeszki piniowe prażymy na rumiano na rozgrzanej patelni. Pierś z kurczaka oczyszczamy dokładnie z tłuszczu, płuczemy, kroimy w drobną kostkę. Suszone pomidory siekamy w cienkie paski. Na patelni rozgrzewamy olej. Przesmażamy na rumiano pierś z kurczaka, doprawiamy szczyptą soli. Dodajemy mascarpone, śmietanę oraz suszone pomidory. Dokładnie mieszamy, dorzucamy szparagi bez główek. Doprawiamy do smaku solą i świeżo mielonym pieprzem. Makaron, ugotowany zgodnie z przepisem na opakowaniu, polewamy sosem z kurczakiem i suszonymi pomidorami. Posypujemy orzeszkami piniowymi. Przybieramy główkami szparagów i listkami świeżej bazylii. Pozdrawiam serdecznie i życzę smacznego :) - Bernadetta   Czas przygotowania: około 40 minut Koszt: około 30,00 złotych. 