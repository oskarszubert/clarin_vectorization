Czy można przygotować dietetyczną sałatkę ze smażonym kurczakiem ? Oczywiście :) Wystarczy pierś z kurczaka usmażyć w domowym "papirusie", pokroić i połączyć z rukolą, pomidorkami i awokado. Początkowo chciałam pierś z kurczaka podać z jakąś surówką, ale po chwili doszłam do wniosku, że przygotuję z nią sałatkę. I chyba dobrze zrobiłam, bo wyszła bardzo smaczna, dlatego z czystym sumieniem Wam ją polecam. Jeśli macie natomiast ochotę na łososia z domowego "papirusu", to polecam Wam ten przepis. Do jej przygotowania potrzebujemy: 1 średnią pierś z kurczaka 10 dag rukoli 15 dag pomidorków koktailowych 1/2 dojrzałego awokado 5 łyżek oleju rzepakowego 1/2 łyżki miodu 1 łyżkę octu winnego 1 płaską łyżkę słodkiej papryki 2 łyżki ziół dalmatyńskich sól pieprz sok z limonki 2 łyżki czarnego sezamu   Pierś z kurczaka oczyszczamy, dokładnie płuczemy. Oszuszamy papierowym ręcznikiem, kroimy na 2-3 kotlety. 2 łyżki oleju rzepakowego mieszamy ze słodką papryką i ziołami dalmatyńskimi. Doprawiamy solą i pieprzem. Marynatą smarujemy z obu stron wszystkie kotlety i odstawiamy na 20-30 minut. Po tym czasie każdy kawałek mięsa zawijamy osobno w papier do pieczenia i gotowania. Pierś smażymy na średnio rozgrzanej patelni około 5-6 minut z każdej strony (mięso nie może być krwiste). Kroimy w paseczki o długości około 2 cm i szerokości 0,5 cm. Rukolę i pomidory dokładnie płuczemy, odsączamy na sicie. Awokado obieramy ze skóry, kroimy w cienkie paseczki o długości około 1,5- 2 cm. Mieszamy 3 łyżki oleju rzepakowego z octem i miodem. Doprawiamy do smaku solą, pieprzem i sokiem z limonki. W misce układamy rukolę, pokrojone w ćwiartki pomidorki oraz paseczki kurczaka i awokado. Polewamy winegretem. Posypujemy czarnym sezamem. Sałatkę podajemy od razu po przygotowaniu.  Pozdrawiam serdecznie i życzę smacznego :) - Bernadetta   Koszt przygotowania: około 15,00 złotych. 