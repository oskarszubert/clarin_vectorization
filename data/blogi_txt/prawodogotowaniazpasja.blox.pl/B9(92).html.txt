Od kilka lat sama robię przyprawę do piernika, ale niedawno zaczęłam się zastanawiać czy nie dać sobie z tym spokoju. Przecież jest taki wybór gotowych przypraw... Podczas ostatnich zakupów, postanowiłam więc rzucić okiem na dostępne na naszym rynku przyprawy i aż mnie zmroziło. Przyprawa do piernika i w kilku na pierwszym miejscu mąka pszenna ? Aaaa, to teraz już rozumiem dlaczego ludzie mówią, że przyprawy te są mało aromatyczne. W kilku mąki pszennej nie znalazłam, ale jedną z głównych pozycji zajmował w nich anyżek, a ja go nie lubię. Wzięłam jednak dwa różne opakowania i postanowiłam nieco bliżej przyjrzeć im się w domu. Niestety okazało się, że obie tak okropnie pachniały anyżkiem, że nie miałam odwagi ich wypróbować i kolejny raz przygotowałam swoją przyprawę do piernika. Poniżej przedstawiam więc wersję na domowę przyprawę do piernika dla leniwców lub osób, które nie posiadają młynka do mielenia kawy :)  Domowa przyprawa do piernika   Składniki: 3 laski cynamonu lub 4 łyżki mielonego 3/4 gałki muszkatołowej 1 łyżeczka suszonego, mielonego imbiru 30 ziaren kardamonu 3/4 łyżeczki mielonych goździków 1/2 łyżeczki czarnego pieprzu 1/2 łyżeczki mielonego ziela angielskiego   Przygotowanie: Kardamon umieszczamy w moździerzu, rozgniatamy i usuwamy łupinki. Ziarenka rozgniatamy dokładnie. Cynamon i gałkę muszkatołową ścieramy na tarce o drobnych oczkach. Dodajemy imbir, goździki, pieprz oraz ziele angielskie, dokładnie mieszamy. Przyprawę przechowujemy w szczelnie zamkniętym niedużym słoiczku. Pozdrawiam serdecznie :) - Bernadetta   Czas przygotowania: około 10 minut Koszt przygotowania: około 5,00 złotych 