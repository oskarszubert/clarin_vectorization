Podobnego łososia spróbowałam 8 lat temu w Luksemburgu. Ryba jest przepyszna, a do tego za jednym zamachem otrzymujemy dodatek do głównego dania. Tym razem do marchewki z cebulą dodałam koperek, który wzbogacił smak potrawy. Łosoś ma jeszcze jedną zaletę- po prostu nie ma prawa się nie udać :)   Do jego przygotowania potrzebne są: 2 duże dzwonka łososia (po około 30 dag każde) 4 średnie marchewki 2 średnie cebule 1 pęczek koperku 200 ml śmietany 30 % 3 łyżki oleju rzepakowego sól pieprz Marchew obieramy, myjemy, ścieramy na tarce o grubych oczkach. Obraną cebulę kroimy w drobną kostkę. Koperek drobno siekamy, łyżkę odkładamy do dekoracji, a pozostały dodajemy do marchewki z cebulą. Wlewamy olej, doprawiamy solą i pieprzem. Dokładnie mieszamy, wstawiamy w żaroodpornym naczyniu do piekarnika nagrzanego do 180 stopni na 8 minut. Łososia dokładnie myjemy, osuszamy papierowym ręcznikiem. Wyciągamy połowę warzyw i na poostałe kładziemy dzwonka ryby. W przestrzenie układamy resztę warzyw. Zalewamy śmietaną, doprawiamy solą i pieprzem. Pieczemy w 180 stopniach około 20 minut. Podajemy z ziemniaczanym puree. Smacznego :) 