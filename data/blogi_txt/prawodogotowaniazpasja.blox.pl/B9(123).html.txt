Zastanawiałam się czy dodać jeden wpis czy też każdą zupę, jaką przygotowywaliśmy na warsztatach, przedstawić Wam osobno i doszłam do wniosku, że ta druga opcja będzie bardziej czytelna. A więc najpierw zaproszę Was na cielęce flaczki z krewetkami. Połączenie nietypowe, ale pyszne !    Flaczki z krewetkami Składniki: 30 dag średnich krewetek 40 dag oczyszczonych sparzonych cielęcych flaków wywar wołowy 1 średnia kość wołowa 1/2 małego selera 1 średnia pietruszka 1 średnia marchewka 6 cm białej części pora 3 małe ząbki czosnku 2 liście laurowe 5 ziaren ziela angielskiego 8-10 ziaren pieprzu imbir w proszku majeranek sól pieprz chili masło i olej lub masło klarowane Przygotowanie:  W garnku zagotowujemy około 5 szklanek wywaru wołowego, dodajemy kość wołową, ziele angielskie, liść laurowy i pieprz ziarnisty oraz połowę obranych, umytych i pokrojonych w 3-4 cm słupki warzyw. Gotujemy 20 minut. W tym czasie flaczki kroimy w cienkie paseczki, wrzucamy do wrzącej wody i gotujemy około 10 minut, odcedzamy. Wywar przecedzamy, dodajemy pozostałe warzywa i gotujemy na wolnym ogniu. Krewetki czyścimy, przecinamy wzdłuż na pół lub pozostawiamy w całości. Na patelni rozgrzewamy łyżkę masła z odrobiną oleju lub masło klarowane i przesmażamy pocięte flaczki. Po 2 minutach dodajemy krewetki oraz rozgnieciony czosnek i gdy krewetki zrobią się różowe, dorzucamy je do wywaru. W razie potrzeby dolewamy jeszcze trochę wywaru. Doprawiamy do  smaku roztartym w dłoniach majerankiem, imbirem, solą, pieprzem i chili, gotujemy jeszcze kilka minut. Zdjęcie u góry przedstawia flaczki przygotowane przeze mnie, a to poniżej podane nam w restauracji Platter:  Pozdrawiam serdecznie i życzę smacznego :) -Bernadetta 