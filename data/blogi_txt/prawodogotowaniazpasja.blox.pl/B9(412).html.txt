Nie miałam czasu, by na imprezę urodzinową Męża ugotować obiad, a jednocześnie chciałam, aby goście byli syci i zadowoleni. Kupiłam więc różnorodne mięsa, kilka kawałków wyciągnęłam z zamrażarki i zaczęłam działać. Łopatka wieprzowa, surowy boczek, pierś z kurczaka połączone z warzywami i kolorowymi śliwkami okazały się strzałem w dziesiątkę. Mięso było mięciutkie, owoce niemal niewidoczne, ale doskonale zbilansowały smak dania. Na pewno niebawem zrobię powtórkę :)   Do przygotowania dużego gara tej potrawy potrzebne nam będzie: 60 dag łopatki wieprzowej 30 dag surowego boczku 1 średnia pierś z kurczaka 2 średnie marchewki 50 dag ziemniaków 1 nieduża cukinia (około 30 dag) 10 średnich śliwek węgierek 8 żółtych śliwek ok. 30 suszonych śliwek 3 dojrzałe średnie pomidory olej rzepakowy sól pieprz 1 łyżeczka kruszonego chili jajapeno papryka ostra 2 liście laurowe 8 ziaren ziela angielskiego   Boczek, łopatkę i pierś z kurczaka kroimy w średnią kostkę. 6-7 łyżek oleju mieszamy z 1/2 łyżeczki ostrej papryki oraz szczyptą solą. Zalewamy pokrojoną łopatkę i dokładnie mieszamy. Na rozgrzanej patelni podsmażamy boczek do czasu, aż wytopi się z niego spora ilość tłuszczu. Dodajemy łopatkę i smażymy razem 10 minut, po czym dorzucamy pierś z kurczaka i smażymy do czasu aż się zarumieni. Wlewamy 0,5 litra wody, dodajemy ziele angielskie i liście laurowe. Dusimy na wolnym ogniu pod przykryciem około 40 minut. Ziemniaki obieramy, płuczemy, kroimy w większą kostkę. Marchewkę tniemy w grubsze plasterki. Pomidory parzymy wrzątkiem i kroimy w drobną kostkę. Dodajemy do mięsa i dusimy kolejne 15 minut. Cukinię płuczemy, przecinamy wzdłuż na pół, wydrążamy miękki miąższ i kroimy w paseczki. Dodajemy do pozostałych składników wraz z dokładnie umytymi, pozbawionymi pestek i pokrojonymi w cienkie plasterki śliwkami żółtymi i węgierkami, a także suszonymi śliwkami. Dusimy jeszcze 10-15 minut. Wsypujemy chili jalapeno, doprawiamy do smaku solą i pieprzem.  Smacznego :) 