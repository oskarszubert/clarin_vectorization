Gdy planujemy weekendowy wyjazd, to w piątek wieczorem nasza lodówka z reguły świeci pustkami. Zazwyczaj nie mam problemu z przygotowaniem z takich "resztek" jakiejś szybkiej kolacji, ale ostatnio dopadła mnie totalna pustka. Podczas rozmowy telefonicznej zapytałam więc Męża co mam przygotować, bo kompletnie nie mam pomysłu, a On odparł, abym kupiła frytki. Jakoś nie było to w moim typie, ale po drodze do domu, weszłam do sklepu z myślą, aby je zakupić i... gdy ujrzałam ładne pieczarki od razu przyszło mi do głowy przygotowanie zapiekanek- wszak ser żółty i kilka innych dodatków zawsze mam w domu :) Zapiekanki wyszły świetne i dlatego serdecznie Wam je polecam :) Do ich przygotowania potrzebujemy: 4 podłużne bułki (o długości około 6-7 cm) ser żółty w plastrach 25 dag pieczarek 1/2 małej cebuli 1 łyżka masła suszone pomidory zielone oliwki z papryką szczypiorek sól pieprz   Pieczarki obieramy, kroimy w cienkie plastry. Obraną cebulę siekamy w drobną kostkę. Podsmażamy razem na rozgrzanym maśle na wolnym ogniu (najlepiej pod przykryciem) przez 4-5 minut, aż pieczarki zmiękną. Doprawiamy do smaku solą i pieprzem, studzimy. Bułki kroimy na pół, możemy przesmarować odrobiną masła. Układamy cienką warstwę pieczarek z cebulką. Przykrywamy plasterkami sera. Przybieramy pokrojonymi w cienkie paski suszonymi pomidorami oraz plasterkami oliwek. Pieczemy około 5 minut w piekarniku nagrzanym do 170-180 stopni. Możemy podać z ketchupem, ale zapiekanki doskonale smakują posypane tylko odrobiną drobno posiekanego szczypiorku.  Smacznego :) -Bernadetta   Koszt przygotowania: około 12,00 złotych. 