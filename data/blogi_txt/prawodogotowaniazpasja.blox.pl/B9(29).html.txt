Przed urlopem miałam chwilę (dosłownie) wolnego czasu i przeglądalm książeczkę "120 wypieków" i od razu nabrałam ochoty na przygotowanie kilku znajdujących się tam smakołyków. Oczywiście jak to już ze mną jest- przepis musiałam odpowiednio zmodyfikować. Wg oryginalnej receptury byłeczki były przygotowane z 22,5 dag mąki pszennej, ja dałam 2,5 szklanki (równo 35 dag) i przy mniej więcej takiej samej ilości płynnych składników, jak w książce, ilość okazała się idealna- bułeczki wyszły mięciutkie i cudnie pachniały. A moja Córeczka (i nie tylko Ona) była zachwycona ich kształtem. Dodatkowo zrezygnowałam z dodawania do nich cukru, który był zawarty w oryginalnym przepisie i poprzestałam na miodzie, a także dorzuciłam rodzynki i żurawinę.   Do przygotowania tych bułeczek potrzebne są: 75 g masła 2,5 szklanki mąki pszennej 3 czubate łyżki miodu 1 łyżeczka proszku do pieczenia 0,5 płaskiej łyżeczki soli 1/4 szklanki mleka 1 jabłko o wadze 15 dag 1/4 szklanki rodzynek 1/4 szklanki żurawiny 1 duże jajko   Do mąki dodajemy proszek do pieczenia oraz sól, mieszamy. Dorzucamy pokrojone w kostkę masło i zagniatamy dokładnie do chwili aż konsystencją będzie ono przypominać zacierki. Dodajemy obrane, pozbawione gniazda nasiennego i starte na grubych oczkach jabłko oraz rodzynki i żurawinę. Mleko mieszamy z miodem i jajkiem. Płyn wlewamy do ciasta i dokładnie mieszamy. Zagniatamy ciasto, które rozwałkowujemy na wysypanej mąką stolnicy na grubość kilku milimetrów. Foremkami do ciastek wycinamy male bułeczki. Pieczemy około 10 minut w piekarniku nagrzanym do 220 stopni. Smacznego :) 