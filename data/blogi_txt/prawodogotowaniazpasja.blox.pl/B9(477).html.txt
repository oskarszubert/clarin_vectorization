Ostatnio zorientowałam się, że mam w szafie stanowczo za dużo puszek groszku i czerwonej fasoli, których używam od święta. Postanowiłam choć trochę zmniejszyć ten zapas i przygotowałam sałatkę, którą zjedliśmy ze smakiem na kolację i dokończyliśmy następnego dnia na śniadanie.   Do przygotowania tej sałatki potrzebne są: 1 woreczek ryżu jaśminowego 1 pierś z kurczaka 1 puszka groszku 1 puszka czerwonej fasoli 1/2 słoiczka srebrnej cebulki marynowanej 2 łyżki majonezu 2 ząbki czosnku szczypiorek sól pieprz olej przyprawa do drobiu   Pierś z kurczaka oczyszczamy, osuszamy i smażymy dokładnie na rozgrzanym oleju. Doprawiamy przyprawą do drobiu, studzimy. Kroimy w drobną kostkę. Ryż gotujemy zgodnie z przepisem na opakowaniu, odcedzamy i również studzimy. Wrzucamy odsączony z zalewy groszek i fasolę dodatkowo przepłukaną letnią wodą (2-3 łyżki groszku zostawiamy do dekoracji). Dodajemy pokrojoną pierś z kurczaka, cebulkę i majonez oraz przeciśnięty przez praskę czosnek. Doprawiamy do smaku solą i pieprzem. Sałatkę przekładamy do mniejszej miseczki, przybieramy pozostałym groszkiem i drobno posiekanym szczypiorkiem.  Smacznego :) 