Dziś mam dla Was przepis na ciasteczka owsiane bez cukru, można by nawet rzec, że są to niemal dietetyczne ciasteczka owsiane, gdyż nie zawierają cukru, a mąką pszenną zastąpiłam w znacznej części mąką gryczaną. O ile więc ciasteczka te mają na pewno trochę kalorii, to są to kalorie bardzo zdrowe i takie, których nie trzeba się aż tak bardzo bać :) A dlaczego postawiłam właśnie na ciasteczka owsiane ? Jak pewnie wielu z Was pamięta, niedawno byłam na warsztatach kulinarnych z Grzegorzem Łapanowskim i Agnieszką Maciąg. I tak posmakowały mi ciastka Agnieszki, że po powrocie postanowiłam z nimi trochę poeksperymentować. Wyszły równie dobre (jeśli nie lepsze :D) od oryginału, dlatego z czystym sumieniem Wam je polecam.  Do ich przygotowania potrzebujemy: 17 dag mąki gryczanej, 17 dag płatków owsianych, 3 czubate łyżki mąki pszennej, 12 dag masła 82 %, 3 łyżki śmietany 12 lub 18 % ukwaszonej, 2 czubate łyżki rodzynek, 2 czubate łyżki łuskanego słoneczniku, 2 czubate łyżki żurawiny suszonej, 2 czubate łyżki pestek dyni, 3 czubate łyżki płatków migdałowych, 2 łyżki miodu 1 łyżkę ksylitolu 1/2 laski cynamonu szczyptę soli 1 limonkę  Mąki przesiewamy przez sito. Dodajemy sól, płatki migdałowe i pozostałe bakalie. Limonkę dokładnie myjemy, parzymy wrzątkiem, osuszamy ręcznikiem. Na drobnych oczkach ścieramy skórkę bez albedo, dodajemy do mąki z bakaliami. W niedużym garnuszku rozpuszczamy masło, dodajemy miód, ksylitol oraz startą na drobnych oczkach korę cynamonu, dokładnie mieszamy. Płynne składniki wlewamy do sypkich, dokładnie mieszamy. Dodajemy tyle kwaśnej śmietany, aby składniki zaczęły się ładnie lepić. Formujemy dowolnej wielkości okrągłe ciasteczka. Pieczemy w piekarniku nagrzanym do 180 stopni przez 18-20 minut.  Pozdrawiam serdecznie i życzę smacznego :) - Bernadetta   Koszt przygotowania: około 14,00 złotych. 