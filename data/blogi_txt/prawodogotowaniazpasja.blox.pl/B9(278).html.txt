Drób to chyba mój ulubiony rodzaj mięsa. Nawet nie chyba- na pewno. I dlatego często goszczą u mnie piersi, nóżki czy skrzydełka. Te w miodowo- musztardowej marynacie pierwszy raz przygotowałam przed ładnymi kilkoma miesiącami, ale od tamtej pory są moim zdecydowanym faworytem. I to pomimo tego, że za miodem z założenia nie przepadam. Trzeba jednak przyznać, że w marynatach do wszelakich mięs sprawdza się znakomicie.   Do przygotowania tych skrzydełek potrzebować będziecie:   6 skrzydełek z kurczaka 3 łyżki miodu 3 łyżki musztardy miodowej 1 łyżeczka papryki słodkiej 1/2 łyżeczka chili 1 łyżeczka kolendry 1 łyżeczka cząbru 1/2 łyżeczki imbiru 1 łyżka bardzo drobno posiekanej natki pietruszki 6 ziaren angielskich 3 ząbki czosnku sól pieprz 4 łyżki oliwy woda   Czosnek obieramy, przeciskamy przez praskę, mieszamy z olejem, musztardą i miodem. Kolendrę i ziele angielskie ucieramy w moździerzu, dodajemy do pozostałych składników wraz ze słodką papryką, natką pietruszki, cząbrem, imbirem, chili, solą i pieprzem. Dokładnie mieszamy, dodajemy odrobinę wody, aby powstała nam dosyć gęsta pasta. Oczyszczone skrzydełka obtaczamy dokładnie w przygotowanej paście i odstawiamy na pół godziny. Po upływie tego czasu pieczemy w temperaturze 190 stopni około 50 minut. Podajemy z ulubionymi dodatkami.   Smacznego :) 