Uwielbiam serek mascarpone. Wykorzystuję go nie tylko do dań wytrawnych, ale bardzo często również do przygotowania deserów. Niedawno robiłam tort tiramisu oraz deser z owocami z jego dodatkiem. Gdy jednak pojawiły się pierwsze słodkie truskawki, od razu miałam ochotę na taki prosty deser z mascarpone i truskawkami. I oczywiście musiałam go szybko zrobić :) Deser jest bardzo szybki w przygotowaniu, zawiera zaledwie 4 składniki i jest dosyć kaloryczny, ale jednocześnie tak pyszny, że nie sposób mu się oprzeć :D   Deser z mascarpone i truskawkami Składniki: 200 ml śmietany 30 % 10 dag serka mascarpone 25 dag truskawek 3 łyżki cukru pudru   Przygotowanie: Truskawki płuczemy, odsączamy na sicie. Usuwamy szypułki. Dwie truskawki kroimy w drobną kostkę, a pozostałe dokładnie rozdrabniamy blenderem. Schłodzoną śmietanę ubijamy na sztywno, dodając pod koniec cukier puder, a następnie, miksując na niskich obrotach, po łyżce sera. Do 2 szklanek lub pucharków wkładamy po dwie łyżki masy śmietanowo- serowej. Dwie kolejne łyżki wkładamy do szprycy do dekorowania ciast i deserów.  Pozostały krem miksujemy na niskich obrotach, dolewając powoli rozdrobnione truskawki. Gdy składniki ładnie się połączą, przekładamy masę do pucharków. Przybieramy pozostałym jasnym kremem i pokrojonymi w kostkę truskawkami.  Pozdrawiam serdecznie i życzę smacznego :) - Bernadetta   Koszt przygotowania: około 7,00 złotych. 