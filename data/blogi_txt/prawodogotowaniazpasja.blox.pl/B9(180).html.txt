Zachciało mi się świeżego szpinaku i jajek przepiórczych. Cóż było zrobić. Zafundowałam je sobie na śniadanie. I jakoś nigdy aż tak bardzo nie wnikałam w kaloryczność pierwszego w ciągu dnia posiłku, ale tym razem postanowiłam się nieco nad nią pochylić. Nie sztuką jest bowiem zjeść dwa listki sałaty i powiedzieć, że miało się lekkie śniadanie. Gdy przychodzi wiosna i słońce częściej wychyla się zza chmur, chciałoby się zjeść i lekko i syto. Sprawdziłam: jajka przepiórcze w koszulkach ze szpinakiem to prawdziwe dietetyczne śniadanie- lekkie, bo jego porcja zawiera około 175,00 kalorii, ale i pożywne, gdyż po jego spożyciu długo nie czujemy się głodni.  Do przygotowania porcji dla 1 osoby potrzebujemy: 20 dag młodych listków szpinaku 10 dag dojrzałego pomidora 5 jajek przepiórczych 50 ml jogurtu naturalnego 1 łyżkę octu winnego 1 ząbek czosnku sól ognistą mieszankę przypraw w młynku lub pieprz kolorowy   W garnku zagotowujemy 750 ml wody. Szpinak dokładnie płuczemy letnią wodą. Mokry wrzucamy na rozgrzaną patelnię i ciągle mieszając smażymy 2-3 minuty. Dodajemy obrany i posiekany w bardzo drobną kostkę czosnek. Doprawiamy odrobiną soli. Na talerzu układamy pokrojonego w cienkie plasterki pomidora. Polewamy go jogurtem naturalnym. Na środku układamy sporą porcję szpinaku. Po bokach rozkładamy resztę. Zmniejszamy ogień pod gotującą się wodą, dodajemy ocet winny. Wbijamy do szklanki po jednym jajku i delikatnie wlewamy do wody. Gotujemy około 30 sekund. Jajka przepiórcze w koszulkach układamy na szpinaku. Posypujemy ognistą mieszanką przypraw lub pieprzem kolorowym. Podajemy od razu po przygotowaniu.   Pozdrawiam serdecznie i życzę smacznego :) - Bernadetta   Koszt przygotowania: około 7,00 złotych. 