Mój Mąż uwielbia risotto i ostatnio napomknął mi, że z chęcia by je znowu zjadł. Nie namyślając się długo, postanowiłam je przygotować na piątkowy obiad. Jego przygotowanie jest bardzo proste i szybkie, więc idealnie nadaje się, gdy jesteśmy zapracowani, albo wtedy, gdy po intensywnym tygodniu, nie mamy po prostu siły na długie siedzenie w kuchni. Na moim blogu znajdziecie też przepis na risotto z suszonymi grzybami, czy też risotto z buraczkiem. Dla miłośników ryb, mam natomiast risotto z łososiem, a dla zwolenników potraw z drobiem risotto z kurczakiem. Dla tych, którzy wolą ryż na słodko, mam z kolei risotto z truskawkowym musem.  Dziś przedstawiam Wam natomiast przepis na risotto z warzywami i suszonymi borowikami. Powiedzieć, że było pyszne, to za mało. Wyszło rewelacyjne i mimo braku mięsa- bardzo treściwe i sycące.   Do jego przygotowania potrzebujemy: 1/2 średniej cebuli 1 szklankę ryżu do risotto 4/5 szklanki białego wina 3 szklanki warzywnego wywaru 30 g suszonych borowików 20 dag małej cukini 1 szklankę mrożonej marchewki z groszkiem 10 dag parmezanu 2 łyżki oleju z suszonych pomidorów 5 dag masła sól pieprz szczypiorek   Cebulę obieramy i kroimy w drobną kostkę. W dużej patelni lub garnuszku podgrzewamy olej. Wrzucamy cebulę i suszone grzyby. Gdy lekko się przyrumienią, wsypujemy ryż. Dokładnie mieszamy. Po 2 minutach wlewamy białe wino. Gdy wino odparuje wlewamy chochelkę wywaru. Gdy wywar zostanie wchłonięty przez ryż, wlewamy kolejną chochelkę. Dodajemy dokładnie umytą i pokrojoną na ćwiartki talarków cukinię oraz marchewkę z groszkiem. Wlewamy resztę wywaru. Gdy ryż będzie już niemal miękki, dodajemy masło oraz 3/4 startego na grubych oczkach parmezanu. Dokładnie mieszamy, doprawiamy do smaku solą i pieprzem. Risotto nakładamy na talerze. Posypujemy drobno posiekanym szczypiorkiem. Przybieramy wiórkami parmezanu.  Pozdrawiam serdecznie i życzę smacznego :) -Bernadetta   Koszt przygotowania: około 27,00 złotych. 