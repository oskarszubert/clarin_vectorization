Niedawno do kolekcji moich książek dołączyły "Ciasta i ciasteczka" Siostry Marii. Wcześniej, w ramach cyklu przepis z książką, wypróbowałam trzy przepisy Siostry Anastazji i teraz postanowiłam spróbować jakiejś propozycji kolejnej zakonnicy, które podobno mają nosa do ciast :D I muszę przyznać, że się nie zawiodłam. Kremówka Kardynalska Siostry Marii jest bardzo smaczna i do tego łatwa w przygotowaniu- za mnie niemal całą pracę wykonał robot wielofunkcyjny bez którego już nie umiem się obyć :) Choć Siostra postawiła na dekorację ciasta plasterkami pomarańczy, ja wykorzystałam truskawki i tak otrzymałam biszkopt z truskawkami w nieco innej formie. Zrezygnowałam z cukru waniliowego w biszkopcie i dałam nieco mniej dżemu porzeczkowego. Upiekłam ciasto w formie 23x33 cm i małej tortownicy o średnicy 16 cm. Nie układałam na przemian biszkoptu i bezy, a wylałam najpierw ciasto biszkoptowe i na nie bezę, aby było mniej pracy :) Ciasto upieczone w tortownicy podałam nieco inaczej, ale o tym będzie w osobnym wpisie. Jeśli będziecie chcieli upiec ciasto w formie 23x33 cm, zmniejszcie o 1/3 ilość składników. Jeśli chcecie przygotować je w takich samych proporcjach, jak ja- wtedy polecam Wam wlać je do nieco większej formy (ja przełożyłam tylko to z formy prostokątnej, a przed dodaniem do śmietany kawy odłożyłam 1/3 śmietany i użyłam do dekoracji ciasta upieczonego w tortownicy).  Kremówka Kardynalska Siostry Marii/ biszkopt z truskawkami   Składniki: 6 jajek 15 dag cukru 80 g mąki pszennej tortowej 1/2 łyżeczki proszku do pieczenia 400 ml śmietany 30 % słodkiej 5 łyżek dżemu z czarnej porzeczki 1 łyżka cukru pudru 1 łyżka kawy rozpuszczalnej 1 usztywniacz do śmietany truskawki czekoladowa posypka do dekoracji   Przygotowujemy biszkopt: Oddzielamy żółtka 4 jaj od białek. Mąkę przesiewamy przez sito z proszkiem do pieczenia. Dwa całe jajka i 4 żółtka ubijamy dokładnie robotem. Ciągle miksując, dodajemy porcjami 7 dag zwykłego cukru, a następnie- gdy masa będzie puszysta- po łyżce mąki zmieszanej z proszkiem do pieczenia. Przygotowujemy bezę: Białka ubijamy na sztywno ze szczyptą soli. Ciągle miksując, wsypujemy po łyżce pozostałego zwykłego cukru. Formę do ciasta wykładamy papierem do pieczenia. Rozsmarowujemy ciasto biszkoptowe, a na nim bezę. Pieczemy 20-25 minut w piekarniku nagrzanym do 160 stopni. Pozostawiamy do ostudzenia. Przełożenie: Kremówkę ubijamy na sztywno, dodając pod koniec kawę, cukier puder i i usztywniacz do śmietany. Ostudzone ciasto wyjmujemy z formy. Kroimy na 3 równe prostokąty. Układamy kawałek ciasta na paterze, smarujemy od strony bezy 1/3 dżemu, a następnie 2 czubatymi łyżkami bitej śmietany. Układamy kolejny kawałek ciasta i postępujemy tak, jak z pierwszym. Przykrywamy ostatnim kawałkiem ciasta. Smarujemy boki i wierzch ciasta pozostałą bitą śmietaną. Przybieramy posypką czekoladową i pokrojonymi na pół truskawkami.    Pozdrawiam serdecznie i życzę smacznego :) - Bernadetta   Czas przygotowania: 30 minut + czas pieczenia i studzenia Pieczenie: 20-25 minut Koszt: około 12,00- 13,00 złotych. 