Podczas ostatniej wizyty u Teściów znowu zaserwowałam nam pizzę. Co prawdą niemal pod nosem mają oni pizzerię, ale choć pizza jest tam całkiem całkiem, to podobno do mojej się nie umywa :) Nie mnie to oceniać, ale miło, że to, co przygotuję, smakuje innym. A pizza na tym cieście smakuje wszystkim :) Już kiedyś przedstawiałam Wam pizzę z cukinią i serowymi bokami, którą przygotowałam na niemal identycznym cieście. Jedyna różnica sprowadzała się do użytych ziół. Jak bowiem wiadomo, dobry przepis na ciasto do pizzy to podstawa ! A siła tego tkwi przede wszystkim w tym, że w zależności od stopnia rozwałkowania, przygotujemy pizzę na cienkim lub grubym cieście, bez uszczerbku dla jej smaku.   Pizza ze szpinakiem  Składniki na 4 średnie pizze: Na ciasto: 35 dag mąki pszennej typ 500 1 i 1/5 szklanki mleka 2 dag świeżych drożdży 2 łyżki oleju rzepakowego 1 płaska łyżeczka soli 1 łyżeczka cukru 1 łyżka ziół prowansalskich 1 łyżeczka suszonej bazylii   Na sos: 1/2 słoiczka koncentratu pomidorowego 1 ząbek czosnku 10 listków świeżej bazylii sól pieprz   Dodatkowo:﻿ 45 dag blanszowanego szpinaku 1 mała puszka kukurydzy 5 dag mozzarelli 20 dag żółtego sera olej rzepakowy do posmarowania blachy i ciasta mąka pszenna do obsypania stolnicy sól   Przygotowanie: Ciasto: Mleko podgrzewamy do temperatury 37 stopni. Do połowy mleka dodajemy drożdże i cukier. Dokładnie mieszamy, odstawiamy na 2-3 minuty, aby drożdże "zaczęły pracować". Mąkę przesiewamy przez sito do dużej miski. Dodajemy sól, roztarte w dłoni zioła prowansalskie oraz bazylie i rozczyn drożdżowy. Mieszamy łyżką. Wlewamy pozostałe mleko i olej. Zagniatamy energicznie elastyczne ciasto. W razie potrzeby podsypujemy odrobiną mąki. Ciasto smarujemy odrobiną oleju i odstawiamy do wyrośnięcia.   Sos:  W tym czasie do koncentratu pomidorowego dodajemy obrany i przeciśnięty przez praskę czosnek oraz drobno posiekaną bazylię. Doprawiamy solą i pieprzem. Obłożenie:  Ciasto dzielimy na 4 równe części i każdą rozwałkowujemy na obsypanej odrobiną mąki stolnicy nadając im owalny kształt. Układamy na blaszkach posmarowanych olejem lub wyłożonych papierem do pieczenia. Ponownie odstawiamy ciasto na około 20 minut do wyrośnięcia. Ciasto smarujemy sosem pomidorowym. Posypujemy startym na grubych oczkach żółtym serem oraz blanszowanym szpinakiem. Kukurydzę odcedzamy z zalewy, rozsypujemy na szpinaku. Posypujemy odrobiną startej mozzarelli. Pieczemy 18 minut w piekarniku nagrzanym do 180 stopni na funkcji termoobieg lub przez 20-25 minut w piekarniku ustawionym na grzanie "góra- dół".   Pozdrawiam serdecznie i życzę smacznego :) - Bernadetta   Czas przygotowania: około 120 minut Koszt przygotowania: około 22,00 złotych 