Jakiś czas temu koleżanka zapytała mnie o przepis na ciasto wegańskie. Nie mam, nigdy nie piekłam. A, że nie lubię nie mieć, to już mam: wegańskie proste i pyszne ciasto czekoladowe bez cukru!  Strasznie się bałam tego podejścia i mimo, że przewertowałam "pół internetu" nie znalazłam przepisu, który by mnie zachwycił i który chciałabym wypróbować. Postanowiłam więc opracować własną recepturę, co zajęło mi jakieś dwa dni. Niestety nie mogłam od razu wprowadzić pomysłu w życie, bo najzwyczajnie w sezonie wiecznych przetworów, nie miałam na to czasu.  Pierwszy raz także wykorzystałam syrop z agawy do przygotowania ciasta. Musiałam więc spróbować surowe ciasto, aby dobrać odpowiedni poziom słodzyczy. Ale udało się i mogę powiedzieć, że jestem z siebie naprawdę dumna :) Ciasto wyszło takie, jak chciałam. No może z wyjątkiem tego, że lekko popępało na wierzchu, ale to podobno często się zdarza przy wegańskich wypiekach. Niedoskonałości trochę jednak zamaskowałam polewą czkoladową i owocami. I już wiem, że niebawem podejmę kolejne wegańskie wyzwanie :)   Proste i pyszne ciasto czekoladowe bez cukru   Składniki: 2 szklanki mąki tortowej (po 250 ml, ja użyłam z Lubelli) 3 czubate łyżki kakao 2 łyżeczki proszku do pieczenia 1 czubata łyżeczka cynamonu 3/4 szklanki mleka ryżowego 2/5 szklanki śmietany sojowej 1/3 szklanki oleju rzepakowego 11 łyżek syropu z agawy 15 dag startej na drobnych oczkach marchewki   Na polewę: 1 tabliczka gorzkiej czekolady 50 ml mleka ryżowego 50 ml likieru truskawkowo- limonkowego Dodatkowo: maliny i figa   Przygotowanie: Tortownicę o średnicy 16-18 cm wykładamy papierem do pieczenia. Do miski robota wsypujemy mąkę, kako, proszek do pieczenia i cynamon. Wlewamy mleko ryżowe, śmietanę roślinną, olej i syrop z agawy. Dokładnie (ale niezbyt długo) mieszamy robotem- mnie zajęło to jakieś 15 sekund. Dodajemy startą marchewkę i łyżką mieszamy ją dokładnie z ciastem. Pieczemy 40 minut w piekarniku nagrzanym do 180 stopni (bez termoobiegu). Sprawdzamy suchym patyczkiem, czy ciasto jest wystarczająco dopieczone (powinno być jeszcze lekko wilgotne) i pozostawiamy do ostudzenia.   Przygotowujemy polewę: Mleko ryżowe zagotowujemy. Dodajemy połamaną czekoladę  i ciągle mieszając podgrzewamy na małym ogniu do chwili całkowitego rozpuszczenia czekolady. Wlewamy likier i dokładnie mieszamy. Jeśli polewa jest zbyt rzadka, to jeszcze chwilę ją podgrzewamy. Polewamy ciasto i przybieramy je malinami oraz figą. Pozdrawiam serdecznie i życzę smacznego :) - Bernadetta   Czas przygotowania: 10 minut Pieczenie: 40 minut Koszt: około 18,00 złotych 