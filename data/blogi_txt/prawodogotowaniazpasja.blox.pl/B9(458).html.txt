Lubimy z Krzyśkiem szybkie, pożywne i niezbyt ciężkie dania. Dlatego też często przygotowuję sałatki. Tę przygrządziłam niedawno z tego, co akurat miałam pod ręką. Kompozycja smaków rodziła się w mojej głowie, jak niemal zawsze, w chwili przygotowania. Intuicja jednak mnie nie zawiodła i sałatka obojgu nam bardzo smakowała.   Do jej przygotowania potrzebne są:   1 szklanka ryżu tre colori 1 pierś z kurczaka 1 ogórek szklarniowy 2 łyżki posiekanego koperku 2 łyżki posiekanego szczypiorku 8 połówek suszonych pomidorów w oleju 3-4 łyżki oleju z suszonych pomidorów sok z 1/2 cytryny chili zioła prowansalskie sól pieprz   Ryż gotujemy zgodnie z przepisem na opakowaniu w lekko osolonej wodzie, odcedzamy, studzimy. Pierś z kurczaka skrapiamy sokiem z cytryny, lekko solimy, nacieramy roztartymi w dłońmi ziołami prowansalskimi i chili. Odstawiamy na 5-10 minut. Po tym czasie grillujemy na rumiano z obu stron. Mięso studzimy, kroimy w drobną kostkę, dodajemy do ryżu. Ogórka obieramy, kroimy w kostkę. Dodajemy do pozostałych składników wraz z posiekanym szczypiorkiem i koperkiem. Suszone pomidory również kroimy w kostkę. Wlewamy olej z pomidorów. Doprawiamy do smaku solą i pieprzem. Sałatkę wkładamy na 2-3 godziny do lodówki, aby się "przegryzła". Możemy podać w miseczce lub od razu poporcjować i zaserwować małe kuleczki na liściach sałaty. Smacznego :) 