W miniony weekend, Kenwood postanowił zmobilizować pasjonatów gotowania i zaprosił do wspólnego upieczenia greckich ciasteczek o wdzięcznej nazwie: "kurabiedes", wg przepisu samego Teo Vafidisa. Pomyślałam, że jeśli uda mi się kupić wodę różaną, to z przyjemnością dołączę do tej zabawy. Wodę udało się dostać i w piątek po pracy przystąpiłam do pieczenia. Postanowiłam przygotować ciasteczka z 1/4 proporcji z oryginalnego przepisu i wszystko szło gładko- zwłaszcza, że wszystkie składniki mieszał za mnie robot. Nagle uświadomiłam sobie jednak, że zamiast 1/4 cukru pudru, a więc około 5 dag, dałam 10. Aby ratować sytuację, dodałam 40 ml koniaku i 10 dag mąki. Ciasteczka wyszły rewelacyjne ! Co prawda z wody różanej można zrezygnować, ale z jej dodatkiem smakują o niebo lepiej :) Obficie obsypane cukrem pudrem kurabiedes w kształcie gwiazdek, czy dzwoneczków, będą doskonale się prezentować na świątecznym stole.   Do przygotowania około 80 ciasteczek potrzebujemy:   25 dag masła 82 % 60 dag mąki pszennej typ 550 1 żółtko 2 łyżki cukru z prawdziwą wanilią 12,5 dag płatków migdałów 1 czubata łyżeczka proszku do pieczenia 10 dag cukru pudru + cukier do posypania woda różana 80 ml koniaku   Przesianą przez sito mąkę pszenną mieszamy rozdrobnionymi płatkami migdałowymi, proszkiem do pieczenia, cukrem z prawdziwą wanilią. Miękkie masło ucieramy dokładnie robotem kuchennym (lub mikserem)- ja użyłam mieszadła "K". Ciągle miksując dodajemy 10 dag cukru pudru i żółtko jaja, a następnie powoli wlewamy koniak. Wsypujemy po trochu sypkich składników i dokładnie wyrabiamy ciasto. Rozwałkowujemy ciasto na grubość około 3-4 milimetrów. Foremkami do ciastek wycinamy dowolne kształty. Ciastka pieczemy w temperaturze 160 stopni przez około 18-20 minut. Gorące skrapiamy obficie wodą różaną i posypujemy cukrem pudrem.  Smacznego :)   Koszt przygotowania: około 25,00 złotych. Rada: Aby ciasto łatwiej się wałkowało, połóżcie na nie papier saga lub inny papier o nieprzywieralnej powierzchni. 