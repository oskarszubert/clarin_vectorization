Jak schudnąć, ale jednocześnie nie głodzić się cały czas ? Dr Mosley w książce "Dieta 5:2", dostępnej np. na stronie Wydawnictwa Muza proponuje, aby przez 5 dni w tygodniu jeść normalne posiłki, a przez 2 dni (nienastępujące po sobie), ograniczyć liczbę kalorii do 500 w przypadku kobiet i 600 dla mężczyzn. Choć książka ta wzbudza kontrowersje, to jednak przypadek jej autora, który zastosował dietę na sobie i w ciągu 1,5 miesiąca schudł 6 kilo oraz zgubił aż 25 % tkanki tłuszczowej pokazuje, że dieta ta naprawdę jest skuteczna. Dlatego dziś postanowiłam przedstawić Wam mój przykładowy jadłospis w diecie 5:2, który mogą wcielić w życie kobiety. Mężczyźni mogą dodatkowo zjeść np. 25 dag jabłka lub 150 ml jogurtu naturalnego.  Na śniadanie proponuję więc jajka przepiórcze w koszulkach ze szpinakiem  do ich przygotowania (dla 1 osoby) potrzebujemy:   20 dag młodych listków szpinaku 10 dag dojrzałego pomidora 5 jajek przepiórczych 50 ml jogurtu naturalnego 1 łyżkę octu winnego 1 ząbek czosnku sól ognistą mieszankę przypraw w młynku lub pieprz kolorowy   W garnku zagotowujemy 750 ml wody. Szpinak dokładnie płuczemy letnią wodą. Mokry wrzucamy na rozgrzaną patelnię i ciągle mieszając smażymy 2-3 minuty. Dodajemy obrany i posiekany w bardzo drobną kostkę czosnek. Doprawiamy odrobiną soli. Na talerzu układamy pokrojonego w cienkie plasterki pomidora. Polewamy go jogurtem naturalnym. Na środku układamy sporą porcję szpinaku. Po bokach rozkładamy resztę. Zmniejszamy ogień pod gotującą się wodą, dodajemy ocet winny. Wbijamy do szklanki po jednym jajku i delikatnie wlewamy do wody. Gotujemy około 30 sekund. Jajka przepiórcze w koszulkach układamy na szpinaku. Posypujemy ognistą mieszanką przypraw lub pieprzem kolorowym. Podajemy od razu po przygotowaniu.   A na obiadokolację polecam zupę pomidorową  z soczewicą    Do przygotowania zupy dla 4 osób potrzebne są: 1,5 litra wywaru warzywnego 15 dag suchej zielonej soczewicy 50 g koncentratu pomidorowego sok z 1/2 limonki 10 dag dzikiego ryżu (waga przed ugotowaniem) 15 dag czerwonej cebuli 3 ząbki czosnku 1 płaska łyżka masła klarowanego 1 płaska łyżeczka kminku 1 łyżeczka kurkumy 2 łyżki drobno posiekanej natki pietruszki czarna sól cypryjska kolorowy pieprz 50 ml śmietany 9 % do dekoracji   Cebulę i czosnek obieramy. Kroimy w drobną kostkę. Podsmażamy na rumiano na rozgrzanym maśle. Po 2-3 minutach dodajemy opłukaną soczewicę. Smażymy razem kolejne 2-3 minuty. Wlewamy wywar warzywny. Gotujemy do chwili aż soczewica będzie miękka. Dodajemy koncentrat pomidorowy, rozgnieciony w moździerzu kmin, kurkumę i sok z limonki oraz natkę pietruszki. Doprawiamy do smaku czarną solą i kolorowym pieprzem. Miksujemy blenderem, ale niezbyt dokładnie. Podajemy z dzikim ryżem ugotowanym zgodnie z przepisem na opakowaniu. Przybieramy odrobiną śmietany.   Pozdrawiam serdecznie :) - Bernadetta 