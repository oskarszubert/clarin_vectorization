Sushi uwielbiam pod każdą postacią. Choć mówi się, że albo się je kocha, albo nienawidzi, to pewnie dlatego, że pierwsze sushi zjadłam nie w restauracji, lecz przygotowane przez Brata około 10 lat temu, miałam tylko jedno wyjście: zasmakować w nim bez końca. Przez te lata zdarzyło mi się je również własnoręcznie przygotowywać niezliczoną ilość razy, a z efektów jestem- odpukać- coraz częściej bardzo zadowolona. Nie byłabym jednak sobą, gdybym nawet gotując ryż do sushi, nie zaczęła z nim eksperymentować. Na każdym opakowaniu wskazywano, aby ryż płukać do uzyskania przejrzystej wody. Oczywiście w taki sposób go również przygotowywałam, ale mnie smakuje o wiele bardziej, gdy płukę go tylko dwa razy. Za każdym razem wody wlewam do płukanie mniej więcej 2,5 raza tyle, co ryżu i później gotuję go pod przykryciem. W zależności od tego czy używam garnka z nieprzywieralnym dnem czy takiego, któremu tego waloru nie można przypisać, mieszam ryż w sumie 2 razy, albo mniej więcej co 2 minuty. Niedawno okazało się, że podwójnie płukany ryż najbardziej smakuje również Wilsonowi Chungowi- specjaliście kuchni azjatyckiej i ekspertowi w Master Chef Australia.   Choć te uramaki nie należą do najtańszych, to myślę, że czasem warto zaszaleć. Efekt smakowy i wizualny jest bowiem nie do opisania. Sushi możecie podać na kolację w gronie najbliższych, ale także na Sylwestra czy imprezę ze znajomymi- goście na pewno docenią Wasze starania i uramaki szybko znikną ze stołu.  Uramaki z łososiem   Składniki: 300 ml ryżu do sushi 25 dag surowego łososia 40- 50 dag łososia wędzonego w plastrach 5-6 płatów wodorostów nori 20 dag ogórka szklarniowego 1 dojrzałe awokado 1 średni ogórek mix sałat czarny sezam 5 łyżek wina ryżowego majonez 3 czubate łyżki wasabi w proszku sos sojowy sól Przygotowanie:  Ryż dwukrotnie przelewamy zimną wodą, następnie zalewamy około 450 ml letniej wody. Zagotowujemy, zmniejszamy ogień i gotujemy ryż pod przykryciem około 10 minut. Po tym czasie mieszamy dokładnie i odstawiamy przykryty, aby do końca się ugotował. W tym czasie obieramy ogórka i awokado i kroimy je w cienkie paski. Ugotowany ryż doprawiamy solą oraz winem ryżowym, studzimy. Sałatę płuczemy, odsączamy na sicie. Surowego łososia kroimy w cienkie paski. Wasabi zalewamy około 50 ml wody mineralnej i mieszamy do uzyskania gęstej pasty. W razie potrzeby dolewamy odrobinę wody. Pojedyncze płaty wodorostów kładziemy na bambusowej macie, rozsmarowujemy na nich ryż (brzegi maty pozostawiamy suche). Układamy wędzonego łososia, posypujemy odrobiną czarnego sezamu. Łososia przykrywamy folią spożywczą, odwracamy na drugą stronę- tzn. nori do góry. Wodorosty smarujemy odrobiną wasabi i majonezu. Układamy na nim paski surowego łososia, ogórka i awokado oraz mix sałat. Zwijamy rulon, który tniemy ostrym nożem na około 1-1,5 cm kawałki. Uramaki podajemy z pozostałym wasabi zmieszanym z sosem sojowym oraz marynowanym imbirem.   Pozdrawiam serdecznie i życzę smacznego :) - Bernadetta   Kosz przygotowania: około 70,00 złotych. 