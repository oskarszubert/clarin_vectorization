Od jakiegoś czasu chodził za mną deser z kaszą gryczaną. Długo myślałam z czym by ją połączyć i w końcu wydumałam: owoce, galaretka i płatki ryżowe na mleku. Przygotowanie tego deseru jest nieco czasochłonne, ale naprawdę warto troszkę się potrudzić i przede wszystkim czekać aż galaretka stężeje. Mój przepis na kolorowy deser z kaszą gryczaną jest prosty i nieskomplikowany. Oczywiście możecie użyć innych owoców, ale mnie bardzo pasuje duet kiwi z truskawką. Nie narzucam Wam również ułożenia poszczególnych warstw, ale dzięki "zamknięciu" galaretek pomiędzy kaszą i płatkami ryżowymi, deser jest bardziej stabilny. Jeśli wolicie nieco słodsze łakocie, możecie dać trochę więcej cukru, ale mnie połączenie gorzkiej czekolady, słodyczy galaretki i kwaskowatego smaku kiwi bardzo smakowało. Napewno niebawem zrobię powtórkę i postaram się pstryknąć lepszą fotkę, gdyż ta zrobiona w Sylwestra o godzinie 22, do najlepszych nie należy, ale mimo to serdecznie Wam polecam ten deser.  Do przygotowania 6 porcji potrzebne są: 1 woreczek ugotowanej i ostudzonej kaszy gryczanej 10 dag gorzkiej czekolady 3 łyżki cukru 300 ml mleka 2 % 3 kiwi 25 dag truskawek 1 i 1/5 szklanki płatków ryżowych 1 galaretka o smaku kiwi 1 galaretka o smaku poziomek lub truskawek   Kaszę gryczaną rozdrabniamy blenderem. W garnuszku podgrzewamy 80 ml mleka. Wrzucamy połamaną czekoladę i mieszamy do czasu aż całkowicie się rozpuści. Dodajemy kaszę gryczaną i łyżkę cukru, dokładnie mieszamy. Gorącą masę wykładamy równomiernie do 6 szerokich obręczy do przystawek i wyrównujemy powierzchnię. Wkładamy do lodówki do zastygnięcia. Kiwi obieramy, kroimy w drobną kostkę. Zagotowujemy 1/2 szklanki wody z łyżką cukru. Wrzucamy pokrojone kiwi i gdy woda ponownie się zagotuje, zdejmujemy z ognia. Dodajemy galaretkę o smaku kiwi, rozpuszczoną w szklance wrzątku. Galaretkę wkładamy do lodówki i gdy zacznie już mocno zastygać, wykładamy ją na kaszę gryczaną. Truskawki dokładnie płuczemy, usuwamy szypułki. Kilka odkładamy do dekoracji, a pozostałe kroimy w kostkę i wrzucamy do czerwonej galaretki, rozpuszczonej w 2 szklankach wrzącej wody. Wkładamy do lodówki i rozkładamy równomiernie na galaretkę z kiwi dopiero, gdy zacznie mocno tężeć. Zagotowujemy resztę mleka. Wsypujemy płatki ryżowe i pozostały cukier. Ciągle mieszając gotujemy 2-3 minuty. Masę wykładamy na deskę wyłożoną folią aluminiową. Wyrównujemy powierzchnię na grubość około 4-5 milimetrów, studzimy. Gdy wszystkie 3 warstwy deseru mocno zastygną, wyciągamy go z lodówki. Długim nożem delikatnie odcinamy deser i wyciągamy go z obręczy. Obręczami do przystawek wycinamy kółeczka z płatków ryżowych ugotowanych na mleku i układamy na czerwonej galaretce. Przybieramy pozostałymi truskawkami.  Pozdrawiam serdecznie i życzę smacznego :) - Bernadetta   Koszt przygotowania: około 17,00 złotych. 