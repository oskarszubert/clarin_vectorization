Wczoraj większość dnia spędziliśmy poza domem, a że zaczęłam już powoli przygotowania sylwestrowego menu, to nie starczyło mi czasu na ugotowanie obiadu. W tzw. międzyczasie machęłam jednak sałatkę z ryżem i marynowanymi pieczarkami, która doskonale zaspokoiła nasilający się głód. A, że wyszło jej baaaardzo dużo, to mieliśmy ją też na kolację. Sałatka jest bardzo pożywna, łączy w sobie słodkość kukurydzy i kwaskowatość marynowanych pieczarek. Doprawiłam ją dosyć dużą ilością pieprzu, więc była też pikantna i co tu ukrywać- pyszna :)   Sałatka z ryżem i marynowanymi pieczarkami   Składniki: 30 dag ryżu trzy kolory 1 puszka kukurydzy 1 słoik marynowanych pieczarek 5 jajek 30 dag dobrej szynki 5 łyżek majonezu dekoracyjnego Winiary sól pieprz Przygotowanie: Ryż gotujemy do miękkości w lekko osolonej wodzie. Odcedzamy, hartujemy zimną wodą. Jajka gotujemy na twardo, obieramy ze skorupek. Kroimy wzdłuż na pół, każdą połówkę wzdłuż na 3 części, a następnie na cienkie talarki. Kukurydzę odsączamy z zalewy. Pieczarki kroimy na ćwiartki, a szynkę w cienką kostkę. Do podanych wyżej składników dodajemy majonez, dokładnie mieszamy. Doprawiamy do smaku solą i pieprzem. Sałatkę podajemy schłodzoną.   Polecam i życzę smacznego :) - Bernadetta   Czas przygotowania: około 30 minut Koszt przygotowania: około 27,00 złotych 