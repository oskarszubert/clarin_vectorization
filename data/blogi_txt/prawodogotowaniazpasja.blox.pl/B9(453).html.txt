Pamiętam, gdy pierwszy raz w życiu jadłam fondue... Miałam wtedy zaledwie 7-8 lat, a moja Mama zestaw do jego przygotowania kupiła, gdy tylko go zobaczyła. Tego samego dnia urządziła nam prawdziwą serową ucztę. Moczenie małych kawałeczków pieczywa w gęstym żółtym serze to widok, którego chyba nigdy nie zapomnę... Pewnie dlatego, że gdy byliśmy mali, moi Rodzice cały czas żyli w biegu i rzadko kiedy mieliśmy okazdję do wspólnych posiłków. Przygotowanie fondue naprawdę nie jest trudne. Ja polecam Wam dzisiaj rozgrzewające serowe fondue, które przyrządzicie w kilka chwil.  Dla 2-3 osób potrzebujemy tylko: 20 dag sera szwajcarskiego 10 dag sera gouda 150 ml białego wytrawnego wina 30 ml wiśniówki 1/2 papryczki chili gałkę muszkatołową pieprz kolorowy 1 duży ząbek czosnku 3 kajzerki  Oba sery ścieramy na tarce o grubych oczkach. Czosnek obieramy, nacieramy nim naczynie do fondue, na następnie przeciskamy przez praskę. Chili myjemy, usuwamy ziarenka i kroimy w drobną kostkę. Do naczynia do fondue wlewamy wino z wiśniówką, gdy mocno się podgrzeje, wrzucamy starty ser, chili i czosnek. Dokładnie mieszamy, aż składniki się połączą. Doprawiamy do smaku świeżo zmielonym kolorowym pieprzem oraz gałką muszkatołową. Kajzerkę kroimy na małe trójkąciki. Na widelczyk nabijamy kawałek bułki, którą moczymy dokładnie w gęstym serze.  Pozdrawiam serdecznie i życzę smacznego :) - Bernadetta   Koszt przygotowania: około 18,00- 20,00 złotych. 