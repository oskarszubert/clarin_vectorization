Gdy robiłam pączki z żurawiną, zostało mi 6 białek. Nie namyślając się zbyt długo, postanowiłam upiec małe bezy. W weekend zabrałam je do Teściów i podałam z bitą śmietaną i owocami. Cała Rodzinka, na początku twierdziła, że będą za słodkie, że oni wolą mniej słodkie desery... A gdy zaczęli jeść, okazało się, że wszystkim jest ich mało :) Nieskromnie muszę stwierdzić, że bezy z bitą śmietaną i owocami wyszły pyszne. Śmietana nie była słodka, więc doskonale zbilansowała smak bezów, a owoce dodały lekkiej kwaskowości, która w przypadku tego deseru jest bardzo wskazana.  Do ich przygotowania potrzebujemy: Na bezy: 200 ml białek jaj 27 dag cukru 2 łyżki domowego cukru waniliowego 1 łyżkę octu winnego 1 płaską łyżkę mąki ziemniaczanej   Dodatkowo: 600 ml śmietany 30 % 25 dag sera mascarpone 3 łyżki cukru 1 czubatą łyżkę cukru waniliowego 40 dag truskawek 4 kiwi 10 dag owoców aguayamanto   Dobrze schłodzone białka ubijamy mikserem niemal na sztywno. Cały czas miksując, dodajemy partiamy cukier i cukier waniliowy, a następnie ocet i mąkę ziemniaczaną. Miksujemy dokładnie jeszcze około 5 minut, tj. do chwili aż białka będą błyszczące i tak sztywne, że ciężko będzie nam je ubijać. Na papier do pieczenia o nieprzywieralnej powierzchni nakładamy porcje białek o średnicy od 6 do 10 cm i grubości około 1,5 cm. Wstawiamy do piekarnika nagrzanego do 120 stopni. Po 25 miniutach zmniejszamy temperaturę do 100 stopni i pieczemy jeszcze około 50 minut. W tym czasie dokładnie płuczemy truskawki i odsączamy je na sicie. Usuwamy szypułki. Kiwi obieramy ze skórki i kroimy w plasterki. Kuleczki aguayamanto oddzielamy od kwiatków i dokładnie płuczemy. Do chwili przybierania deseru, trzymamy owoce w lodówce. Gdy bezy wystygną, ubijamy na sztywno śmietanę. Pod koniec ubijania dodajemy cukier i cukier waniliowy (uważamy przy tym, by "nie przebić" śmietany). Gdy składniki ładnie się połączą, dodajemy mascarpone i jeszcze chwilę razem ubijamy. Na bezy nakładamy porcję śmietany. Przybieramy truskawkami, kiwi i aguayamanto. Podajemy od razu po przygotowaniu.  Pozdrawiam serdecznie i życzę smacznego :) - Bernadetta   Koszt przygotowania 10-12 porcji: około 28,00 złotych. 