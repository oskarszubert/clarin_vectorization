Nie raz i nie dwa pisałam Wam, że uwielbiam ciasto francuskie za jego szerokie zastosowanie i możliwość przygotowania z niego przeróżnych smakołyków w stosunkowo krótkim czasie. Dawno jednak żadnego swojego pomysłu nie wrzucałam, bo odkąd Mężuś wyjechał to po prostu nie miałby kto tego wszystkiego zjeść. W niedzielę odwiedzili nas jednak Marta z Maćkiem, a więc mogłam coś niecoś z niego przygotować. I wyszły mi takie oto kwiatuszki z ciasta francuskiego z kurczakiem i suszonymi pomidorami. Tak proste, a tak pyszne, że Julcia zjadła dwa :D Najlepsze są jeszcze trochę ciepłe, ale ze smakiem zjecie je również po całkowitym ostudzeniu. Polecam Wam również moje koszyczki z ciasta francuskiego, które są również bardzo smaczne :)  Kwiatuszki z ciasta francuskiego z kurczakiem i suszonymi pomidorami Składniki na 8 kwiatków: 1 opakowanie ciasta francuskiego (370 gram) 30 dag piersi z kurczaka 12 połówek suszonych pomidorów 200 ml śmietany 30 % 2 duże jajka 1 łyżka ziół prowansalskich olej rzepakowy sól pieprz masło do wysmarowania formy Przygotowanie: Pierś z kurczaka oczyszczamy, kroimy w drobną kostkę. Przesmażamy na rumiano na łyżce rozgrzanego oleju rzepakowego. Doprawiamy odrobiną soli i pieprzu, studzimy. Z ciasta francuskiego wycinamy 8 krążków o średnicy około 13 cm. Formę do muffinek smarujemy masłem i wykładamy krążkami z ciasta francuskiego, dociskając jego nadmiar do ścianek formy. Suszone pomidory odsączamy z zalewy, kroimy w drobną kostkę. Mieszamy z przesmażoną piersią z kurczaka. Napełniamy foremki do muffinek do 3/4 ich wysokości. Śmietanę miksujemy z jajkami i ziołami prowansalskimi. Doprawiamy odrobiną soli i świeżo zmielonym pieprzem. Masę wlewamy do foremek. Pieczemy około 20-22 minut w piekarniku nagrzanym do 180 stopni. Przed podaniem posypujemy drobno posiekanym szczypiorkiem.   Pozdrawiam serdecznie i życzę smacznego :) - Bernadetta   Czas przygotowania: 20 minut pieczenie: 20-22 minuty koszt: około 17,00 złotych. 