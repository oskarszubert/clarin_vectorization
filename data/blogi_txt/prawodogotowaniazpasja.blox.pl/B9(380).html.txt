Siostra mojej Mamy od ponad 10 lat mieszka i pracuje w Luksemburgu. I tak się jakoś składa, że nie wiedzieć czemu :P zawsze na Święta dostajemy od Niej fajne alkohole. W tym roku otrzymaliśmy m.in. likier pomarańczowy, który aż prosił się o dodanie go do jakiegoś deseru.  Okazja na jego wypróbowania pojawiła się już 1 stycznia, gdy w ostatniej chwili zapowiedzieli się nasi znajomi, których nie chciałąm częstować resztkami z Sylwestra :P A, że czasu na przygotowanie nie miałam zbyt wiele, postawiłam na pomarańczowe tiramisu, które wszystkim smakowało. A Mąż już dopytuje się, kiedy znowu je zrobię :) Polecam Wam także tort tiramisu oraz tort tiramisu na biszkopcie, które sprawdzą się na małe i większe okazje :) Pomarańczowe tiramisu bez jajek   Składniki: 500 gram serka mascarpone 350 ml śmietany 30 % paczka podłużnych biszkoptów 1 duża lub 2 średnie soczyste pomarańcze 120 ml likieru pomarańczowego (u mnie Cointreau) 80 ml kawy espresso 4 łyżki cukru pudru ciemne kakao   Przygotowanie: Kawę mieszamy z likierem pomarańczowym. Dno żaroodpornej formy o wymiarach 15 x 20 cm wykładamy podłużnymi biszkoptami i skrapiamy je połową kawy zmieszanej z likierem. Pomarańczę obieramy ze skórki, filetujemy i kroimy w mniej więcej 0,5 cm kawałeczki. Schłodzoną śmietaną ubijamy niemal na sztywno, dodając pod koniec cukier puder. Ciągle miksując dodajemy do śmietany po łyżce serka mascarpone. Miksujemy do chwili aż masa zgęstnieje. W razie potrzeby możemy ją nieco dosłodzić. Dodajemy pokrojoną pomarańczę oraz cały sok, który się z niej wytrącił i energicznie mieszamy. Połowę masy wykładamy na biszkopty, wyrównujemy powierzchnię.  Posypujemy przesianym przez sitko kakao. Układamy kolejną warstwę biszkoptów, które skrapiamy pozostałą kawą z amaretto. Rozsmarowujemy pozostały krem. Wyrównujemy powierzchnię i widelcem rysujemy na niej niewielkie rowki.  Tiramisu schładzamy w lodówce.  Przed podaniem posypujemy przesianym przez sitko kakao.  Pozdrawiam serdecznie i życzę smacznego :) -Bernadetta   Czas przygotowania: około 25 minut Koszt przygotowania: około 30,00 złotych 