Tortillę z reguły jadamy na ciepło, ale czasem także jako przekąskę na zimno np. z tuńczykiem lub łososiem. Tym razem postanowiłam zrobić roladki z tortilli, a że przewidziałam je na kolację, nadziałam je sycącą pastą z tuńczyka i jajek. Było prosto, ale jakże smacznie ! Jedną tortillę udało mi się ocalić do rana i pstryknąć szybkie fotki o 7.30 rano, a więc tuż przed wyjściem do pracy. A, że na zjedzenie śniadania w domu czasu już mi nie starczyło, zapakowałam sobie roladki do pojemniczka i zjadłam od razu po przyjściu do pracy.  Roladki z tortilli Składniki: 6 średnich placków tortilli 2 puszki tuńczyka w sosie własnym 8 dużych jajek 1 puszka kukurydzy 12,5 dag mozzarelli (1 kulka) 3 czubate łyżki majonezu 1 ogórek sól pieprz Przygotowanie: Jajka gotujemy na twardo, odcedzamy. Hartujemy zimną wodą, obieramy ze skorupek i ścieramy na tarce o grubych oczkach. Tuńczyka odcedzamy z zalewy, dodajemy do jajek wraz z majonezem.  Doprawiamy do smaku solą i pieprzem. Ogórka obieramy, kroimy w bardzo cienkie plastry. Kukurydzę odcedzamy z zalewy, mozzarellę kroimy w kostkę lub ścieramy na grubych oczkach. Placki tortilli podsmażamy na rozgrzanej patelni mniej więcej 10 sekund z każdej strony (dzięki temu placki będą bardziej miękkie i "plastyczne"). Placki smarujemy na całej powierzchni pastą z tuńczyka i jajek. Posypujemy plasterkami ogórka, kukurydzą i mozzarellą. Zwijamy ścisłe ruloniki i wstawiamy na co najmniej 10 minut do lodówki, a następnie kroimy w mniej więcej 1,5 cm kawałki.   Pozdrawiam serdecznie i życzę smacznego :) - Bernadetta   Czas przygotowania: około 30 minut Koszt przygotowania: około 25,00 złotych 