W weekend mam zawsze nieco więcej czasu i dlatego śniadania są w tych dniach nieco inne. A, że uwielbiam jajka i ciasto francuskie, to często je wtedy wykorzystuję. Ostatnio przygotowałam takie francuskie koszyczki z jajkiem i pieczarką, które są idealne nie tylko na ciepło, ale i na zimno, więc z powodzeniem można je zabrać np. na II śniadanie do pracy. Koszyczki z ciasta francuskiego z jajkiem i pieczarką Składniki: 3 kawałki ciasta francuskiego (o bokach około 6 na 8 cm) 3 jajka 2 pieczarki 1/2 cebuli 1 łyżka masła lub margaryny sól pieprz   Przygotowanie: Pieczarki obieramy ze skórki, kroimy w nieduże talarki. Cebulę obieramy, siekamy w drobną kostkę. Przesmażamy razem na rozgrzanym maśle lub margarynie. Doprawiamy do smaku solą i pieprzem, studzimy. Ciastem francuskim wykładamy 3 zagłębienia blaszki do muffinek. Do każdej foremki wkładamy po łyżce pieczarek z cebulę. Białka oddzielamy od żółtek i ubijamy lekko z odrobiną soli. Wylewamy na pieczarki. Do każdej foremki wlewamy po 1 żółtku, doprawiamy świeżo zmielonym pieprzem. Pieczemy około 15 minut w temperaturze 180 stopni.   Pozdrawiam i życzę miłego dnia :) Bernadetta 