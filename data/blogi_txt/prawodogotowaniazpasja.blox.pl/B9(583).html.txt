Kiedyś robiłam muffinki z siemieniem lnianym, które okazały się strzałem w dziesiątkę. Pomyślałam więc sobie, że siemię dodam też do murzynka, który sam w sobie jest ciężki i trudno zjeść go więcej niż jeden kawałek na raz. Okazało się, że murzynek z bakaliami i siemieniem lnianym jest nie tylko bardzo smaczny, ale przede wszystkim jakby lżejszy od tradycyjnego i można go jeść bez większych wyrzutów sumienia :) Bazą dla skomponowania tego przepisu, była receptura na murzynka z książki "Ciasta i ciasteczka siostry Marii", którą obróciłam o 180 stopni, więc nie mogę Wam powiedzieć, jak smakuje ciasto przygotowane wg oryginalnej receptury, ale zdradzę Wam, że to które ja upiekłam wyszło świetne. Ciasto nie jest zbyt słodkie, więc jeśli wolicie słodsze wypieki, dajcie nieco więcej cukru.  Szybkie ciasto- murzynek z bakaliami    Składniki na ciasto: 37 dag masła 45 dag mąki pszennej tortowej 125 ml mleka 2 % 1 szklanka cukru 2 jajka 5 czubatych łyżek kakao 1/2 szklanki siemienia lnianego 5 dag żurawiny suszonej 5 dag orzechów włoskich 1 i 1/2 łyżeczki proszku do pieczenia   Dodatkowo: 100 ml śmietany 30 % 10 dag czekolady gorzkiej biała posypka 2 czubate łyżki suszonej żurawiny   Przygotowanie- ciasto: W garnku na niewielkim ogniu rozpuszczamy masło. Wlewamy mleko i wsypujemy cukier. Ciągle mieszając podgrzewamy do chwili aż cukier się całkowicie rozpuści. Pozostawiamy do ostudzenia. Mąkę mieszamy z proszkiem do pieczenia, siemieniem lnianym i kakao.  Do masy maślanej dodajemy jajka, dokładnie miksujemy.  Wsypujemy mąkę z siemieniem i bardzo dokładnie mieszamy. Dodajemy żurawinę oraz drobno posiekane orzechy włoskie, mieszamy. Ciasto przekładamy do dużej keksówki wyłożonej papierem do pieczenia.  Wstawiamy do piekarnika nagrzanego do 180 stopni i pieczemy przez 45 minut. Sprawdzamy patyczkiem i jeśli ciasto jest upieczone, wyjmujemy z piekarnika i pozostawiamy do ostudzenia.   Przygotowanie- polewa: Śmietanę podgrzewamy, dodajemy połamaną czekoladę i dokładnie mieszamy. Polewą smarujemy ostudzone ciasto. Przybieramy białą posypką i żurawiną.   Pozdrawiam serdecznie i życzę smacznego :) - Bernadetta   Czas przygotowania: około 30 minut + czas pieczenia Czas pieczenia: 45 minut Koszt przygotowania: około 24,00 złote 