Do mojej kolekcji książek kulinarnych dołączyły właśnie "183 nowe przepisy Siostry Anastazji", w której aż roi się od przepisów, które chciałabym wypróbować. Na pierwszy ogień poszły kruche ciasteczka, które urzekły mnie nie tylko prostotą wykonania, ale i małą ilością składników.  Przygotowałam je z połowy proporcji podanych w oryginalnym przepisie Siostry Anastazji. Zamiast masła i margaryny, użyłam samego masła. Zwiększyłam również troszkę ilość śmietany, gdyż ciasto niezbyt się chciało "kleić" z proporcji zgodnych z oryginałem, ale ta zmiana jest tak kosmetyczna, że może wynikać z użycia przeze mnie po prostu innego typu mąki, a nie niedopracowania książkowego przepisu.  Tak, jak i przy poprzednich przepisach Siostry, tak i tym razem się nie zawiodłam. Kruche ciasteczka wyszły fantastyczne ! Niezbyt słodkie i idealnie kruche. Jeśli będziecie je przygotowywać, pamiętajcie, że aby były one faktycznie kruche, ciasto nie może być zbyt ogrzane. Najlepiej więc używać schłodzonych składników i przed zagniataniem ciasta rękoma, posiekać dokładnie wszystkie składniki nożem. Pozostałe przepisy, które do tej pory przygotowałam w ramach cyklu "Przepis z książką" możecie przejrzeć tutaj.   Kruche ciasteczka Siostry Anastazji  Składniki: 0,5 kg mąki pszennej typ 500 + mąka do podsypania stolnicy 25 dag masła 3 żółtka 1 białko 85 ml kwaśnej śmietany 1,5 łyżeczki proszku do pieczenia cukier kryształ   Przygotowanie: Do mąki dodajemy proszek do pieczenia oraz pokrojone na mniejsze kawałki schłodzone masło. Siekamy nożem lub siekaczem do ciasta kruchego.  Dodajemy śmietanę i żółtka jaj. Ponownie siekamy, a następnie szybko zagniatamy gładkie ciasto.  Rozwałkowujemy na grubość około 3-4 milimetrów i wycinamy ciasteczka foremkami o dowolnych kształtach. Smarujemy rozkłóconym jajkiem i posypujemy obficie cukrem kryształem.   Pieczemy w piekarniku nagrzanym do 160 stopni przez 25-30 minut. Jeśli macie tylko jedną kratkę do pieczenia, podzielcie ciasto na dwie części i przygotujcie najpierw ciasteczka z jednej partii, a drugą wsadźcie do lodówki. Pozdrawiam serdecznie i życzę smacznego :) - Bernadetta   Czas przygotowania: około 15 minut Czas pieczenia: 25-30 minut Koszt: około 9,00-10,00 złotych 