Czasami najlepsze przepisy powstają podczas zakupów.   Ostatnio snułam się między regałami w sklepie i zupełnie nie miałam pomysłu na obiad, a w zasadzie wczesną kolację.  Moje problemy skończyły się,  gdy weszłam na dział warzywny i zobaczyłam piękne zielone szparagi i dojrzałe awokado. Od razu wpadł mi do głowy smaczny pomysł... Choć z reguły rzadko kupuję warzywa w marketach, muszę przyznać, że te wyglądały bardzo apetycznie, więc zbyt długo nie zastanawiałam się nad wsadzeniem ich do koszyka.  Po dodaniu kilku innych składników powstała sałatka makaronowa ze szparagami i awokado. Powiedzieć,  że była pyszna to mało. Wyszła przepyszna :) Jeśli macie jeszcze dostęp do świeżych szparagów, koniecznie jej spróbujcie !   Sałatka makaronowa ze szparagami i awokado ﻿ Składniki 40 dag makaronu pełnoziarnistego (u mnie świderki) 1 pęczek zielonych szparagów 25 dag pomidorków cherry 1 duże dojrzałe awokado 12,5 dag sera camembert 10 dag roszponki 5 dag rukoli 3-4 dag orzeszków piniowych olej rzepakowy 3 łyżki białego octu winnego 1 łyżka musztardy francuskie 1 łyżczka musztardy dijon Sól Pieprz 1 łyżka cukru 1 łyżka miodu akacjowego   Przygotowanie: Makaron gotujemy al dente w lekko osolonej wodzie. Odcedzamy, hartujemy zimną wodą i ponownie odcedzamy.  Warzywa dokładnie płuczemy. Odcinamy 1 cm końcówki szparagów i wyrzucamy. Pozostałe łodyżki kroimy w 1 cm kawałki,  pozostawiając 3-4 cm główki. Szparagi gotujemy w lekko osolonej wodzie z dodatkiem łyżki cukru przez 4-5 minut. Odcedzamy i hartujemy zimną wodą.  Rukolę miksujemy z około 50 ml oleju. Doprawiamy solą i sporą ilością pieprzu. 5 łyżek oleju mieszamy z octem winnym, musztardami i miodem. Doprawiamy solą i pieprzem. Orzeszki prażymy na rumiano na suchej patelni. Pomidorki kroimy na pół, a camembert w małe trójkąciki. Makaron mieszamy dokładnie ze zmiksowaną rukolą. Dodajemy roszponkę i delikatnie łączymy składniki.  Wkładami do szerokiej miski lub bezpośrednio na duże talerze. Przybieramy szparagami, pomidorkami oraz obranym i pociętym w cienkie paski awokado.   Polewamy sosem. Układamy ser.  Posypujemy orzeszkami. Podajemy od razu po przygotowaniu.   Pozdrawiam serdecznie i życzę smacznego :) -Bernadetta Czas przygotowania: około 40 minut Koszt: około 30, 00 złotych 