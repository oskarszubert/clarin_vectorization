"Odmładzającą książkę kucharską" Marka Bardadyna mam od kilku miesięcy. Szczerze powiedziawszy, książka ta od pierwszej chwili urzekła mnie prostotą i szybkością przygotowania przedstawionych w niej propozycji.  Przepisy podzielono w niej na 6 rozdziałów: koktajle, zupy, kanapki i sałatki, dania główne, dania główne wegetariańskie oraz desery. Ponieważ przepisy w książce oparte są o założenia diety strukturalnej, nie mogło zabraknąć również listy produktów w tej diecie zalecanych.  Ostatni rozdział książki poświęcono wymienieniu najważniejszych składników odżywczych i przy każdym z nich podano odnośnik do przepisów, które tych składników zawierają najwięcej. Myślę, że przepisy przypadną do gustu wszystkim, którzy cenią smaczne i nieskomplikowane posiłki. Nie obawiajcie się jednak, aby zdrowo się odżywiać, nie trzeba rezygnować ze smacznych deserów. W tej publikacji znajdziecie przepisy na apetyczne ciasto orzechowe ciasto migdałowe z jabłkami, czy szarlotkę na kruchym spodzie z mąki orkiszowej.  Co ważne przy każdym przepisie wskazano czas przygotowania i opcjonalnie czas pieczenia potrawy, a także szacunkowy stopień trudności, liczbę porcji oraz wartość odżywczą jednej porcji. Ponadto każdy przepis zilustrowano zdjęciem. Niestety można mieć poważne wątpliwości co do ich autentyczności, gdyż pochodzą one ze StockFood !, a więc międzynarodowej agencji fotograficznej. I tak na zdjęciu obrazującym sałatkę brokułową z parmezanem i makaronem, ciężko dojrzeć i makaron i parmezan... Przepisy są jednak proste i naprawdę zachęcają do wypróbowania. Książka ma jednak kolejną dosyć istotną wadę.  Otóż w pierwszym rozdziale nie zawarto opisów przygotowania koktajli ! Rozumiem, że prawie każdy wie, że z reguły wszystkie składniki trzeba zmiksować, ale jednak opis przygotowania jest w mojej ocenie istotnym elementem- nawet najprostszego przepisu.   Ponadto w dziale poświęconym zupom, jako zamiennik wywaru podstawowowego (drobiowo-wołowo- warzywnego) zawsze wskazane są kostki rosołowe ! To kolejny minus tej publikacji, który poddaje w wątpliwość ideę przyświecającą jej wydaniu, a więc zdrowe odżywianie. Kto czytał kiedyś skład większości kostek rosołowych, ten wie o czym mówię... Nie zaprzeczę, swego czasu też czasem po nie sięgałam w sytuacjach awaryjnych, ale od daaawna nie używam ich w ogóle. I do tego samego zachęcam również Was :) Na koniec jeszcze kilka informacji technicznych: książka ma 230 stron, miękką oprawę, zawiera około 100 przepisów. Sugerowana cena detaliczna 49,90 złotych...   A jeszcze dziś znajdziecie przepis na jeden- bardzo prosty, smaczny i zdrowy koktajl z tej książki :)    Zapraszam i życzę miłego dnia :) - Bernadetta 