W ramach stałego już cyklu przepis z książką mam dla Was dzisiaj puszysty sernik wiedeński. Przepis na ten sernik znalazłam w książce Ewy Aszkiewicz "Domowe wypieki" (której recenzję znajdziecie na blogu już wkrótce...). Zmniejszyłam ilość cukru o połowę, dałam również trochę mniej rodzynek i skórki pomarańczowej. Sernik oblałam polewą z gorzkiej, a następnie z białej czekolady i udekorowałam wiśniami w czekoladzie oraz posypką. Był wystarczająco słodki i taki, jaki sernik powinien być- mocno serowy :) Do najtańszych nie należy, ale naprawdę warto go zrobić- tylko pod żadnym pozorem nie dodawajcie 2 szklanek cukru (nakazuje oryginalny przepis), bo wyjdzie Wam słodki ulepek, a nie pyszny sernik...  Do jego przygotowania potrzebujemy: 1,1 kg tłustego twarogu 25 dag masła 1 szklankę cukru pudru żółtka 10 jaj białka z 5-6 jaj 1 budyń waniliowy na 500 ml mleka 16 g cukru waniliowego 2 czubate łyżki mąki krupczatki 10 dag kandyzowanej skórki pomarańczowej 10 dag rodzynek 10 dag dobrej gorzkiej czekolady 5 dag dobrej białej czekolady 140 ml śmietany 30 % 20 wiśni w czekoladzie czekoladową posypkę tłuszcz i bułkę tartą do wysypania formy szczyptę soli   Biały ser trzykrotnie mielimy. Tortownicę o średnicy 24 cm smarujemy masłem lub dobrą margaryną i obsypujemy bułką tartą. Miękkie masło ucieramy na puch z cukrem pudrem i cukrem waniliowym. Ciągle ucierając dodajemy po 1 żółtku, a następnie po łyżce zmielonego sera. Wsypujemy przesianą przez sito mąkę oraz budyń. Do masy dodajemy rodzynki i skórkę pomarańczową. Dokładnie, ale delikatnie mieszamy. Ubijamy pianę z białek ze szczyptą soli. Dodajemy ją do serowej masy i dokładnie mieszamy. Pieczemy 80 minut w piekarniku nagrzanym do 180 stopni. Pozostawiamy sernik w piekarniku jeszcze na 10 minut, po czym wyjmujemy go i odstawiamy do ostudzenia. 100 ml śmietany podgrzewamy, dodajemy połamaną gorzką czekoladę i energicznie mieszamy. Polewą smarujemy wierzch i górę sernika. Gdy ciemna polewa dokładnie zastygnie, podgrzewamy resztę śmietany i rozpuszczemy w niej białą czekoladę. Gdy polewa będzie już zimna i zacznie zastygać, smarujemy nią wierzch sernika (dobrze jeśli odrobina polewy spłynie po bokach ciasta, tworząc takie lekko niezdarne maziaje). Na środku ciasta układamy wiśnie w czekoladzie i wierzch sernika obsypujemy czekoladową posypką.  Pozdrawiam serdecznie i życzę smacznego :) - Bernadetta   Koszt przygotowania: około 40,00 złotych. 