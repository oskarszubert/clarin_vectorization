W czwartek byliśmy na ogromnych zakupach spożywczych i oprócz wielu potrzebnych produktów, kupiliśmy czerwony ser gouda, wędzonego łososia i całe mnóstwo serów pleśniowych. Gdy wróciliśmy do domu, było już bardzo późno, ale głód tak dawał o sobie znać, że musieliśmy coś przekąsić... I to szybko ! Nie namyślając się zbyt długo przygotowałam sałatkę z łososiem i serem gouda pesto rosso. Sałatka była pyszna, a wszystkie składniki doskonale się komponowały, dlatego- mimo, że nie była najtańsza- z czystym sumieniem Wam ją polecam :)  Do jej przygotowania potrzebujemy: 1 opakowanie mixu sałat 8 połówek suszonych pomidorów 15 dag wędzonego łososia 8 pomidorków koktajlowych 5 dag sera gouda pesto rosso 3 łyżki łuskanego słoneczniku olej rzepakowy z suszonymi pomidorami, bazylią i czosnkiem sól, pieprz kolorowy   Mix sałat i pomidorki koktajlowe dokładnie płuczemy, odsączamy na sicie. Suszone pomidory i łososia kroimy w paski. Sałatę układamy w szerokiej misce. Na nią rozrzucamy pokrojone w ćwiartki pomidorki koktajlowe, łososia i suszone pomidory. Lekko solimy i doprawiamy pieprzem. Ser ścieramy na tarce o grubych oczkach, słonecznik prażymy na rozgrzanej patelni. Sałatkę skrapiamy olejem. Posypujemy słonecznikiem i serem. Podajemy od razu po przygotowaniu.  Pozdrawiam serdecznie i życzę smacznego :) - Bernadetta   Koszt przygotowania: około 30,00 złotych. 