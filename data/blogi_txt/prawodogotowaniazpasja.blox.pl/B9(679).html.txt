Zupa jarzynowa z młodą kapustą jest lekka, ale jednocześnie pożywna. Można w trakcie przygotowywania dodać do niej trochę śmietany lub jogurtu greckiego, choć lepiej prezentuje się, gdy damy je tuż przed podaniem. Jest idealna nie tylko dla dorosłych, ale dla dzieci. Proponuję dodać do niej odrobinę mielonego kminu rzymskiego, co pozwoli zapobiec rewolucjom żołądkowym, związanym ze spożyciem dużej ilości kapusty.   Zupa jarzynowa z młodą kapustą   Składniki: 1 mała główka młodej kapusty 2 średnie marchewki 35 dag ziemniaków 10 dag pietruszki 10 dag selera 7 cm kawałek białej części pora 1 pęczek natki pietruszki 1,5 litra wywaru z kurczaka 1 łyżka masła klarowanego sól pieprz 1 płaska łyżeczka mielonego kminu rzymskiego Przygotowanie: Warzywa obieramy, dokładnie płuczemy. Marchew, pietruszkę i por kroimy wzdłuż na 4 części, a następnie w cienkie talarki. Kapustę drobno siekamy, a ziemniaki i seler kroimy w drobną kostkę. Na patelni rozgrzewamy masło klarowane. Przesmażamy na nim na rumiano białą część pora. Wszystkie warzywa z wyjątkiem kapusty, natki pietruszki i pora, dodajemy do gorącego wywaru z kurczaka i gotujemy przez 5 minut. Wrzucamy podsmażony por i posiekaną kapustę. Gotujemy do miękkości warzyw. W razie potrzeby dolewamy nieco wody. Dodajemy drobno posiekaną natką pietruszki, doprawiamy do smaku solą i pieprzem oraz mielonym kminem rzymskim. Przed podaniem możemy przybrać gęstą śmietaną lub jogurtem greckim.   Pozdrawiam serdecznie i życzę smacznego :) - Bernadetta   Czas przygotowania: około 40 minut. Koszt: około: 10,00- 12,00 złotych. 