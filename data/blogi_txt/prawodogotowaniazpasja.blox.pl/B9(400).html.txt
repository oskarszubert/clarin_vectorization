W końcu czuć, że nadchodzi lato ! A, gdy robi się gorąco, to mało kto jest w stanie obyć się bez pysznych i orzeźwiających deserów. Dlatego mam dziś dla Was przepis na lody truskawkowe bez maszynki. Tak się jakoś składa, że po prostu nie mam w domu miejsca na maszynkę do lodów i póki co jest to główny argument, dzięki któremu jeszcze jej nie nabyłam. Domowe lody można jednak spokojnie przygotować bez takiego urządzenia, a nawet trzeba to zrobić, gdyż są o niebo lepsze od kupnych. Jeśli macie ochotę na lody nieco kwaskowate, polecam Wam mój przepis na lody rabarbarowe.   Lody truskawkowe bez maszynki   Składniki: 500 ml śmietany kremówki 65 dag truskawek 8-10 dag cukru 2 żółtka Przygotowanie: Żółtka miksujemy z cukrem. Wlewamy śmietanę i dokładnie mieszając podgrzewamy na średnim ogniu do chwili aż masa zacznie gęstnieć (około 7-8 minut). Pozostawiamy do ostudzenia. W tym czasie dokładnie płuczemy truskawki i odsączamy je na sicie. Usuwamy szypułki i miksujemy blenderem. Mus truskawkowy wlewamy do masy śmietanowej i dokładnie mieszamy. Masę wlewamy do płaskiego naczynia o pojemności około 1,5 litra. Wkładamy do zamrażarki. Po upływie 30 minut miksujemy masę i ponownie wkładamy do zamrażalnika. Czynność powtarzamy jeszcze 2-3 razy. Lody podajemy same lub z ulubionymi dodatkami. Pozdrawiam serdecznie i życzę smacznego :) - Bernadetta   Czas przygotowania: około 20 minut. Mrożenie: minimum 120 minut. Koszt: około 7,00-8,00 złotych. 