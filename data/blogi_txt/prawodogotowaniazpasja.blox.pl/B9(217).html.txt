Moja Córka uwielbia parówki. Tak, tak, wiem że "z reguły" nie są to produkty najwyższej jakości (mam nadzieję, że czytacie etykiety, zwłaszcza produktów kupowanych dla dzieci- w takich parówkach mało jest mięsa, a dużo "E"), dlatego kupowałam tylko te z szynki i byłam troszkę spokojniejsza. Od dawna przymierzałam się jednak do zrobienia domowych. Długo zastanawiałam się, jak by się do nich zabrać i w końcu zamysł wprowadziłam w życie. Parówki drobiowe wyszły baaardzo smaczne i teraz wiem, że tylko takie będę nam serwować :) Mój przepis jest prosty i nieskomplikowany, dlatego wierzę, że i Wy zastanowicie się, czy lepiej je kupić czy zrobić samemu :)?  Do przygotowania 15 parówek potrzebujemy: 60 dag piersi z kurczaka 2 świeże jajka 3 łyżki drobno siekanego koperku 1 łyżkę bułki tartej sól pieprz Pierś z kurczaka oczyszczamy i dokładnie płuczemy. Mielimy dwukrotnie maszynką na drobnych oczkach lub dokładnie rozdrabniamy blenderem. Dodajemy jajka, koperek i bułkę tartą. Doprawiamy do smaku solą i pieprzem (ponieważ parówki przygotowywałam głównie z myślą o Córce, która dopiero w kwietniu skończy 2 lata, doprawiłam je naprawdę niewielką ilością przypraw). Papier do pieczenia i gotowania tniemy na prostokąty o szerokości około 10 cm. Zwilżonymi dłońmi formujemy z mięsa cienkie wałki, które układamy na brzegu papieru. Zawijamy papier dokładnie wokół mięsa (tak, aby obwinąć je co najmniej 2 razy). Sznurkiem związujemy walce na obu końcach i następnie każdy walec dzielimy na 3 równe części (również przewiązując je sznurkiem). Zagotowujemy wodę w garnku, wkładamy parówki i gotujemy na średnim ogniu przez 30 minut. Po tym czasie parówki możemy od razu podawać, lub też podgrzać ponownie w papierze, w którym je przygotowaliśmy.   Pozdrawiam serdecznie i życzę smacznego :) - Bernadetta   Koszt przygotowania: około 15,00 złotych. 