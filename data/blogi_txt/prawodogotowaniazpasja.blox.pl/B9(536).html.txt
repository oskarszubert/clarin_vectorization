Pora na kolejny przepis z cyklu przepis z książką, a więc słodki chleb z patelni, który znalazłam w publikacji "Chleby, bułki, bułeczki". Tym razem nie będzie to jednak tylko lekko zmodyfikowana wersja receptury znalezionej w książce kulinarnej, ale zupełnie odmieniona. Wszystkie różnice zaznaczę Wam na liście składników, aby były bardziej czytelne. A chlebek szczerze polecam, bo jest fantastyczny- z chrupiącą skórką i puszystym środkiem. Żurawina z kandyzowanym imbirem tworzy zaś niesamowicie smaczny i energetyzujący duet :)   Do przygotowania tego chleba potrzebujemy: 150 gram waniliowego serka homogenizowanego (w oryginalnym przepisie zwykły twaróg) 3 łyżki mleka 6 łyżek oleju rzepakowego + olej do smażenia 1 waniliowy aromat do ciast (w oryginalnym przepisie po pół fiolki aromatów: maślanego, waniliowego, rumowego i cytrynowego) 4 łyżki mielonych migdałów (w oryginale: 5 łyżek całych migdałów, sparzonych, obranych i utłuczonych w moździerzu) 300 gram mąki pszennej 1 łyżeczka proszku do pieczenia (w oryginale 2 łyżeczki) 10 dag żurawiny (zamiast rodzynek) 2 czubate łyżki kandyzowanego imbiru (w oryginalnym przepisie go nie ma, są natomiast dodatkowo: po 5 dag kandyzowanej skórki pomarańczowej i cytrynowej oraz cukier waniliowy) 5 dag ciasteczek o smaku 5 zbóż i mleko (w oryginale nie ma żadnych ciastek, są natomiast aż 4 łyżki cukru) szczyptę soli cukier puder (w oryginale go nie ma)   Serek homogenizowany miksujemy. Dodajemy kolejno: mleko, olej, jajko i aromat waniliowy. Mąkę przesiewamy przez sito, dodajemy szczyptę soli, proszek do pieczenia, kandyzowany imbir oraz żurawinę, mieszamy. Mąkę z dodatkami wsypujemy do masy serowej i energicznie zagniatamy. Na oprószonej mąką stolnicy rozwałkowujemy placek wielkości dna średniej patelni. Rozgrzewamy 3-4 łyżki oleju rzepakowego i smażymy chlebek pod przykryciem na niewielkim ogniu około 15 minut z każdej strony (na początku patelnia powinna być mocno rozgrzana, a temperaturę zmniejszamy dopiero po około 2 minutach). Przed podaniem oprószamy chleb cukrem pudrem i posypujemy odrobiną żurawiny. Podajemy np. ze szklanką mleka.   Pozdrawiam serdecznie i życzę smacznego :) - Bernadetta   Koszt przygotowania: około 10,00 złotych. 