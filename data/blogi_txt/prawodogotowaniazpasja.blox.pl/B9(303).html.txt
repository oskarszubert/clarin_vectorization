Już na facebooku chwaliłam się Wam, że oprócz tradycyjnej aroniówki, przygotowałam również taką z jabłkami. Wykorzystałam same obierki z jabłek, które zostały mi, gdy przyrządzałam m.in. aronię do mięs. Oczywiście zamiast samych obierek możecie użyć nieobranych jabłek, pokrojonych na ćwiartki, z których wcześniej należy usunąć gniazda nasienne. Ta nalewka jest nieco mocniejsza od poprzedniej, ale również bardzo smaczna. Oprócz aronii i wiśni silnie wyczuwalne są nuty jabłek, które nadają nalewce bardzo ciekawego posmaku.   Składniki: 1,5 kg aronii 40 dag jabłek (mogą być same obierki) 200 liści wiśni z ogonkami 1,25 litra wody 65-70 dag cukru 0,5 litra spirytusu 96 % Przygotowanie: Owoce aronii dokładnie płuczemy, odsączamy na sicie i wkładamy w pojemniczkach do zamrażarki na 1-2 dni. Po tym czasie aronię rozmrażamy, dodajemy dokładnie opłukane liście wiśni, obierki z jabłek lub ćwiartki jabłek z usuniętymi gniazdami nasiennymi. Zasypujemy cukrem, zalewamy zimną wodą, doprowadzamy do wrzenia i od razu zmniejszamy ogień. Gotujemy na wolnym ogniu przez 35 minut. Odstawiamy na cały dzień. Przecedzamy przez gęste sito. Do powstałego soku (mnie wyszło go równo 2 litry i 100 ml), wlewamy spirytus i dokładnie mieszamy. Nalewkę przelewamy do szklanych butelek i odstawiamy na 2-3 miesiące w ciemne i chłodne miejsce, choć muszę przyznać, że już następnego dnia po przygotowaniu smakuje wybornie. Z podanych proporcji otrzymacie mniej więcej 2,6 litra nalewki o zawartości około 18-19 % alkoholu.    Pozdrawiam serdecznie :) - Bernadetta Koszt przygotowania: około 55,00 złotych 