Gdy robiłam grillowaną pitę z warzywami i serem zostało mi 30 dag bakłażana. Postanowiłam od razu go wykorzystać. Ponieważ miałam też świeżą pierś z kurczaka, ich połączenie w jednym daniu samo się nasunęło. Zastosowanie kolejnych dodatków to była jednak kwestia mniejszego lub większego ryzyka. Szczerze powiedziawszy dawno tak się nie stresowałam, zastanawiając się co wyjdzie z moich eksperymentów. A w zasadzie z połączenia bakłażana z mleczkiem kokosowym. I dawno też nie byłam aż tak z tych wariacji zadowolona. Orientalna potrawka z kurczaka z bakłażanem to jedno z najlepszych dań, jakie w życiu jadłam ! Kurczak, bakłażan, pomidory, mleczko kokosowe, curry indyjskie, itd. tworzą tak niesamowite połączenie, że mimo iż nie miałam już miejsca, nie mogłam się powstrzymać przed dokładką. Jeśli lubicie potrawy z orientalną nutą, to koniecznie spróbujcie mojej propozycji- jestem pewna, że Wam zasmakuje :)   Orintalna potrawka z kurczaka z bakłażanem  Składniki:   30 dag piersi z kurczaka 30 dag bakłażana 1 puszka pomidorów bez skórki (mogą być krojone lub całe) 200 ml mleczka kokosowego 10 dag dzikiego ryżu 10 dag ryżu parboiled 1/2 łyżeczki kminu rzymskiego 1 łyżeczka curry indyjskiego sok z limonki 3 łyżki oleju rzepakowego sól pieprz    Przygotowanie:  W litrze zimnej wody rozpuszczamy czubatą łyżkę soli. Bakłażana kroimy w drobną kostkę i wrzucamy do osolonej wody, odstawiamy na 20 minut. Po tym czasie odcedzamy na sicie. Dziki ryż wrzucamy do wrzącej wody i gotujemy 10 minut, odcedzamy. Pierś z kurczaka oczyszczamy, kroimy w drobną kostkę i przesmażamy na rumiano na rozgrzanym oleju. Wrzucamy bakłażana i smażymy razem 5 minut. Dodajemy pomidory z puszki, mleczko kokosowe oraz dziki ryż. Dokładnie mieszamy, dusimy na wolnym ogniu około 15-20 minut. Wsypujemy curry indyjskie oraz kmin rzymski. Doprawiamy do smaku solą, pieprzem i sokiem z limonki. Potrawkę z kurczaka podajemy z ryżem parboiled, ugotowanym zgodnie z instrukcją na opakowaniu.   Pozdrawiam serdecznie i życzę smacznego :) - Bernadetta   Koszt przygotowania: około 19,00-20,00 złotych. 