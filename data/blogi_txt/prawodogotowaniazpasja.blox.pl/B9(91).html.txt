Ostatnio uświadomiłam sobie, że chyba nie pokazuję tego, jak baaaardzo lubię dania kuchni chińskiej. Za ich prostotę, szybkość przygotowania i przede wszystkim niesamowity smak :) Dlatego postanowiłam to zmienić i dziś przedstawiam Wam przepis na domową chińszczyznę w 20 minut. Piersi z kurczaka, papryka, marchew, sezam i kilka przypraw tworzą przepyszną kombinację smaków. W połączeniu z makaronem mie to, jak dla mnie, obiad idealny. Dlatego szczerze Wam polecam ten przepis- wtedy, gdy nie macie czasu na długie stanie przy garnkach, czy po prostu chcecie zjeść coś nieco orientalnego.   Do przygotowania porcji dla 4 osób potrzebujemy: 2 średnie piersi z kurczaka 1 dużą marchewkę 1 średnią czerwoną paprykę 1/2 średniej czerwonej cebuli 30 dag makaronu mie 4-5 łyżek ciemnego sosu sojowego 1/2 łyżeczki przyprawy chińskiej "5 smaków" 2 łyżki octu ryżowego 3-4 łyżki oleju sezamowego 300-350 ml wywaru z kurczaka lub rosołu biały sezam pieprz Kamis 4-5 łyżek oleju rzepakowego Pierś z kurczaka oczyszczamy z tłuszczu i błonek. Płuczemy, osuszamy papierowym ręcznikiem, kroimy w nieduże paski. Obraną i opłukaną marchew kroimy w cienkie słupki o długości około 3 cm, a cebulę w średnie pióra. Paprykę pozbawiamy gniazda nasiennego, płuczemy i kroimy w paski podobne do tych z marchewki. Na patelni rozgrzewamy olej rzepakowy i podsmażamy na rumiano pokrojoną pierś z kurczaka. Doprawiamy połową sosu sojowego, ściągamy na talerz. Na tłuszcz ze smażenia kurczaka wrzucamy pokrojone warzywa. Ciągle mieszając smażymy około 3-4 minut. Dodajemy pierś z kurczaka, zalewamy wywarem i dusimy pod przykryciem 2-3 minuty. Olej sezamowy mieszamy z octem winnym, przyprawą chińską i pozostałym sosem sojowym. Dodajemy do warzyw z mięsem, mieszamy, ściągamy z ognia. Doprawiamy do smaku pieprzem oraz ewentualnie solą. Przygotowany zgodnie z przepisem na opakowaniu makaron mie podajemy z kurczakiem z sosem i warzywami. Posypujemy lekko uprażonym białym sezamem. Pozdrawiam serdecznie i życzę smacznego :) - Bernadetta   Koszt przygotowania: około 18,00- 20,00 złotych. 