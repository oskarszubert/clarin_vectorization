Niedawno uświadomiłam sobie, że mimo, iż często robię owocowe przetwory, jeszcze nigdy nie przygotowałam dżemu jabłkowo- śliwkowego. Od razu postanowiłam to więc nadrobić i usmażyłam kilka słoiczków. Po dodaniu cukru okazało się, że czegoś mi w nich brakuje, więc dorzuciłam cynamon i już wiem, że te kilka słoiczków, które przygotowałam, to stanowczo za mało. Dżem wyszedł pyszny i będzie idealnym dodatkiem nie tylko do tostów, ale też do ciast i deserów.   Do jego przygotowania potrzebne są: 1,2 kg śliwek węgierek 2 kg twardych jabłek kora cynamonu cukier   Śliwki dokładnie płuczemy, usuwamy pestki i kroimy na mniejsze kawałki. Smażymy na średnim ogniu około 30 minut. Jabłka obieramy ze skórki, usuwamy gniazda nasienne i kroimy w niedużą kostkę. Dodajemy do przesmażonych śliwek- aby jabłka nie ściemniały, możemy je skropić odrobiną soku z cytryny lub wrzucać na bieżąco do smażących się śliwek. Ja dodawałam je stopniowo, dzięki czemu na koniec smażenia, wiele kawałków pozostało nienaruszonych i przez to dżem wygląda o wiele atrakcyjniej. Owoce smażymy około 15 minut od momentu wrzucenia ostatniej partii łabłek. Dodajemy startą na drobnych oczkach korę cynamonu (około 1 czubatej łyżki). Słodzimy do smaku. Dżem wkładamy do małych słoiczków i pasteryzujemy 6-8 minut. Gorące słoiczki dokręcamy, odwracamy do góry dnem i pozostawiamy do przestygnięcia.   Pozdrawiam serdecznie :) 