Latem pijemy zdecydowanie więcej płynów, niż w ciągu roku. Bardzo często się zdarza, że koktajle owocowe przygotowuję na śniadanie czy kolację. Aby były nieco bardziej pożywne i na dłużej zaspokajały głód, dodaję do nich trochę płatków owsianych, a czasem- dla lepszego trawienia także mielone siemię lniane.  Chociaż takie owocowo- mleczne napoje zawsze pochłaniamy ze smakiem, ten koktajl z czerwonych owoców wyjątkowo nam posmakował. Szczęśliwie udało mi się kupić bardzo słodkie truskawki i maliny i w ogóle nie dodawałam do niego żadnych substancji słodzących, ale oczywiście w razie potrzeby możecie dodać nieco ksylitolu, cukru czy też miodu. Koktajl najlepiej smakuje od razu po przygotowaniu, gdy kefir wyciągniemy z lodówki tuż przed jego przyrządzeniem. Wtedy doskonale i na dłużej zaspokoi nasze pragnienie.   Koktajl z czerwonych owoców ﻿ Składniki: 50 dag truskawek 25 dag wiśni 25 dag malin 25 dag czerwonej porzeczki 4 łyżki płatków owsianych 500 ml kefiru opcjonalnie ksylitol, miód lub cukier Przygotowanie: Owoce dokładnie płuczemy. Wiśnie drylujemy, truskawki pozbawiamy szypułek, a porzeczkę obrywamy z gałązek. Owoce miksujemy dokładnie wraz z płatkami owsianymi. Dodajemy kefir i ponownie miksujemy. W razie potrzeby słodzimy do smaku ksylitolem, miodem (np. akacjowym) lub cukrem. Koktajl podajemy od razu po przygotowaniu.   Pozdrawiam serdecznie i życzę smacznego :) - Bernadetta   Czas przygotowania: 20 minut Koszt: około 14,00 złotych. 