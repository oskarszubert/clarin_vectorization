Na grillowane brzoskwinie od dawna miałam ochotę, a że zostało mi trochę ciastek maślanych, postanowiłam je użyć do przygotowania szybkiego deseru. Gorące owoce podane z zimnymi lodami to połączenie idealne, dlatego gdy tylko pogoda pozwoli, z chęcią je powtórzę :)  Grillowane brzoskwinie   Składniki: 3 średnie brzoskwinie 10 ciasteczek maślanych 2 łyżki masła 4 łyżki płatków migdałów lody śmietankowe listki mięty do dekoracji   Przygotowanie:  Ciastka maślane wkładamy do woreczka foliowego i rozdrabniamy przy użyciu wałka do ciasta. Płatki migdałów prażymy na rozgrzanej patelni. 3 łyżki dodajemy do pokruszonych ciastek wraz z niezbyt twardym masłem. Dokładnie zagniatamy wszystkie składniki. Brzoskwinie myjemy, osuszamy papierowym ręcznikiem. Przecinamy na pół, usuwamy pestki. Kruszonkę z ciastek nakładamy na brzoskwinie. Połówki owoców obwijamy w folię aluminiową. Pieczemy na mocno rozgrzanym grillu około 6-8 minut, po czym rozchylamy folię i grillujemy jeszcze 2-3 minuty. Podajemy z kulką lodów, posypane pozostałymi płatkami migdałów. Przybieramy listkami mięty.   Pozdrawiam serdecznie i życzę smacznego :) -Bernadetta 