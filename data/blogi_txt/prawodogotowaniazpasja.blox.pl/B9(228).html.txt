Co 2-3 dni gotuję Małej zupę i za każdym razem staram się nieco ją urozmaicić. Ostatnio postanowiłam przygotować niemal tradycyjną pomidorówkę, ale po chwili zmodyfikowałam pierwotne plany i pomyślałam sobie, że zmiksuję wszystkie warzywa, których użyłam do jej ugotowania. Pod koniec dodałam jeszcze dwa jabłka i okazało się, że to była przysłowiowa "kropka na i". Zupa wyszła cudowna, tylko zamiast porcji na dwa dni dla Córci, wyszedł mi spory garnek- od razu miałam więc gotowy obiad dla siebie i Krzyśka. Podzieliłam więc ją na dwie części i tę przeznaczoną dla nas doprawiłam dosłownie odrobiną soli i pieprzu. Mój Mężuś stwierdził, że zupa jest pyszna i poprosił o dokładkę. W kwestii zup jest On bardzo wybredny, także możecie uwierzyć mi na słowo, że warto ją ugotować. Jeszcze lepiej natomiast zrobicie, jeśli ją od razu przygotujecie- szczerze polecam :)   Do przyrządzenia tej zupy potrzebujemy: 6 dużych skrzydełek z kurczaka 2 liście laurowe 5 ziaren ziela angielskiego 8 ziaren czarnego pieprzu 1 litr domowego przecieru pomidorowego 2 marchewki 1 średnia pietruszka 1/2 selera 2 średnie jabłka 150 ml śmietany 12 % sól pieprz ryż jaśminowy natka pietruszki   Skrzydełka z kurczaka oczyszczamy, zalewamy 1,5 litra zimnej wody. Dodajemy ziele angielskie, liście laurowe i pieprz ziarnisty. Gotujemy na wolnym ogniu około 80 minut. Lekko solimy. Wywar przecedzamy. Do wywaru wlewamy przecedzony przecier pomidorowy, dodajemy obrane i pokrojone na mniejsze kawałki marchewkę, pietruszkę oraz seler. Gotujemy do miękkości warzyw. Dodajemy obrane i pozbawione gniazd nasiennych jabłka. Gotujemy jeszcze 5 minut. Zupę miksujemy dokładnie blenderem. Śmietanę dodajemy do zupy, wcześniej rozprowadzając kilkoma łyżkami gorącego wywaru. Doprawiamy do smaku solą i pieprzem, Gorącą zupę nalewamy na talerze. Układamy po kilka kulek utoczonych z ryżu jaśminowego. Posypujemy drobno posiekaną natką pietruszki.  Pozdrawiam Was serdecznie i życzę smacznego :) -Bernadetta 