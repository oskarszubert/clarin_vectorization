Już jutro tłusty czwartek... Ja postanowiłam chwilę wcześniej zrobić próbę generalną i wczoraj upiekłam górę pączków :) Skorzystałam z przepisu Margarytki, który troszeczkę zmodyfikowałam- zamiast świeżych drożdży, użyłam suszonych (tych pierwszych nigdzie w okolicy nie było), a zamiast zwykłego cukru, dodałam domowy cukier waniliowy. Przy smażeniu drugiej partii pączków, zapomniałam przykryć garnek pokrywką i wtedy stał się cud :) Wokół pączków powstały śliczne jasne obwódki. Dlatego też do końca ich pieczenia, pokrywki już nie używałam... Do przygotowania 15 dużych i przeszło 20 małych pączków potrzebujemy: 4 szklanki mąki pszennej typ 500-550 (o wadze 73 dag) + ewentualnie nieco mąki do podsypania 5 dag masła 82 % 3 łyżki domowego cukru waniliowego 10 g suszonych drożdży 125 ml jogurtu naturalnego 250 ml pasteryzowanego mleka 2 % 6 dużych żółtek 2 łyżki spirytusu szczyptę soli konfiturę z żurawiny cukier puder 20 dag smalcu (możecie z niego zrezygnować i użyć samego oleju, ja postanowiłam w końcu wykorzystać ten, który dostałam od Teściów:D) 1,5 litra oleju rzepakowego  Masło rozpuszczamy, odstawiamy do ostygnięcia. Mleko podgrzewamy mniej więcej do temperatury 50 stopni. 4 łyżki mleka dodajemy do chłodnego jogurtu, mieszamy. Wsypujemy połowę cukru waniliowego i drożdże. Mieszamy, odstawiamy do wyrośnięcia. W tym czasie przesiewamy mąkę przez sito. Dodajemy sól, mieszamy. Żółtka ubijamy z pozostałym cukrem. Dodajemy pozostałe mleko (które po takim czasie osiągnie już temperaturę pokojową), zaczyn drożdżowy, spirytus i mąkę z solą. Mieszamy łyżką, a następnie zagniatamy energicznie czystymi rękoma. Gdy składniki się ładnie połączą wlewamy masło i zagniatamy dokładnie ciasto. Jeśli ciasto zbytnio lepi się do rąk, dopiero na tym etapie podsypujemy je odrobiną mąki. Puszyste ciasto wkładamy do piekarnika nagrzanego do 50 stopni i trzymamy w nim do chwili aż podwoi swoją objętość. Ciasto delikatnie rozwałkowujemy na grubość około 1 cm. Wycinamy niezbyt duże krążki (ja użyłam dwóch różnej wielkości obręczy do przystawek). Resztę ciasta zagniatamy i ponownie rozwałkowujemy. Krążki układamy na blaszcze posmarowanej odrobiną oleju. Przykrywamy ściereczką i wstawiamy znowu do piekarnika do czasu aż podrosną. W tym czasie rozgrzewamy dobrze olej ze smalcem. Wrzucamy krążki ciasta i pieczemy w niezbyt wysokiej temperaturze z obu stron na rumiano. W trakcie pieczenia wrzucamy po 2-3 plasterki obranego ziemniaka, aby wyrównać temperaturę i zapobiec spaleniu tłuszczu. Gdy ziemniaki się przyrumienią, wyciągamy je, a na ich miejsce, wrzucamy kolejne. Pączki odsączamy z nadmiaru tłuszczu na papierowych ręcznikach. Przy pomocy szprycy do dekorowania ciast z długą i niezbyt grubą końcówką nadziewamy pączki konfiturą z żurawiny. Posypujemy cukrem pudrem. Pączki możecie również polukrować, ale my wolimy z cukrem pudrem, dlatego taką wersję dziś Wam serwuję.  Pozdrawiam serdecznie i życzę miłego dnia :) - Bernadetta   Koszt przygotowania: około 25,00 złotych. 