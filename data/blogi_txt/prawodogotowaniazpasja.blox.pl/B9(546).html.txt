Sos czosnkowy obowiązkowo musi pojawić się do dań z grilla. Doskonale pasuje również do pociętych w paski warzyw lub do pizzy. Mój przepis jest bardzo prosty i szybki w przygotowaniu i zastanawiałam się czy w ogóle go dodawać na blog, ale ostatnio dwie koleżanki poprosiły mnie o recepturę na jego przygotowanie, bo podobno żaden im jeszcze tak nie smakował :) Doszłam więc do wniosku, że również Wam może się on przydać, zwłaszcza jeśli w najbliższym czasie planujecie rozpalić grilla, upiec lub zamówić pizzę, albo zaserwować sobie na przekąskę marchewkę, paprykę czy ogórka moczonego w pysznym aromatycznym sosie.   Sos czosnkowy Składniki dla 2-3 osób: 100 ml śmietany 12 % ukwaszanej (lub jogurtu greckiego) 1 czubata łyżka majonezu 2 ząbki polskiego czosnku 1 łyżka białego octu winnego sól pieprz   Przygotowanie: Czosnek obieramy, przeciskamy przez praskę lub ścieramy na tarce o drobnych oczkach. Do śmietany dodajemy majonez, ocet winny i czosnek. Dokładnie mieszamy. Doprawiamy do smaku solą i świeżo zmielonym pieprzem. Podajemy do dań z grilla, pizzy lub pociętych w paski warzyw.   Pozdrawiam serdecznie i życzę smacznego :) - Bernadetta   Czas przygotowania: 5 minut Koszt: około 2 złotych 