Chyba w więlu polskich domach w niedzielę podaje się rosół, a w poniedziałek przygotowuje z niego pomidorówkę :) U mnie rzadko taka sytuacja się zdarza, bo bardzo nie lubię kulinarnej monotonii, ale jakiś czas temu rosół wykorzystałam właśnie do przygotowania zupy pomidorowej. Co prawda jeśli się nie mylę rosół gotowałam w piątek lub sobotę, więc w tej kwestii nie potwierdziłam reguły, ale gdybyście nie mieli pomysłów na wykorzystanie dzisiejszego wywaru, to polecam wam mój przepis. Zupa pomidorowa z kurczakiem i mozzarellą jest pyszna i bardzo pożywna. Możecie ją podać z ryżem lub bez. Polecam Wam również zupę pomidorową z soczewicą czy zielono- czerwoną albo z łososiem. Oczywiście na blogu znajdziecie również inne propozycję, bo zupa pomidorowa zdecydowania należy do moich ulubionych :)  Do przygotowania zupy pomidorowej z kurczakiem i mozzarellą potrzebujemy:   1 litr rosołu 2 puszki pomidorów bez skórki 3 łyżki koncentratu pomidorowego z bazylią 1 pierś z kurczaka 2 łyżki oleju z suszonych pomidorów 12 dag mozzarelli 1 łyżkę słodkiej papryki 1 łyżkę ziół prowansalskich sól pieprz cukier świeżą bazylię   Rosół zagotowujemy. Dodajemy pomidory z puszki oraz koncentrat. Zagotowujemy, a następnie dokładnie miksujemy. Doprawiamy do smaku solą, świeżo mielonym pieprzem i cukrem. Pierś z kurczaka oczyszczamy, kroimy w cienkie paski o długości około 2 cm. Przesmażamy na rumiano na rozgrzanym oleju z suszonych pomidorów. Doprawiamy solą, pieprzem, ziołami prowansalskimi i słodką papryką. Mozzarellę odsączamy z zalewy, kroimy w cienki paseczki. Gorącą zupę nalewamy na talerze. Posypujemy paseczkami z piersi z kurczaka i mozzarellą. Możemy ją chwilę podgrzać w piekarniku, ale nie jest to konieczne. Przed podaniem przybieramy listkami świeżej bazylii.  Pozdrawiam serdecznie i życzę smacznego:) - Bernadetta   Koszt przygotowania 4 porcji: około 20,00 złotych. 