Chodziło za mną warstwowe ciasto bez pieczenia. Takie z galaretką. I owocami. I wychodziło, chociaż nie było łatwo. Koncepcję jego przygotowania zmieniałam chyba z 5 razy. Kombinowałam w głowie i w końcu postawiłam na prostotę: krem budyniowy, galaretkę z wiśniami i bitą śmietanę.  I znowu biję się w piersi, że kolejny rok z rzędu nie zrobiłam owoców w syropie na zimę. Bo choć kompotów ze słoika nie pijemy, to czasem takie owoce są mi potrzebne do przygotowania deserów. A wtedy jestem skazana na kupne. W tym roku już jednak na pewno zrobię i wiśnie i jagody w syropie, ale max. po 5 słoiczków :P A tymczasem zapraszam Was na absolutnie pyszne warstwowe ciasto bez pieczenia. Trochę czasochłonne, ale w smaku rewelacyjne (że tak nieskromnie powiem :D).  Warstwowe ciasto bez pieczenia Składniki: duże herbatniki (u mnie 6 paczek po 100 gram) 2 opakowania budyniu czekoladowego na 500 ml mleka każdy (u mnie Winiary) 750 ml mleka 2 % 15 dag masła 82 % 2 wiśniowe galaretki na 500 ml wody każdy (u mnie Winiary) 1 słoik drylowanych wiśni w syropie (o pojemności 750 ml) 500 ml wody + 250 ml syropu z wiśni sok z 1/2 limonki 300 ml śmietany 30 % 2 łyżki cukru pudru 1 usztywniacz do śmietany posypka czekoladowa lub starta na grubych czekolada (mleczna lub gorzka)   Przygotowanie: Formę o wymiarach 23x 33 cm wykładamy folią aluminiową. Na dnie układamy warstwę herbatników. Budyń gotujemy zgodnie z przepisem na opakowaniu w 750 ml mleka, odstawiamy do całkowitego wystudzenia. Miękkie masło ucieramy na puszystą masę. Ciągle miksując dodajemy po 2-3 łyżki budyniu. Gdy masa budyniowa będzie gładka, przerywamy miksowanie i wykładamy masę na herbatniki. Układamy kolejną warstwę herbatników, wkładamy do lodówki. 500 ml wody zagotowyjemy z 250 ml syropu z wiśni. W gorącym płynie rozpuszczamy galaretki, odstawiamy aż niemal zastygną. Drylowane wiśnie drobno siekamy nożem lub rozdrabniamy w pojemniku blendera. Dodajemy do galaretki wraz z sokiem z limonki i dokładnie mieszamy. Gdy galaretka zacznie mocno tężeć, wykładamy ją na herbatniki. Przykrywamy kolejną warstwą herbatników. Wkładamy ciasto do lodówki. Śmietanę ubijamy na sztywno, dodając pod koniec cukier oraz usztywniacz do śmietany. Rozsmarowujemy śmietanę na herbatnikach i ponownie wstawiamy do lodówki na co najmniej 3-4 godziny.  Przed podaniem posypujemy czekoladą.   Pozdrawiam serdecznie i życzę smacznego :) - Bernadetta   Koszt przygotowania: około 25,00 złotych 