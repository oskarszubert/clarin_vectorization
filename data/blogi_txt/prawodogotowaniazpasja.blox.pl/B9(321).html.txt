Chyba jestem uzależniona od jajek na śniadanie i moja Rodziną również. Jadamy je 2-3 razy w tygodniu i chyba nigdy nam się nie znudzą :) W weekend przygotowałam nam omlet z warzywami, ale w wersji nieco dietetycznej, gdyż przeważały w nim białka jaj. Mąż, który jest maniakiem ketchupu i dodaje go niemal do wszystkiego, nawet o nim nie pomyślał i wciągnął szybko swoją porcję i trochę mojej :) Oczywiście nie byłabym sobą, gdybym Wam nie podrzuciła też alternatywnych pomysłów, w tym zwłaszcza na omlet z rukolą i cukinią czy też taki z łososiem z piekarnika. A miłośnikom słodkich śniadań polecam cesarski omlet z konfuturą jagodową.   Omlet z warzywami ﻿ Składniki na 2 omlety: 3 zółtka białka 6 jaj 2 zółte pomidory 1/2 małej cukinii 1/2 żółtej papryki 1 łyżeczka ziół prowansalskich 1 łyżka oleju rzepakowego sól pieprz szczypiorek   Przygotowanie: Warzywa dokładnie myjemy.  Pomidory kroimy w plasterki, a cukinię i paprykę w niedużą kostkę. Żółtka i białka jaj dokładnie miksujemy z ziołami prowansalskimi, szczyptą soli i pieprzu. Rozgrzaną patelnię smarujemy odrobiną oleju. Układamy plasterki pomidorów. Wlewamy połowę jajek.  Posypujemy równomiernie połową cukinii i papryki. Smażymy pod przykryciem do całkowitego ścięcia jaj. Omlet składamy na pół i ściągamy na talerz. Posypujemy drobno posiekanym szczypiorkiem. Z pozostałych składników przygotowujemy drugi omlet.   Pozdrawiam serdecznie i życzę smacznego :) -Bernadetta   Czas przygotowania: około 20 minut Koszt: około 7,00 złotych. 