Nie mam zaufania do owoców morza, które są serwowane w restauracjach i rzadko się decyduję na ich zamówienie. A, że lubię od czasu do czasu zjeść krewetki czy kalmary, gdy tylko najdzie mnie ochota, przygotowuję je w domu.  Tym razem przygotowałam krewetki w mleczku kokosowym z sokiem z pomarańczy i limonki. I od kilku dni myślę, czy kiedykolwiek jadłam smaczniejsze i dochodzę do wniosku, że nie. Mogę więc przyznać, że to jest najlepsza wersja krewetek, jakie jadłam i zrobiłam. Mnóstwo aromatów, ekspresowe przygotowanie. I jak to bywa w przypadku owoców morza- najlepsze od razu po przygotowaniu.  Po podgrzaniu też da je się zjeść, ale jednak daleko im do tych świeżo przyrządzonych. Polecam Wam także m.in.: - krewetki z pieprzem truskawkowym, - pikantne krewetki na chrupiącej bagietce - czy pikantną zupę z krewetkami.  Krewetki w mleczku kokosowym   Składniki: 40 dag krewetek- rozmiar 31/40 (ja użyłam oczyszczonych mrożonych, bo niestety nie było akurat dostawy świeżych), sok z 1/2 dużej pomarańczy i 1/2 limonki, 1 bardzo duży ząbek polskiego czosnku, 1 papryczka chili, 3 cm kawałek świeżego imbiru, 1 pęczek natki pietruszki, 1/3 puszki mleka kokosowego (przy gotowym koniecznie trzeba czytać skład i wybierać te naturalne), 2 łyżki masła klarowanego, sól morska z ziołami, pieprz świeżo mielony.   Przygotowanie: Krewetki rozmrażamy, opłukujemy, osuszamy na durszlaku. Czosnek obieramy, siekamy w cienkie paseczki lub w drobną kostkę. Paparyczkę chili myjemy, przecinamy wzdłuż na pół, usuwamy ziarenka, kroimy w cieniutkie talarki. Wyciskamy sok z limonki i pomarańczy. Natkę drobno siekamy, imbir obieramy i ścieramy na tarce o drobnych oczkach. Na patelni rozpuszczamy masło klarowane. Wrzucamy czosnek i chili, smażymy około 60 sekund. Dodajemy krewetki i co chwilę mieszając smażymy 2-3 minuty (aż krewetki leciutko się zarumienią). Wrzucamy natkę pietruszki. Dodajemy mleczko kokosowe, soki z pomarańczy i limonki oraz imbir, dokładnie mieszamy. Gdy mleko się zagotuje, ściągamy krewetki z ognia i doprawiamy do smaku solą i pieprzem. Podajemy ze świeżym pieczywem lub ryżem.   Pozdrawiam serdecznie i życzę smacznego :) - Bernadetta 