Tydzień temu miałam ogromną ochotę na schab, oj tak- chyba pierwszy raz od kilku miesięcy naprawdę chciałam go zjeść. Myślałam, jak by go przygotować, aby nie wiało nudą i... chyba się udało :) W każdym bądź razie, zapiekaniec wyszedł przepyszny. Podałam do niego surówkę z kiszonej kapusty na ostro i prawie trafiłam do nieba :)  Do przygotowania tego zapiekańca potrzebujemy: 3 plastry schabu (1 cm) 6 niedużych ziemniaków 1,5 cebuli 200 ml śmietany 30 % 1 jajko sól pieprz pieprz młotkowany z kolendrą 1/2 łyżeczki imbiru 1/2 łyżeczki słodkiej papryki 1,5 łyżki masła 3 łyżki oleju rzepakowego   Schab dokładnie rozbijamy, każdy plaster przecinamy wzdłuż na pół. Doprawiamy z obu stron solą i pieprzem młotkowanym oraz nacieramy olejem rzepakowym. Odstawiamy na 30 minut. Ziemniaki obieramy, płuczemy, kroimy w plasterki o grubości 4-5 mm. Cebulę obieramy, również kroimy na talarki. Na dnie niedużego naczynia do zapiekania układamy pokrojone w plasterki masło. Na sztorc kładziemy na zmianę schab, kilka plasterków ziemniaków i cebuli. Czynność powtarzamy do wyczerpania składników. Śmietanę miksujemy dokładnie z jajkiem, imbirem i słodką papryką. Doprawiamy solą, czarnym świeżo zmielonym pieprzem i pieprzem młotkowanym. Zalewamy mięso z warzywami.  Pieczemy około 50-60 minut w piekarniku nagrzanym do 170-180 stopni. Podajemy z surówką z kiszonej kapusty.  Koszt: około 12,00 zł. Ilość porcji: 3. Polecam serdecznie i życzę smacznego :) -Bernadetta 