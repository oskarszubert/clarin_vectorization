Chyba już wiecie, że lubię sushi, które często przygotowuję sama w domu. Czasami robi je również mój Mąż, który został rzucony na głęboką wodę i musiał je przyrządzić, gdy 3 lata temu mieliśmy parapetówkę, a ja tak sobie przecięłam palec, że nie było szans, abym sama zwijała rolki. Sushi wyszły Krzyśkowi po mistrzowsku i od tego czasu czasem je przygotowywał. Niedawno ugotowałam ryż, zrobiłam szybką sałatkę z paluszka krabowego i już miałam się zabierać za zwijanie sushi, gdy Mąż zaproponował, iż sam je zrobi :) Nie muszę nawet mówić, jak bardzo się ucieszyłam, bo szczerze nie miałam w ogóle siły. Te futomaki z sałatką z paluszka krabowego również wyszły pyszne. Krzysiek zrobił jeszcze futomaki z łososiem i uramaki z łososiem i papryką i wszystkie zjedliśmy ze smakiem :) Z największym zadowoleniem przyjęłam jednak fakt, że Mąż sam zabrał się za robienie zdjęć, dlatego dziś wyjątkowo przedstawiam potrawę i zdjęcia Jego autorstwa :)  Do przygotowania tego sushi potrzebne są: 300 ml ryżu do sushi 15 dag paluszków surimi 5-6 płatów wodorostów nori 20 dag ogórka szklarniowego 1 dojrzałe awokado 1/2 żółtej papryki mix sałat 5 łyżek wina ryżowego majonez 3 czubate łyżki wasabi w proszku sos sojowy sól   Ryż dwukrotnie przelewamy zimną wodą, następnie zalewamy około 450 ml letniej wody. Zagotowujemy, zmniejszamy ogień i gotujemy ryż pod przykryciem około 10 minut. Po tym czasie mieszamy dokładnie i odstawiamy przykryty, aby do końca się ugotował. W tym czasie obieramy ogórka i awokado i kroimy je w cienkie paski. Ugotowany ryż doprawiamy solą oraz winem ryżowym, studzimy. Sałatę płuczemy, odsączamy na sicie. Wasabi zalewamy około 50 ml wody mineralnej i mieszamy do uzyskania gęstej pasty. W razie potrzeby dolewamy odrobinę wody. Paluszki surimi (gotowe do spożycia bez wcześniejszej obróbki termicznej) kroimy w bardzo drobną kostkę. Dodajemy 1-2 łyżki majonezu, doprawiamy do smaku solą i pieprzem. Pojedyncze płaty wodorostów kładziemy na bambusowej macie, rozsmarowujemy na nich ryż (brzegi maty pozostawiamy suche). Układamy kilka listków sałaty, plasterki papryki, awokado, ogórka i sałatkę z paluszka krabowego. Zwijamy rulon, który tniemy ostrym nożem na około 1-1,5 cm kawałki. Uramaki podajemy z wasabi zmieszanym z sosem sojowym oraz marynowanym imbirem.  Pozdrawiam serdecznie i życzę smacznego :) - Bernadetta   Koszt przygotowania: około 16,00 złotych. 