Moje weekendowe wypieki stały się już niemal tradycją i teraz nawet będąc u Teściów czy też u Mamy lub Brata, zawsze przygotowuję coś słodkiego. Czasem jestem ograniczona dostępnym sprzętem i zamiast np. upiec ciasto w tortownicy, przygotowuję je w innej formie. Tak również było w ten weekend, gdy Bracia zażyczyli sobie coś słodkiego, a ja dysponowałam tylko dwoma niewielkimi keksówkami (o długości 20 cm). Postanowiłam zmodyfikować nieco przepis na migdałowe ciasto, który znalazłam w książce 120 wypieków z serii "Z kuchennej półeczki". Zmieniłam proporcje składników, do przygotowania syropu do nasączenia ciasta dodałam nieco białego wina, a na wierzch ułożyłam ciemne śliwki. Ciasto wyszło przepyszne (miód jest niewyczuwalny), a do tego jego przygotowanie bylo bajecznie proste :) Oczywiście możecie je również upiec w tortownicy lub w normalnej prostokątnej formie.   Do jego przyrządzenia potrzebne są: 2,5 szklanki mąki pszennej 20 dag dobrej margaryny lub masła 2/3 szklanki cukru 150 ml śmietany 30 % 7 czubatych łyżek miodu 4 duże jajka 1,5 łyżeczki proszku do pieczenia 7 dag płatków migdałowych ciemne śliwki 70 ml białego wina sok z 1 cytryny bułka tarta i tłuszcz do wysypania formy   Do dużej miski wkładamy miękką margarynę lub masło. Dodajemy cukier, trzy łyżki miodu, śmietanę oraz jajka. Ubijamy mikserem przez 30 sekund. Wsypujemy mąkę pszenną z proszkiem do pieczenia i miksujemy do uzyskania gładniej konsystencji. Dwie małe keksówki (lub tortownicę o średnicy 26 cm) smarujemy tłuszczem i wysypujemy bułką tartą. Przekładamy przygotowaną masę, wyrównujemy powierzchnię. Posypujemy płatkami migdałów i układamy umyte, pozbawione pestek i połówki śliwek. Pieczemy około 45-50 minut w temperaturze 180 stopni (mniej więcej po 30 minutach przykrywamy ciasto folią aluminiową, a po kolejnych 5 wyłączamy dolne grzałki). W tym czasie zagotowujemy wino z sokiem z cytryny. Gdy połowa płynu odparuje, dodajemy miód i gotujemy jeszcze 3-4 minuty aż powstanie dosyć gęsty płyn. Gorące ciasto wyciągamy z piekarnika i nasączamy winem z miodem, studzimy. Przed podaniem możemy ciasto oprószyć odrobiną cukru pudru.   Smacznego :) 