Dwa dni temu miałam ochotę na szybką i niezbyt ciężką kolację. Ponieważ bardzo lubię sałatki, postanowiłam jakąś przygotować. Miałam opakowanie rukoli, dojrzałego pomidora i mozzarellę, a więc moje ulubione składniki :) Przypomniałam sobie też o słoiczku czarnych oliwek i oleju arganowym... Połączyłam wszystko i pochłonęłam od razu- no może z wyjątkiem kilku oliwek, które zjadła Julka :) Sałatka była pyszna. Dzięki olejowi arganowemu rukola nabrała lekko orzechowego smaku i aromatu i doskonale komponowała się z pozostałymi składnikami. Włoska sałatka z olejem arganowym   Składniki: 1 opakowanie rukoli  1 średni pomidor  12,5 dag mozzarelli 4 dag czarnych oliwek krojonych 3 łyżki oleju arganowego sól pieprz Przygotowanie: Rukolę płuczemy, odsączamy z nadmiaru wody. Pomidora myjemy, wycinamy zdrewniałą część i kroimy w ćwiartki talarków. Dodajemy do rukoli. Wlewamy olej arganowy, doprawiamy solą i pieprzem. Dokładnie mieszamy. Sałatkę nakładamy na talerz. Posypujemy pokrojoną w cienkie słupki mozzarellą oraz krojonymi czarnymi oliwkami. Podajemy od razu po przygotowaniu. Pozdrawiam serdecznie i życzę smacznego :) - Bernadetta 