Przed kilkoma miesiącami, zamiast dodawać od razu całe jajka do ciasta naleśnikowego, postanowiłam ubić osobno pianę z białek i wymieszać ją z pozostałymi składnikami na końcu. Naleśniki wyszły bardzo puszyste i od tamtej pory niemal zawsze przygotowuję je w ten sposób. Tak również było z tą wieżyczką... Dodatek mąki orzechowej sprawił, że placuszki zupełnie zmieniły swoje tradycyjne oblicze. W połączeniu z serkiem śmietankowym i świeżymy malinami, mogą stanowić nie tylko pyszne śniadanie, ale i wspaniałt deser. Doskonałe są również posmarowane tylko odrobiną konfitury z pigwy.   Do przyrządzenia tych naleśników potrzebujemy: 1 szklankę mleka 2% 4/5 szklanki mąki pszennej 4 czubate łyżki mąki orzechowej (zmielonych orzechów arachidowych) 2 jajka 30 dag sera śmietankowego (lub innego co najmniej dwukrotnie mielonego) 50 ml słodkiej śmietany 12 % 2 łyżeczki cukru z prawdziwą wanilią cukier maliny olej rzepakowy szczypta soli   Białka oddzielamy od żółtek, ubijamy na sztywno ze szczyptą soli. Do mąki pszennej dodajemy mąką orzechową i żółtka. Wlewamy mleko i dokładnie miksujemy. Dodajemy pianę z białek i dokładnie, ale delikatnie mieszamy. Odstawiamy na 10 minut. W tym czasie do sera dodajemy śmietanę i cukier z prawdziwą wanilią. Dokładnie mieszamy, słodzimy do smaku. Na patelni rozgrzewamy olej rzepakowy i smażymy z obu stron na rumiano niewielkie placuszki. Na talerzyku układamy wieżę z trzech naleśników posmarowanych serkiem waniliowym. Przybieramy świeżymi malinami.    Koszt: około 12,00 zł. Porcja dla 2-3 osób.   Pozdrawiam serdecznie i życzę Wam miłego dnia :) - Bernadetta 