W weekend "chodziło" za mną coś słodkiego. Nie chciałam jednak spędzić pół dnia w kuchni, ani rozpłynąć się z gorąca od nagrzanego piekarnika. Ruszyłam szare komórki i wpadłam na pomysł, że zrobię czekoladowy mus z owocami. Czegoś mi jednak brakowało, a że pod ręką miałam herbatniki, postanowiłam wykorzystać je do przygotowania kruchego spodu. Intuicja mnie nie zawiodła i otrzymałam przepyszny deser, który mój Mąż skwitował krótko "genialny". My jesteśmy jednak nieobiektywni, więc spróbujcie sami i pochwalcie się czy Wam również smakował... Tylko proszę- nie liczcie kalorii :P   Do przygotowania tej tarty potrzebować będziecie:   25-30 dag czekoladowych herbatników lub np. ciastek digestive (mogą być w czekoladzie) 12 dag masła lub dobrej margaryny 2 jajka 20 dag gorzkiej czekolady 8 łyżek wody 380 ml śmietany 30 % 3 łyżki cukru 20 dag borówek amerykańskich lub jagód 20 dag truskawek lub malin listki mięty do dekoracji   Ciastka wkładamy do foliowego woreczka i rozgniatamy przy pomocy wałka do ciasta. Masło lub margarynę (ja użyłam Kasi) rozpuszczamy i gdy lekko przestygnie, dodajemy do herbatników. Dokładnie mieszamy i powstałą masą wylepiamy spód (ewentualnie także boki) formy do tarty.  Wkładamy do lodówki na godzinę. Śmietanę ubijamy na sztywno, pod koniec dodając cukier. Czekoladę łamiemy, dodajemy 8 łyżek wody niegazowanej, rozpuszczamy w kąpieli wodnej lub bezpośrednio w garnuszku ustawionym na niedużym gazie. Jajka dokładnie rozkłócamy blenderem lub trzepaczką rózgową i powoli wlewamy do gorącej czekolady, którą cały czas miksujemy, aby jajko się nam nie ścięło. Czekoladę studzimy i ciągle mieszając powoli wlewamy do ubitej śmietany. Mus wkładamy do lodówki, a gdy zacznie zastygać, przekładamy go do formy na tartę. Zostawiamy w lodówce na całą noc. Tartę przybieramy umytymi i osuszonymi owocami oraz listkami mięty. Podajemy z ulubioną kawą i w żadnym wypadku przy jedzeniu, ani "po" nie liczymy kalorii :-D     Smacznego :) 