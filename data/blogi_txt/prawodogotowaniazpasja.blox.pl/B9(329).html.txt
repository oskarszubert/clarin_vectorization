Zaszalałam i kupiłam tyle cukinii, że dopiero po powrocie do domu zdałam sobie sprawę, że nie damy rady jej zjeść przed urlopem. Kilka innych warzyw również prosiło o szybkie ich wykorzystanie, więc w słoikach wylądowała papryka marynowana z cukinią. Mogłabym powiedzieć, że najlepiej zjeść ją kilka dni po przygotowaniu, ale u mnie nie było 2 z 4 słoiczków zanim zdążyły dobrze wystygnąć :) Rewelacyjne lekko twarde warzywa i idealnie słodko- kwaśna marynata to jest to, co lubię najbardziej :D Od ubiegłego roku moja spiżarnia trochę się przerzedziła, więc i na blogu pojawiły się nowe przepisy na przetwory, jak choćby na sałatkę szwedzką czy ogórki po meksykańsku, ale obiecuję, że to jeszcze nie koniec !  Papryka marynowana z cukinią ﻿ Składniki: 30 dag zielonej cukinii 15 dag żółtej cukinii 2 duże żółte papryki 2 średnie marchewki 2 cebule 12-16 ziaren ziela angielskiego 4 liście laurowe 12-16 ziaren czarnego pieprzu 4 łyżki gorczycy 250 ml octu 10 % 1 litr wody 1/2 szklanki cukru sól   Przygotowanie:   Cebulę, marchew i żółtą cukinię obieramy. Zieloną młodą cukinię tylko dokładnie myjemy. Usuwamy miękki miąższ z obu cukinii. Paprykę pozbawiamy gniazda nasiennych, płuczemy i kroimy w średnie paski. Marchew siekamy w talarki, cebulę w pióra, a cukinie w słupki. Na dno 4 słoików układamy równomiernie marchew i cebulę, a następnie paprykę i obie cukinie. Dodajemy ziele angielskie, pieprz ziarnisty, gorczycę i liść laurowy. Wodę zagotowujemy z octem. Dodajemy cukier, dokładnie mieszamy. Solimy do smaku. W razie potrzeby możemy dodać nieco więcej cukru. Marynatą zalewamy warzywa i zakręcamy dokładnie słoiki. Pasteryzujemy 5-8 minut od momentu zagotowania. Dokręcamy słoiki i ustawiamy je do góry dnem na ściereczce. Pozostawiamy do ostudzenia. Papryka marynowana z cukinią jest idealna jako dodatek do obiadu czy składnik sałatek.   Pozdrawiam serdecznie i życzę smacznego :) - Bernadetta   Czas przygotowania: około 30 minut Koszt: około 5,00- 6,00 złotych. 