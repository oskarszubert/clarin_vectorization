Jajka to zdecydowanie jeden z ulubionych składników moich śniadań. Dlatego też goszczą na moim stole dosyć często, a w weekendy są niemal obowiązkowe. Tym razem postawiłam na prostotę i przygotowałam puszystą jajecznicę na mleku z kiełbasą i suszonymi pomidorami. Kiedyś smażyłam podobną z dodatkiem mąki, ale ta ostatnia zdecydowanie bardziej mi smakowała. Pewnie dlatego, że ostatnio białą mąkę ograniczam do minimum.  Do przyrządzenia porcji dla 3-4 osób potrzebujemy: 6 jajek 100 ml pasteryzowanego mleka 2 % 8 połówek suszonych pomidorów 10 dag kiełbasy wiejskiej 1 małą cebulę 1 łyżkę masła klarowanego szczypiorek sól pieprz   Cebulę obieramy, kroimy w bardzo drobną kostkę. Kiełbasę kroimy na nieco większą kosteczkę. Przesmażamy razem na rumiano na rozgrzanym maśle. W międzyczasie ubijamy dokładnie mocno schłodzone jajka (blenderem, mikserem lub ręcznie przy użyciu trzepaczki rózgowej). Gdy jajka będą już mocno ubite, ciągle miksując, powoli wlewamy mleko. Do podsmażonej kiełbasy z cebulką dodajemy pokrojone w kostkę suszone pomidory i wlewamy jajka z mlekiem. Lekko mieszając, smażymy do czasu aż jajka się zetną. Doprawiamy do smaku solą i pieprzem. Przed podaniem posypujemy jajecznicę drobno posiekanym szczypiorkiem.  Smacznego i oczywiście miłego dnia :) Bernadetta Koszt przygotowania: około 12,00 złotych. 