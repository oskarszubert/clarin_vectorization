Piękne sezonowe owoce zawsze mobiluzują mnie do kulinarnych poszukiwań. Ponieważ teraz jest ich całe mnóstwo, to szaleję na całego. I choć Mąż czasem mówi, abym nieco przystopowała, bo nie jesteśmy w stanie zjeść wszystkiego, co przygotuję, sernikowi na zimno nigdy nie potrafi odmówić. Teraz, specjalnie na Jego życzenie, przygotowałam sernik na biszkoptach. Poza tym Luby chciał, aby to ser odgrywał pierwsze skrzypce... I choć podstawowego składnika nie ma tutaj zbyt dużo, bo tylko 50 dag, udało mi się osiągnąć zamierzony efekt przez dodanie niezmielonego sera śmietankowego. Miał on niewielkie grudki, które po zmiksowaniu były praktycznie niewyczuwalne, ale doskonale odnalazły się w towarzystwie sezonowych owoców. I muszę nieskromnie przyznać, że to jeden z najlepszych serników na zimno, jakie zrobiłam. Przy przygotowaniu tego sernika, pierwszy raz użyłam też blendera Philips HR 1372/90, który był nagrodą w konkursie Cooking Mama i muszę przyznać, że jestem pod ogromnym wrażeniem jego możliwości. Wcześniej używałam sprzętu innej znanej firmy, który jest testowany przez kilka koleżanek- blogerek i myślałam, że nie spotkam już lepszego urządzenia. A jednak okazało się, że się myliłam. Śmietanę ubiłam w ekspresowym tempie i do tego nie zachlapałam całej kuchni :D Poprzedni blender, mimo że używalam go do ubicia takiej samej ilości śmietany, nieco mnie pod tym kątem rozczarowywał. Trzepaczka blendera Philips doskonale sprawdziła się również przy mieszaniu masy serowej z żelatyną. Oczywiście zdążyłam również przetestować końcówkę miksującą i jeszcze bardziej przekonałam się do tego sprzętu. W skali od 1 do 5 daję mu zdecydowaną 6 i już nie mogę się doczekać kiedy znowu go użyję. Wracając jednak do sernika, który wyszedł cudowny... Do jego przygotowanie potrzebne są:   biszkopty wrocławskie bez cukru 50 dag sera śmietankowego 250 ml śmietany 36 % 1 żelatyna- fix deserowa 20 dag malin 15 dag borówki amerykańskiej 30 dag czerwonej porzeczki 1 nektarynka zielone winogrono 3 łyżki cukru z prawdziwą wanilią cukier miałki lub puder 1 galaretka malinowa cukrowe gwiazdki do dekoracji bita śmietana   Tortownicę o średnicy 24 cm wykładamy papierem do pieczenia i gotowania. Na dnie układamy biszkopty- jeśli są świeże i mięciutkie, nie trzeba ich nasączać, jeśli lekko twarde, polecam zwilżyć je odrobiną soku owocowego. Śmietanę ubijamy na sztywno z 4 łyżkami cukru oraz cukrem z prawdziwą wanilią. Ciągle miksując, dodajemy ser śmietankowy (mój miał niewielkie grudki, ale celowo go nie mieliłam i to był strzał w 10, bo masa wyszła rewelacyjna). Słodzimy do smaku. Żelatynę- fix deserową przygotowujemy zgodnie z przepisem na opakowaniu. Miksując masę serową, powoli wlewamy żelatynę. Dodajemy 1 szklankę umytej i osączonej czerwonej porzeczki oraz 1/2 szklanki borówki amerykańskiej. Dokładnie mieszamy. Masę wykładamy na biszkopty. Wyrównujemy powierzchnię. Wkładamy do lodówki na 2 godziny, Po tym czasie przybieramy opłukanymi i osuszonymi pozostałymi owocami. Zalewamy tężejącą galaretką, przygotowaną zgodnie z przepisem na opakowaniu. Wkładamy do lodówki na co najmniej godzinę. Przybieramy bitą śmietaną i cukrowymi gwiazdkami.      Smacznego :) 