Boże Narodzenie kojarzy mi się z makiem i mnóstwem bakali, których nie może zabraknąć na świątecznym stole. To także czas, kiedy staram się wręczyć moim najbliższym choć jeden kulinarny prezent. Z reguły były to pierniczki, ale w tym roku Teściowa upiekła ich całą górę, więc nie chciałam Jej dublować i przygotowałam mini keksy. Wyszły niesamowicie pyszne i każdej z siedmiu (gdyż tyle mi ich wyszło) obdarowanych osób bardzo smakowały. Przepis na ich przygotowanie jest banalnie prosty. Jedynym ograniczeniem może być tylko brak stosownych foremek. Jeśli takich nie macie i nie chcecie specjalnie na tę okoliczność kupować nowych, możecie je zastąpić foremkami papierowymi. Są ogólnie dostępne, a kosztują grosze.  Mini keksy Składniki na 7 mini keksów: 40 dag prawdziwego masła 3/4 szklanki drobnego cukru 10 jajek 50 dag mąki pszennej 2 czubate łyżeczki proszku do pieczenia 15 dag kandyzowanej żurawiny 10 dag rodzynek 10 dag suszonych moreli 15 dag mieszanki kandyzowanego ananasa, papai i marakui 5 dag orzechów włoskich 5 dag orzechów laskowych biały lukier lub biała czekolada Przygotowanie: 5 dag żurawiny i mieszanki kandyzowanych owoców odkładamy do dekoracji. Rodzynki zalewamy wrzątkiem, po 5 minutach odsączamy dokładnie na sicie. Wszystkie bakalie, z wyjątkiem rodzynek i żurawiny, drobno siekamy, a następnie wraz z rodzynkami i żurawiną) obtaczamy w 3/4 szklanki mąki pszennej. Białka oddzielamy od żółtek, ubijamy na sztywną pianę. Miękkie masło ucieramy z cukrem. Dodajemy po jednym żółtku, a następnie przesianą przez sito pozostałą mąkę pszenną z proszkiem do pieczenia. Gdy składniki dokładnie się połączą, dodajemy obtoczone w mące bakalie i pianę z białek. Delikatnie, ale dokładnie mieszamy. Masę rozkładamy do 7 foremek na mini keksy, wyrównujemy powierzchnię. Pieczemy około 35-40 minut w piekarniku nagrzanym do 185 stopni. Gdy keksy wystygną, polewamy je białym lukrem lub rozpuszczoną w kąpieli wodnej białą czekoladą. Przybieramy pozostałymi owocami.  Pozdrawiam serdecznie i życzę smacznego :) - Bernadetta   Koszt przygotowania: około 40,00 złotych. 