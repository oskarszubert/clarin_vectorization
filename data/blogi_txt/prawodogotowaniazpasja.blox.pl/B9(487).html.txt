W sobotę wieczorem Mąż stwierdził, że jest trochę głodny i z chęcią by coć przekąsił. Mnie też głód zaczął się dawać we znaki, więc udałam się do kuchni i przygotowałam szybką sałatkę. Szczerze powiedziawszy nie spodziewałam się, że będzie tak rewelacyjna w smaku :) Z czystym sumieniem więc polecam Wam ten prosty przepis na sałatkę ziemniaczaną z łososiem.  Do jej przygotowania potrzebujemy: 30 dag gotowanych ziemniaków 15 dag młodych listków szpinaku 1/2 dużego awokado 10 dag wędzonego łososia 1/2 chili sok z 1/2 limonki sól czarną cypryjską pieprz olej rzepakowy ocet winny   Liście szpinaku dokładnie płuczemy, osuszamy. Układamy koliście na dosyć dużym półmisku. Skrapiamy olejem i octem winnym. Doprawiamy odrobiną soli i pieprzu. Awokado obieramy, wraz z ziemniakami kroimy w niedużą kostkę. Awokado skrapiamy sokiem z kimonki. Chili pozbawiamy nasionek, bardzo drobno siekamy. Mieszamy ziemniaki z awokado, dodajemy 2-3 łyżki oleju, doprawiamy do smaku solą, pieprzem i chili. Do sałatki ziemniaczanej możemy również dodać 1/2 drobno posiekanej cebuli. Sałatkę nakładamy na liście szpinaku. Plastry łososia zwijamy w ruloniki i układamy na sałatce. Podajemy do jedzenia od razu po przygotowaniu.  Pozdrawiam serdecznie i życzę smacznego :) - Bernadetta   Koszt przygotowania: około 9,00 złotych. 