Jest piątek, więc jest i rybka :) Kiedyś był to obowiązkowy składnik piątkowego obiadu, a dziś tradycja trochę się zaciera. Ja ryby bardzo lubię, więc i często je przygotowuję. Uwielbiam również wszystkie kasze, o czym możecie się przekonać zaglądając do tej zakładki, więc postanowiłam znowu przygotować łososia z kaszą. Napisałam "znowu", gdyż jakiś czas temu zamieściłam już recepturę na  rozgrzewające łódki :) Tym razem jednak poszłam na łatwiznę i przyrządziłam łososia na bazie innego mojego przepisu, który zainspirowany był pobytem w Luksemburgu.  Łosoś zapiekany z kaszą gryczaną to bez wątpienia sposób na szybki obiad. Możecie do niego podać jakąś surówkę, ale my poszliśmy już na totalną łatwiznę i obyliśmy się bez niej.     Łosoś zapiekany z kaszą gryczaną   Składniki: 1 szklanka suchej kaszy gryczanej 60 dag filetu z łososia ze skórą 4 nieduże marchewki 1 średnia cebula 3 łyżki drobno posiekanego koperku 200 ml śmietany 30 % 100 ml śmietany 12 % 100 ml mleka 2 % sól pieprz Przygotowanie: Kaszę gryczaną gotujemy przez 12-15 minut we wrzątku. Odcedzamy, studzimy. Filet z łososia pozbawiamy łusek, dokładnie płuczemy i kroimy na 4 równe kawałki. Marchew obieramy, myjemy i ścieramy na tarce o grubych oczkach. Obraną cebulę kroimy w drobną kostkę. Kaszę gryczaną mieszamy z marchewką, cebulą, dwoma łyżkami koperku, śmietaną i mlekiem. Doprawiamy do smaku solą i pieprzem. Połowę kaszy z warzywamy wykładamy do żaroodpornego naczynia. Układamy filety z łososia i przykrywamy pozostałą kaszą. Pieczemy 20 minut w piekarniku nagrzanym do 180 stopni. Przed podaniem posypujemy pozostałym koperkiem.   Pozdrawiam serdecznie i życzę smacznego :) - Bernadetta   Czas przygotowania: około 60 minut. Koszt: około 40,00 złotych. 