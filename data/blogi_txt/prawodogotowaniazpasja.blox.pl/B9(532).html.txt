Nawet sobie nie wyobrażacie jak ja lubię śledzie ! Czasem mam taką ogromną ochotę na nie, że patrząc z boku moglibyście się zastanawiać czy nie jestem w ciąży :D Otóż będąc w stanie błogosławionym, nie miałam praktycznie żadnych zachcianek- nie zakradałam się w nocy do lodówki, nie wysyłałam Męża po batoniki. Nic z tych rzeczy ! Ale na śledzie i inne ryby mam zachciankę średnio dwa razy w tygodniu. Warunek jest jednak jeden- musi być różnorodnie i smacznie :)   Do przygotowania tej przystawki potrzebujemy: 3 matiasy 3-4 średnie pieczarki 1 małą cebulę 1 małą paprykę 1 łyżkę masła klarowanego 3 łyżeczki koncentratu pomidorowego 5 ziaren ziela angielskiego 1 liść laurowy 5-7 ziaren czarnego pieprzu ocet winny pieprz sól 1 szklankę wody + wodę do wymoczenia śledzi   Matiasy moczymy w chłodnej wodzie przez całą noc. 1/2 szklanki czystej wody zagotowujemy z pokruszonym liściem laurowym, zielem angielskim i pieprzem ziarnistym, doprawiamy do smaku octem winnym, schładzamy, po czym marynatą zalewamy matiasy pokrojone w około 2 cm kawałki i odstawiamy na 1 godzinę do lodówki. Pieczarki obieramy, kroimy w plasterki lub półplasterki, cebulę siekamy w drobną kostkę. Paprykę pozbawiamy nasion i kroimy w średnią kostkę. Wszystkie warzywa podsmażamy na rozgrzanym maśle aż zmiękną, dodajemy koncentrat pomidorowy i pozostałą wodę. Doprawiamy solą i pieprzem, studzimy, po czym dolewamy 4-5 łyżek marynaty, w której moczyły się śledzie i dokładnie mieszamy. Śledzie odsączamy z marynaty, układamy na talerzu i polewamy warzywami z sosem. Podajemy schłodzone.  Pozdrawiam serdecznie i życzę smacznego :) - Bernadetta   Koszt przygotowania 3 porcji: około 8,00 złotych. 