Serwatkę, która zostanie nam z przygotowania domowego twarogu, możemy wykorzystać do przyrządzenia ricotty. Ja najbardziej lubię ricottę niezbyt zbitą, bo wtedy z łatwością mogę ją wykorzystać nie tylko na kanapki, ale przede wszystkim do innych potraw, jak choćby sosu grzybowego, na który przepis znajdziecie wkrótce na blogu. I taki też mój sposób na domową ricottę przedstawiam Wam poniżej :)  Domowa ricotta   Składniki na około 30 dag ricotty: 2,5 litra serwatki 1 litr mleka "prosto od krowy" 3 łyżki białego octu winnego    Przygotowanie: Serwatkę mieszamy ze świeżym mlekiem i podgrzewamy do temperatury około 85-90 stopni. Podobnie, jak w przypadku przygotowywania domowego twarogu, nie możemy dopuścić do zagotowania się mleka, więc jeśli tylko mamy taką możliwość, dobrze jest zmierzyć temperaturę termometrem. Do serwatki z mlekiem dodajemy ocet winny i podgrzewamy jeszcze około 10 minut, kilka razy w tym czasie mieszając. Przecedzamy przez durszlak wyłożony gazą lub cienką ściereczką i gdy nadmiar płynu już spłynie, zawijamy gazę. Domową ricottę wstawiamy do lodówki na 2 godziny i po tym czasie wykorzystujemy do przyrządzenia pierogów, naleśników zapiekanych z serem czy innych potraw. Ricotta nie powinna być zbytnio zwarta, gdyż wtedy będzie sucha. Ja najbardziej lubię, gdy tworzy ona średnie "grudki", a nie jedną dużą osełkę. Pozdrawiam serdecznie i życzę smacznego :) - Bernadetta   Czas przygotowania: około 30 minut Koszt przygotowania: około 10 złotych 