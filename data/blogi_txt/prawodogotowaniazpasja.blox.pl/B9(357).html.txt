Gdy pierwszy raz kilka lat temu pojechałam na Wigilię do Rodziców Krzyśka, nie mogłam się nadziwić, jak Oni mogą jeść w taki dzień pierogi z kapustą i grzybami czy sałatkę jarzynową. Szczerze powiedziawszy do tej pory nie mogę tego pojąć, bo Wigilia w moim rodzinnym domu wygląda zupełnie inaczej. Od dzieciństwa na naszym stole było zawsze 12 potraw, których nie jedliśmy praktycznie przez cały rok (może z wyjątkiem smażonego karpia, za którym ja osobiście raczej nie przepadam). Oprócz takiego karpia, zawsze był też karp w galarecie i szarym sosie, moskaliki w śmietanie, matiasy w oleju na ostro, sałatka z fasoli, kapusta z fasolą i grzybami, makaron z makiem, polewka z konopi, kompot z suszu, barszcz z uszkami i smażone suszone grzyby. Nigdy, ale to nigdy nie jedliśmy w Boże Narodzenie pierogów (z wyjątkiem takich z makiem i bakaliami w drugi dzień Świąt) i sałatki jarzynowej. Z racji tego, że w tym roku Wigilię spędzać będziemy w moim rodzinnym domu, a Krzysiek nie wyobraża sobie bez pierogów wieczerzy, nalepiłam ich już sporą porcję. Oprócz pierogów z kapustą i grzybami zrobiłam też takie z samymi grzybami, a w następny weekend lepić będę pierogi z makiem, które uwielbiam. Te pierogi z kapustą i grzybami wyszły tak dobre, że obiawiam się, iż nie dotrwają do Wigilii i będę musiała przygotować :P Oczywiście polecam Wam także mniej popularne (pewnie ze względu na cenę suszonych grzybów) pyszne pierogi z grzybami.   Pierogi z kapustą i grzybami   Składniki na ciasto: 50 dag mąki pszennej + mąka do podsypania stolnicy 250-280 ml wrzącej wody szczypta soli   Składniki na farsz: 20 dag suszonych grzybów (prawdziwków lub podgrzybków) 40 dag kiszonej kapusty 1 średnie cebula 2-3 łyżki oleju rzepakowego lub masła klarowanego 1 duży lub 2 małe liście laurowe 5 ziaren ziela angielskiego sól pieprz   Dodatkowo: cebula olej rzepakowy do smażenia   Przygotowanie: Grzyby płyczemy i moczymy przez 1-2 godziny w letniej wodzie. Gotujemy do miękkości, odcedzamy. Wywar z gotowania grzybów możemy odparować i zamrozić w foremkach do lodu. Grzyby drobno siekamy. Kapustę zalewamy letnią wodą. Dodajemy liść laurowy i ziele angielskie. Gotujemy do miękkości, odcedzamy. Wyciągamy przyprawy, a kapustę drobno siekamy. Cebulę obieramy, kroimy w drobną kostkę. Podsmażamy na rumiano na rozgrzanym maśle lub oleju. Dodajemy grzyby oraz kapustę i co chwilę mieszając smażymy do momentu odparowania płynów. Doprawiamy do smaku solą oraz pieprzem, pozostawiamy do przestudzenia. Do mąki dodajemy szczyptę soli. Zalewamy wrzątkiem, mieszamy łyżką, a po chwili wyrabiamy energicznie elastyczne ciasto rękoma lub przy użyciu robora. Przykrywamy ciasto zwilżoną ściereczką i odstawiamy na około 30 minut. Połowę ciasta rozwałkowujemy bardzo cienko na oprószonej mąką stolnicy (pozostałe ciasto trzymamy pod ściereczką). Szklanką wycinamy kółeczka i kolejno na środku każdego kółka kładziemy łyżeczkę farszu, zginamy na pół i sklejamy dokładnie. Czynność powtarzamy do wyczerpania składników. Pierogi wrzucamy na wrzącą, lekko osoloną, wodę, i gotujemy około 5 minut od wypłynięcia. Podajemy polane cebulką podsmażoną na oleju rzepakowym.   Pozdrawiam serdecznie i życzę smacznego :) - Bernadetta   Czas przygotowania: około 90 minut (+moczenie grzybów i studzenie farszu) 