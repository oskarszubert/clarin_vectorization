Uwielbiam połączenie truskawek, bananów i kiwi. Tym razem postanowiłam przygotować jeden z moich ulubionych koktajli w nieco innej formie- tak, aby zachwycał i smakiem i atrakcyjną formą podania. Koktajl bananowo- truskawkowy z kiwi nie musi być nudny i aby trochę go urozmaicić, wystarczy kiwi zmiksować osobno i nałożyć na mix bananowo- truskawkowy. Oczywiście najlepsze do jego przygotowania są polskie truskawki, gdyż wtedy można go w ogóle nie słodzić, gdy ich brak trzeba się czasem poratować owocami z importu...   Do przygotowania tego koktajlu potrzebujemy: 1 dużego dojrzałego banana 40 dag truskawek 1 duże lub 2 małe kiwi 200 ml schłodzonego jogurtu greckiego miałki brązowy cukier   Truskawki płuczemy, odsączamy na sicie, usuwamy szypułki. Dodajemy obranego ze skóry banana i dokładnie miksujemy. Wlewamy jogurt, wsypujemy płaską łyżkę cukru i ponownie miksujemy do całkowitego połączenia się składników. W razie potrzeby słodzimy do smaku. Koktajl rozlewamy równomiernie do 2-3 wysokich kieliszków. Kiwi obieramy ze skórki i dokładnie rozdrabniamy blenderem. Nakładamy delikatnie na koktajl bananowo truskawkowy. Podajemy od razu po przygotowaniu.   Pozdrawiam serdecznie i życzę smacznego :) - Bernadetta   Koszt przygotowania: około 8,00 złotych. 