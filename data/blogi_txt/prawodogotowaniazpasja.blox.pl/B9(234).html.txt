Naleśniki robię dosyć często, ale krokiety zdecydowanie rzadziej, mimo że też je uwielbiam. Na Sylwestra jednak obowiązkowo musiały się pojawić krokiety z pieczarkami oraz krokiety z kapustą i pieczarkami. A do krokietów idealny jest barszcz czerwony czysty lub delikatny barszczyk czerowony z jabłkiem. Niedługo będę dla Was miała jeszcze jeden przepis na pyszny barszcz czerwony, więc już dziś zapraszam :)   Krokiety z serem i pieczarkami  Składniki na naleśniki: 1 litr mleka 2 % 2 szklanki mąki pszennej tortowej 4 średnie jajka olej rzepakowy Składniki na farsz: 1 kg pieczarek 25 dag żółtego sera 1 średnia cebula masło klarowane lub olej rzepakowy sól pieprz czarny czarny pieprz młotkowany z kolendrą   Dodatkowo: 3 jajka bułka tarta olej rzepakowy   Przygotowanie naleśników: Do mleka dodajemy mąkę, jajka oraz 3-4 łyżki oleju rzepakowego, miksujemy. Ciasto powinno być dobrze zmiksowane, bez grudek ale jednocześnie jak najmniej napowietrzone. Ciasto odstawiamy na 20-30 minut. Jeśli po tym czasie będzie zbyt gęste, dodajemy nieco mleka. Jeśli konsystencja ciasta będzie za rzadka, dosypujemy odrobinę mąki.  Na rozgrzanej patelni smażymy z obu stron na rumiano cienkie naleśniki.   Przygotowanie farszu: Pieczarki obieramy, kroimy w cienkie półtalarki (jeśli pieczarki są duże, kroimy je w ćwiartki talarków). Obraną cebulę siekamy w drobną kostkę. Podsmażamy na rumiano na rozgrzanym maśle lub oleju. Wsypujemy pieczarki i dusimy do czasu, aż puszczą one sok. Doprawiamy do smaku solą, pieprzem oraz pieprzem młotkowanym z kolendrą. Odstawiamy do wystudzenia. Odcedzamy, dodajemy ser żółty starty na grubych oczkach.   Składanie krokietów: Na naleśniki nakładamy cienką warstwę farszu, zostawiając nieposmarowane dwa przeciwległe boki. Nieposmarowane boki naleśników składamy do środka, a następnie zwijamy naleśniki w rulon. Odkładamy zakładką do dołu i przygotowujemy pozostałe krokiety.   Panierowanie: Jajka roztrzepujemy dokładnie widelcem z odrobiną wody. Krokiety panierujemy dokładnie w jajku, a następnie w bułce tartej. Smażymy na rumiano na rozgrzanym oleju rzepakowym- po 30-60 sekund z każdej strony, a następnie podpiekamy ułożone na folii aluminiowej w piekarniku nagrzanym do 200 stopni przez około 5-7 minuty (jeśli krokiety wkładamy do piekarnika bezpośrednio po usmażeniu) lub 8-10 minut, jeśli wsadzamy je już przestudzone.   Pozdrawiam serdecznie i życzę smacznego :) - Bernadetta   Czas przygotowania: około 90 minut Koszt przygotowania: około 25,00 złotych 