Dziś kolejna wegetariańska propozycja, która powinna także zasmakować miłośnikom dań mięsnych, gdyż mimo, iż nie zawiera mięsa, smakuje podobnie jak siekane kotlety ze schabu czy drobiu :)  Ja podałam do tych kotletów puree ziemniaczano- marchewkowe oraz surówkę, ale można je również wykorzystać do przygotowania np. wegetariańskich burgerów.  Kotlety z zielonej soczewicy Składniki: 220 g zielonej soczewicy otręby owsiane 4 łyżki złocistego lnu 2 jajka pęczek koperku 8 połówek suszonych pomidorów 2 ząbki czosnku 1 średnia cebula olej rzepakowy sól pieprz   Przygotowanie: Soczewicę przepłukujemy zimną wodą. Wlewamy tyle wody, aby sięgała ona około 1,5-2 cm powyżej powierzchni soczewicy. Gotujemy przez 30 minut od momentu zagotowania, dodając pod koniec nieco soli. Po wystudzeniu rozdrabniamy blenderem, ale nie na papkę. 8 łyżek otrębów owsianych zalewamy 5-6 łyżkami wody, odstawiamy do napęcznienia. Cebulę obieramy, siekamy w bardzo drobną kostkę i przesmażamy na rumiano na 3 łyżkach rozgrzanego oleju rzepakowego. Czosnek obieramy, przeciskamy przez praskę. Koperek płuczemy, bardzo drobno siekamy. Suszone pomidory kroimy w kostkę. W dużej misce mieszamy soczewicę, cebulę, czosnek, suszone pomidory, namoczone otręby i koperek. Dodajemy surowe jajka i wyrabiamy dokładnie wszystkie składniki. Doprawiamy do smaku solą i pieprzem. Z masy formujemy średniej wielkości kotlety i panierujemy je lekko w suchych otrębach owsianych. Smażymy z obu stron na rumiano na rozgrzanym oleju rzepakowym. Podajemy z ulubionymi dodatkami. Pozdrawiam serdecznie i życzę smacznego :) - Bernadetta   Czas przygotowania: około 60 minut Koszt przygotowania: około 8,00- 9,00 złotych Wszystkich serdecznie zapraszam do wzięcia udziału w Świątecznej Zbiórce Żywności, w ramach której w dniach od 29 listopada do 1 grudnia 2013 r. możecie przekazać część swoich zakupów wolontariuszom Banków Żywności, którzy czekać na Was będą w niemal 3500 sklepach spożywczych na terenie całego kraju. Podarowane produkty jeszcze przed Świętami Bożego Narodzenia zostaną przekazane osobom potrzebującym. Pamiętajcie: każdy może zostać Superbohaterem ! A bohaterami tegorocznej akcji będą zwłaszcza: ryż, czekolada, olej oraz konserwy. 