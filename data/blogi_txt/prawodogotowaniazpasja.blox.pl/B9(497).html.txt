Pogoda jak pod psem, a więc trzeba się trochę ogrzać :) Idealnie pomoże nam w tym sałatka z kurczakiem i komosa ryżową na ciepło. To jeden z moich ostatnich bardzo udanych eksperymentów kulinarnych. Początkowo chciałam poczekać, aż komosa i pierś z kurczaka przestygną, ale byliśmy tak głodni, że zdecydowałam się na wersję sałatki na ciepło. To połączenie bardzo smakowało całej naszej trójce, a najbardziej chyba Julci, która zjadła jej więcej ode mnie :)   Sałatka z kurczakiem i komosą ryżową na ciepło ﻿ Składniki na 4 porcje: 3/4 szklanki komosy ryżowej 1 podwójny filet z kurczaka 10 dag rukoli 20 dag pomidorków koktajlowych 10 dag pomidorów suszonych 30 ząbków czosnku marynowanego z chili 5 dag orzechów włoskich ser kozi sałatkowy w oleju z przyprawami olej rzepakowy łyżka oleju sezamowego łyżka sosu sojowego sól pieprz   Przygotowanie: Komosę ryżową płuczemy. Gotujemy zgodnie z przepisem na opakowaniu w 1,5 szklanki wody. W tzw. międzyczasie, oczyszczamy pierś z kurczaka i kroimy ją na 4 kotlety, a następnie każdy kotlet w podłużne paski o grubości około 1 cm. Rukolę dokładnie płuczemy, odsączamy, rozkładamy na talerze. Przybieramy pokrojonymi na ćwiartki pomidorkami koktajlowymi. Skrapiamy odrobiną oleju rzepakowego. Doprawiamy szczyptą soli i pieprzu (komosa ryżowa i pierś z kurczaka będą tak aromatyczne, że nie ma potrzeby przygotowywać do sałaty dodatkowego sosu).  Pierś z kurczaka smażymy na rumiano na 3-4 łyżkach rozgrzanego oleju rzepakowego. Patelnię ściągamy z ognia, doprawiamy sosem sojowym i olejem sezamowym. Dokładnie mieszamy. Gorącą komosę ryżową mieszamy z pokrojonymi w paseczki suszonymi pomidorami i ząbkami marynowanego czosnku. W razie potrzeby dolewamy odrobinę oleju z suszonych pomidorów. Doprawiamy do smaku solą i pieprzem. Kaszę nakładamy na środek talerzy. Przybieramy piersią z kurczaka i serkiem kozim. Posypujemy drobno posiekanymi orzechami włoskimi. Podajemy od razu po przygotowaniu.   Pozdrawiam serdecznie i życzę smacznego :) - Bernadetta   Czas przygotowania: około 35 minut. Koszt: około 20,00 złotych. 