Weekend znowu spędziłam u Teściów, a że tradycją stało się przygotowywanie przeze mnie przekąsek z ciasta francuskiego, to i tym razem nie mogłam zawieść Rodziny. Przygotowałam smakołyki na słono i na słodko, a dziś prezentuję Wam przepis na te wytrawne, które były przepyszne. Kurczak (mięciutki i soczysty), suszone pomidory i ser doskonale się uzupełniały :)  Do przygotowania 12 takich kwadratów potrzebne są: 2 opakowania ciasta francuskiego (po 275 gram) 12 dag sera żółtego 35 dag piersi z kurczaka 1/2 słoiczka suszonych pomidorów czarne oliwki 4 łyżeczki koncentratu pomidorowego 2 ząbki czosnku świeża bazylia 2 łyżki suszonych ziół prowansalskich 1 jajko 4 łyżki soku z cytryny 3 łyżki oleju rzepakowego sól pieprz   Pierś z kurczaka oczyszczamy, kroimy w cienkie paseczki o długości około 1-1,5 cm. Skrapiamy sokiem z cytryny, odstawiamy na 15 minut. Podsmażamy na rozgrzanym oleju rzepakowym do chwili aż piersi lekko się zarumienią. Doprawiamy odrobiną soli i pieprzu, studzimy. Czosnek obieramy, przeciskamy przez praskę. Dodajemy do koncentratu pomidorowego wraz z garścią drobno posiekanej świeżej bazylii. Doprawiamy solą i pieprzem. Do piersi z kurczaka dodajemy pokrojone w drobną kostkę suszone pomidory oraz starty na grubych oczkach ser żółty. Doprawiamy do smaku ziołami prowansalskimi, solą i pieprzem.  Każdy płat ciasta francuskiego kroimy na 6 w miarę równych prostokątów. Lekko nacinamy pozostawiając około 1 cm brzegi, które dociskamy widelcem, aby powstał nam ładny wzorek. Boki ciasta smarujemy rozkłóconym jajkiem.  Na środek każdego prostokąta nakładamy po 2-3 łyżki piersi z kurczaka z serem i suszonymi pomidorami. Przybieramy pokrojonymi w cienkie talarki oliwkami.  Pieczemy około 20 minut w piekarniku nagrzanym do 180-185 stopni. Przed podaniem każdy prostokąt przybieramy listkiem świeżej bazylii. Pozdrawiam serdecznie i życzę smacznego :) -Bernadetta   Koszt przygotowania 12 przekąsek: około 22,00 złotych. 