Mam wrażenie, jakbym cykl przepis z książką rozpoczęła kilka dni temu, a to już 10 przepis, który zamieszczam w jego ramach :) Wcześniej pojawiły się przepisy m.in. na słodki chleb z patelni, puszysty sernik wiedeński czy też łatwe ciasto czekoladowe. Przyznam szczerze, że trochę obawiałam się tego sernika, bo moja Rodzina nie przepada za takimi na spodzie..., ale wyszedł przepyszny ! Zamiast margaryny, użyłam masła, ciasto polałam czekoladą ze śmietanką, a nie masą z jajkami i  dałam niemal o połowę mniej mąki (bo więcej by nie weszło, więc to jakiś ewidentny błąd w przepisie). Poza tym "w miarę" trzymałam się oryginału :P  Do przygotowania tego sernika potrzebujemy:   Na ciasto: 1 i 1/5 szklanki mąki pszennej (typ 450) 12,5 dag masła 83 % 1/2 szklanki cukru 2 płaskie łyżki kakao 1 łyżeczkę proszku do pieczenia 2 jajka 2 łyżki wody   Na masę serową: 1 kg mielonego sera w wiaderku (lub twarogu trzykrotnie mielonego) 8 średnich jajek 10 dag rodzynek 25 dag masła 1 szklankę cukru 1 budyń waniliowy na 750 ml mleka   Dodatkowo: 10 dag dobrej gorzkiej czekolady 100 ml śmietany 30 % wiórki kokosowe do dekoracji   Przygotowujemy ciasto: Masło rozpuszczamy na niewielkim ogniu. Dodajemy cukier, wodę i kakao. Ciągle mieszając, gotujemy około 4-5 minut, studzimy. Dodajemy żółtka jaj i łączymy dokładnie wszystkie składniki. Wsypujemy przesianą przez sito mąkę z proszkiem do pieczenia, mieszamy. Ubijamy na sztywno pianę z białek i dodajemy ją do ciasta, delikatnie mieszamy. Masę wykładamy na wysmarowaną lekko tłuszczem formę do ciasta o wymiarach 33x23 cm (jeśli nie macie foremki o nieprzywieralnej powierzchni, należy ją dodatkowo posypać lekko np.  bułką tartą). Wyrównujemy powierzchnię.   Przygotowujemy masę serową: Masło ucieramy dokładnie z cukrem. Ciągle miksując dodajemy po 1 żółtku, a następnie budyń i po dużej łyżce sera. Wsypujemy rodzynki, mieszamy. Ubijamy pianę z białek i dodajemy do masy serowej. Dokładnie, ale delikatnie mieszamy. Ser wykładamy na ciasto. Wstawiamy do piekarnika nagrzanego do 180 stopni i pieczemy 45-50 minut (jeśli ser zacznie się zbyt mocno rumienić, przykrywamy ciasto papierem do pieczenia). Upieczone ciasto pozostawiamy do ostudzenia w piekarniku z uchylonymi lekko drzwiczkami.   Przygotowujemy polewę: Śmietanę zagotowujemy. Dodajemy połamaną na kostki czekoladę. Dokładnie mieszamy. Gdy polewa przestygnie, polewamy nią ciasto i od razu dekorujemy wiórkami kokosowymi.   Pozdrawiam serdecznie i życzę smacznego :) - Bernadetta   Koszt przygotowania: około 35,00 złotych. 