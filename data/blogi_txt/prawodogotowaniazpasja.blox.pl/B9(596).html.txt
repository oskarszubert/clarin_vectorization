Tę tartę przygotowałam już kilka miesięcy temu, gdy nie było jeszcze świeżych polskich truskawek, ale dopiero dziś zdałam sobie sprawę, że nie podzieliłam się z Wami przepisem na nią. Zrobiła furorę wśród wszystkich członków mojej Rodziny, którzy mieli okazję jej spróbować i mam nadzieję, że Wam również posmakuje.  Tarta truskawkowo- cytrynowa    Składniki:  17-18 dag dobrej margaryny lub masła 1,5 szklanki mąki pszennej 2 żółtka około 25 dag cukru 1,5 szklanki mrożonych truskawek (oczywiście mogą być świeże) 8 łyżeczek żelatyny 600 ml śmietany 30 % 500 ml mleka 2 % Sok z 2 dużych cytryn 50 ml syropu truskawkowego 5 dag płatków migdałów   Przygotowanie: Do mąki dodajemy łyżeczkę cukru, żółtka oraz 15 dag schłodzonej i posiekanej na mniejsze kawałki margaryny. Energicznie zagniatamy jednolite ciasto, które zawijamy w folię spożywczą i wkładamy do lodówki na co najmniej godzinę (ja zostawiłam na całą noc). Ciastem wylepiamy formę do tarty. Nakłuwamy ciasto widelcem, przykrywamy papierem do pieczenia, posypujemy grochem lub ziarnami soi i pieczemy w piekarniku nagrzanym do 190 stopni przez 15 minut. Po tym czasie ściągamy papier z grochem i pieczemy jeszcze około 20 minut. Ciasto studzimy.   Pozostałą margarynę lub masło miksujemy z czubatą łyżką cukru i powstałym kremem smarujemy wystudzone ciasto, wkładamy do lodówki.   4 łyżeczki żelatyny zalewamy 3 łyżkami wody, mieszamy, odstawiamy na kilka minut. Szklankę mleka i śmietany zagotowujemy z dodatkiem 2 łyżek cukru. Zmniejszamy ogień, dodajemy miękką żelatynę, mieszamy aż żelatyna się rozpuści. Wlewamy syrop malinowy, studzimy. Gdy masa zacznie zastygać, wylewamy ją na tartę i wkładamy do lodówki aż całkowicie zastygnie. Pozostałą żelatynę również zalewamy 3 łyżkami wody, mieszamy, odstawiamy na kilka minut. Resztę mleka i 250 ml śmietany zagotowujemy z ½ szklanki cukru. Zmniejszamy ogień, dodajemy miękką żelatynę, mieszamy aż żelatyna się rozpuści. Wlewamy sok z 1,5 cytryny, studzimy. Gdy masa zacznie gęstnieć, wylewamy ją na tartę i wkładamy do lodówki aż zastygnie. Truskawki rozdrabniamy, wlewamy 3-4 łyżki wody i dusimy pod przykryciem kilka minut. Dodajemy 2-3 łyżki cukru i mieszamy do czasu, aż całkowicie się rozpuści. Truskawki przecieramy przez sito, studzimy. Pozostałą śmietanę ubijamy na sztywno z 3 łyżkami cukru. Zmniejszamy obroty i ciągle miksując, powoli wlewamy pozostały sok z cytryny. Boki tarty przybieramy cytrynową bitą śmietaną, środek smarujemy sosem truskawkowym. Posypujemy prażonymi płatkami migdałów.   Pozdrawiam serdecznie i życzę smacznego :) - Bernadetta 