Ciaper kapusta, czy też gotowana kapusta kiszona z ziemniakami to tradycyjny śląski dodatek do obiadu. Choć w połączeniu z kluskami śląskimi i roladką wołową podaje się najczęściej modrą kapustę, ja miałam ochotę na ich zestawienie właśnie z ciaper kapustą, którą bardzo często przygotowywało się u mnie w rodzinnym domu (choć bynajmniej ze Śląska nie pochodzę), a której już wieki nie jadłam. Do tej gotowanej kapusty kiszonej z ziemniakami dodaje się najczęściej samą przesmażoną na maśle cebulę, ale ja przyrządziłam wersję mojej Babci, a więc z dodatkiem boczku. Było pysznie, choć trochę kalorycznie, ale przecież raz na jakiś czas można sobie pozwolić :)   Ciaper kapusta (gotowana kapusta kiszona)   Składniki: 80 dag kapusty kiszonej 60 dag ziemniaków 15 dag boczku parzonego lub surowego 1 średnia cebula pieprz   Przygotowanie: Kapustę kiszoną zalewamy wodą (tak, aby była ona tylko lekko przykryta). Gotujemy do miękkości pod przykryciem, odcedzamy. W tym samym czasie w drugim garnku gotujemy na miękko obrane ziemniaki, również odcedzamy. Cebulę obieramy, kroimy w bardzo drobną kostkę. Boczek kroimy w średnią kostkę i przesmażamy na rozgrzanej patelni do czasu aż wytopi się z niego niemal cały tłuszcz. Dodajemy posiekaną cebulę i smażymy do chwili aż ładnie się zarumieni. Do gorącej kapusty dodajemy ziemniaki oraz boczek z cebulą. Ugniatamy dokładnie tłuczkiem. Doprawiamy do smaku świeżo zmielonym pieprzem.   Czas przygotowania: około 45 minut. Koszt: około 7,00 złotych. 