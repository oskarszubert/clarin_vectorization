Śledzie w oleju z cebulką to jedna z moich ulubionych wersji ich podania. W tym roku jednak odbiegłam nieco od naszego tradycyjnego przepisu i zamarynowałam je w oleju rzepakowym zmieszanym z olejem dyniowym. Na zdjęciach nie widać tego dobrze, ale dzięki olejowi z pestek dyni, śledzie zabarwiły się na jasnozielony, a do tego ich smak był rewelacyjny. Na pewno powtórzę je na Sylwestra, bo można, a nawet trzeba, przygotować je kilka dni wcześniej i dać im się "przegryźć" w lodówce. Przez dodatek oleju z pestek dyni śledzie są dosyć drogie w przygotowaniu, ale naprawdę warte swojej ceny :)  Śledzie w oleju z cebulką    Składniki: 10 ładnych matiasów 3 średnie cebule 350-400 ml oleju rzepakowego 100 ml oleju z pestek dyni 80 ml białego octu winnego 2 łyżeczki drobnego cukru (ale nie pudru) 2 liście laurowe 4 ziarne ziela angielskiego pieprz czarny mielony   Przygotowanie: Matiasy płuczemy, zalewamy letnią wodą. Odstawiamy na 4-5 godzin, odcedzamy. Śledzie kroimy w 2,5- 3 cm kawałki. Cebulę obieramy, siekamy w cienkie talarki. Do oleju rzepakowego dodajemy olej z pestek dyni, ocet winny i cukier. Dokładnie mieszamy, doprawiamy do smaku czarnym pieprzem.  W słoiku o pojemności 1,5 litra (lub w mniejszych słoikach) układamy na zmianę wartstwę śledzi oraz cebuli. Wkładamy liście laurowe oraz ziele angielskie.  Zalewamy olejem i wkładamy do lodówki na co najmniej 24 godziny (a najlepiej 3 dni).   Pozdrawiam serdecznie i życzę smacznego :) - Bernadetta Czas przygotowania: około 30 minut + czas moczenia i marynowania Koszt przygotowania: około 40,00 złotych 