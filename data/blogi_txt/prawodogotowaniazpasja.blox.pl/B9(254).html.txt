Gdy przygotowywałam rabarbar do bezy wg Gordona Ramsaya, postanowiłam zrobić go nieco więcej i przyrządzić lody rabarbarowe :) To pierwszy mrożony deser, jaki przygotowałam w tym roku. Mamy już niemal połowę maja, a ja dopiero próbuję lodów ! Po pierwsze dlatego, że pogoda nas nie rozpieszcza, a po wtóre już drugi raz w krótkim okresie mam małe problemy zdrowotne, a kaszel dopiero teraz zaczyna mi powoli odpuszczać. Warto jednak było czekać, bo lody rabarbarowe są niesamowite ! Lekko kwaskowate, trochę słodkie, ale przez to, że rabarbar jest pieczony, uzyskują zupełnie inny smak, niż te z użyciem rabarbaru duszonego czy gotowanego. Poza tym moja propozycja jest nieco odchudzona, bo oprócz śmietany 30 %, zawiera również jogurt grecki :P Lody rabarbarowe najlepiej smakują niezbyt mocno schłodzone. Wtedy również łatwiej się je nakłada. Dlatego jeśli macie w zamrażarce ustawioną bardzo niską temperaturę, wyciągnijcie z niej lody chwilę przed podaniem.  Do przyrządzenia lodów rabarbarowych potrzebujemy: 50 dag rabarbaru 4-5 łyżek miałkiego brązowego cukru 1 łyżkę miodu akacjowego 200 ml jogurtu greckiego 200 ml śmietany 30 %   Rabarbar dokładnie płuczemy i obieramy. Kroimy na 1 cm kawałki, zasypujemy połową cukru i pieczemy w piekarniku nagrzanym do 200 stopni przez 10 minut. Po wystudzeniu odlewamy cały sok i mieszamy rabarbar z miodem i jogurtem greckim. Dokładnie miksujemy. Śmietanę ubijamy na sztywno, dodając pod koniec pozostały cukier, a następnie po łyżce rabarbaru z jogurtem. Masę wlewamy do pojemnika przystosowanego do niskich temperatur i wkładamy do zamrażarki. Po 30 minutach wyciągamy i dokładnie rozdrabniamy blenderem. Wkładamy ponownie do zamrażarki i znowu dokładnie miksujemy po upływie 30 minut. Pozostawiamy w zamrażarce na 2-3 godziny i po upływie tego czasu możemy cieszyć się smakiem pysznych lodów. Jeśli wolicie lody nieco słodsze, możecie dodać nieco więcej cukru, miodu albo zastąpić je ksylitolem.  Pozdrawiam serdecznie i życzę smacznego :) -Bernadetta 