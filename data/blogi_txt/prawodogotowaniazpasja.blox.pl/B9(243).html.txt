W weekend zaserwowałam nam danie całkowicie improwizowane, choć nieco podobne do domowej chińszczyzny, którą niedawno gotowałam. Kurczak w sosie słodko- kwaśnym, to danie bardzo proste w przygotowaniu, aczkolwiek wymagające kupienia rzadziej używanych pędów bambusa, grzybów mun czy mini kolb kukurydzy, które jednak znajdziecie w większości sklepów. Liście kafiru możecie pominąć, albo dodać zamiast nich skórkę i sok z limonki, które nadadzą podobnego smaku.   Kurczak w sosie słodko- kwaśnym   Składniki: 40 dag piersi z kurczaka 1 duża marchewka 1/2 słoiczka pędów bambusa 1 puszka ananasa (owoc + 100 ml syropu) 10-12 mini kolb kukurydzy 5 grzybów mun 3 świeże liście kafiru 4-5 łyżek ciemnego sosu sojowego 1/2 łyżeczki przyprawy chińskiej "5 smaków" 2 łyżki octu ryżowego 2 łyżki oleju sezamowego 300-350 ml wywaru z kurczaka lub rosołu 1 łyżka mąki kukurydzianej biały sezam pieprz Kamis 2 łyżki oleju rzepakowego ryż Przygotowanie: Grzyby mun zalewamy wrzątkiem. Odstawiamy pod przykryciem na 5-10 minut. Odcedzamy, odcinamy końcówki i kroimy w cienkie paski. Pierś z kurczaka oczyszczamy z tłuszczu i błonek. Płuczemy, osuszamy papierowym ręcznikiem, kroimy w nieduże paski. Obraną i opłukaną marchew kroimy w cienkie słupki o długości około 2-3 cm. Mini kolby kukurydzy siekamy na 3 cm kawałki, a pędy bambusa w cienkie paski. Ananasa kroimy w 1 cm kawałki. Na patelni rozgrzewamy olej rzepakowy i podsmażamy na rumiano pokrojoną pierś z kurczaka. Doprawiamy połową sosu sojowego. Dodajemy pokrojoną marchewkę. Ciągle mieszając smażymy około 3-4 minut. Dodajemy ananasa, grzyby mun, pędy bambusa oraz dwa drobno posiekane liście kafiru. Zalewamy wywarem zmieszanym z syropem z ananasa i dusimy pod przykryciem 2-3 minuty. Olej sezamowy mieszamy z octem winnym, przyprawą chińską, mąką kukurydzianą i pozostałym sosem sojowym. Dodajemy do warzyw z mięsem. Dokładnie mieszamy, ściągamy z ognia. Doprawiamy do smaku pieprzem oraz ewentualnie solą. Podajemy z ryżem ugotowanym zgodnie z przepisem na opakowaniu. Posypujemy lekko uprażonym białym sezamem oraz drobno posiekanym liściem kafiru. Pozdrawiam serdecznie i życzę smacznego :) - Bernadetta   Czas przygotowania: około 35 minut Koszt: około 20,00 złotych. 