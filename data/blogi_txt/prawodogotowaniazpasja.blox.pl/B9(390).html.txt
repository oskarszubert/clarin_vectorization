Chyba każdy z nas jadł powidła śliwkowe. Powidła wiśniowe są jednak rzadko spotykane, a w sumie robi się je tak samo, jak te ze śliwek. Powidła wiśniowe to ulubione przetwory mojego Męża- uwielbia je z pieczywem posmarowanym samym masłem lub serkiem mascarpone. Ja również baaardzo je lubię i jeszcze nie spotkałam nikogo, kto po ich spróbowaniu nie zapytał o przepis... Choć za masową produkcję powideł wiśniowych zabiorę się dopiero za 2-3 tygodnie, gdy Teściowie będą już mieli swoje owoce, to nie mogłam wytrzymać  i musiałam zrobić dwa słoiczki na bieżące potrzeby, bo w ubiegłym roku przerobiłam 30 kg wiśni, po których nie ma już nawet śladu... Chociaż przygotowanie powideł wiśniowych jest czasochłonne, naprawdę warto je zrobić- są idealne na szybkie śniadanie, do ciast, koktajli czy dań wytrawnych.  Można je również przygotować w wersji kakaowej. W ubiegłym roku podzieliłam się z Wami przepisem na wiśniowy dżem czekoladowy, który również robi u nas furorę. W obu przepisach znajdziecie różne sposoby smażenia wiśni. Można je bowiem odparować w ciągu jednego dnia- co jest wskazane gdy musicie szybko owoce przerobić, bo np. wyjeżdżacie na wakacje. Owoce można jednak również smażyć przez 3-4 dni z rzędu, a niekiedy nawet tydzień- co jest wygodniejsze, bo wystarczy je chwilę pogotować, a później pozostawić do wystudzenia bez przykrywki, dzięki czemu w tym czasie również mocno odparowują.   Powidła wiśniowe ﻿ Składniki: 2 kg wiśni cukier   Przygotowanie: Wiśnie dokładnie płuczemy, odsączamy na sicie. Drylujemy, wrzucamy do garnka z grubym dnem. Zagotowujemy i trzymamy na średnim ogniu przez 30 minut. Studzimy, ponownie zagotowujemy i trzymamy na ogniu około 15 minut.  Czynność powtarzamy na czasu aż owoce zmniejszą objętość mniej więcej o 2/3. Powidła słodzimy do smaku. Po dodaniu cukru do wiśni, wylewamy małą łyżeczkę powideł na zimny talerz i jeśli po mniej więcej 10 sekundach mają one odpowiednią konsystencję przekładamy je do słoiczków, zakręcamy i odwracamy do góry dnem. Jeśli powidła są zbyt rzadkie, trzeba je jeszcze trochę odparować, uważając jednocześnie, aby się nie poparzyć, gdyż z chwilą gdy robią się gęściejsze, coraz mocniej "strzelają". Gdy powidła przestygną, słoiczki odwracamy i przechowujemy w chłodnym i ciemnym miejscu. Pasteryzowanie powideł nie jest konieczne.   Pozdrawiam serdecznie i życzę smacznego :) - Bernadetta   Czas przygotowania: 3-4 dni Koszt przygotowania: około 10,00 złotych. 