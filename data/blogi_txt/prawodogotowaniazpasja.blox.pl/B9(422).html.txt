Domowa pizza "chodziła" za mną od bardzo dawna. W środę stwierdziłam, że pora w końcu ją upiec, bo przecież czasem trzeba dawać upust swoim zachciankom. Zazwyczaj robiłam taką na bardzo cienkim cieście, ale tym razem postawiłam na pizzę z pieczarkami na puszystym spodzie. Robi się ją bardzo łatwo i szybko. Dodatki można oczywiście dobrać wg upodobań. Jeśli chcecie, możecie ciasto rozwałkować cieniej, zrezygnować z wysokich rantów- czego dusza zapragnie :) Ten przepis na pizzę z pieczarkami jest bowiem bardzo uniwersalny, bo przecież o to w tym wszystkim chodzi. Ja celowo zrobiłam wysokie ranty, gdyż uwielbia je moja Córka.  Poniższe składniki wystarczą na przygotowanie 1 bardzo dużej pizzy lub dwóch mniejszych o średnicy około 30 cm: Na ciasto: 35 dag mąki pszennej typ 500 4/5 szklanki wody 5 g suszonych drożdży 2 łyżki oleju rzepakowego z czosnkiem, bazylią i suszonymi pomidorami 1 płaska łyżeczka soli 1 łyżeczka cukru   Dodatkowo: 40 dag pieczarek 15 dag żółtego sera 10 dag sera z niebieską pleśnią 2 czubate łyżki koncentratu pomidorowego 10 pomidorków cherry sól pieprz olej rzepakowy do posmarowania blachy i ciasta mąka pszenna do obsypania stolnicy   Wodę podgrzewamy do temperatury 40 stopni (nie więcej). Do połowy wody dodajemy suszone drożdże i cukier. Dokładnie mieszamy, odstawiamy na 2-3 minuty, aby drożdże "zaczęły pracować". Mąkę przesiewamy przez sito do dużej miski. Dodajemy sól i rozczyn drożdżowy. Mieszamy łyżką. Wlewamy pozostałą wodę i olej (jeśli nie macie smakowego oleju, możecie użyć zwykłego rzepakowego, proponuję jednak w takiej sytuacji dodać do koncentratu pomidorowego ząbek przeciśniętego przez praskę czosnku, trochę ziół prowansalskich i odrobinę soli). Zagniatamy energicznie elastyczne ciasto. W razie potrzeby podsypujemy odrobiną mąki. Ciasto smarujemy odrobiną oleju i odstawiamy do wyrośnięcia. W tym czasie obieramy pieczarki i kroimy je w cienkie plasterki. Wrzucamy do niedużego garnka, wlewamy 3-4 łyżki wody i dusimy pod przykryciem, aż puszczą sok. Doprawiamy solą i pieprzem, studzimy. Ciasto rozwałkowujemy na obsypanej odrobiną mąki stolnicy. Układamy na blaszce posmarowanej olejem. Smarujemy koncentratem pomidorowym. Posypujemy startym na grubych oczkach żółtym serem i pieczarkami. Przybieramy pokrojonym w cienkie plastry serem z niebieską pleśnią oraz pokrojonymi na ćwiartki pomidorkami. Pieczemy 20-25 minut w piekarniku nagrzanym do 180 stopni. Podajemy np. z sosem serowym i ketchupem.  Pozdrawiam serdecznie i życzę smacznego :) - Bernadetta   Koszt przygotowania: około 17,00 złotych. 