W ramach kulinarnego cyklu, który rozpoczęłam w ubiegłym tygodniu mam dla Was przepis na jajko w koszulce na potrawce z bakłażana. Znowu skorzystałam z przepisu Sophie Dahl z książki: "Na każdą porę roku. Rok w przepisach". Zrezygnowałam z tahini i cukru trzcinowego, paprykę wędzoną zastąpiłam słodką papryką, sok z cytryny sokiem z limonki. Poza tym wprowadziłam jeszcze kilka poprawek, ale i tak w miarę trzymałam się oryginału. I muszę powiedzieć, że ta potrawka jest rewelacyjna- nie tylko prosta w przygotowaniu, ale przede wszystkim genialna w smaku ! Na pewno niedługo ją powtórzę, bo naprawdę warto :)  Do jej przygotowania potrzebujemy: 40-45 dag bakłażana 1 kartonik pomidorów krojonych 2 łyżki oleju z suszonych pomidorów 2 ząbki polskiego czosnku 1 małą cebulę czerwoną 1/2 dojrzałej limonki 4 jajka 2 łyżki octu winnego garść kolendry 1 łyżkę słodkiej papryki 1/2 papryczki chili świeżą bazylię sól pieprz kolorowy Bakłażana dokładnie myjemy, kroimy w kostkę (1 na 1 cm). 3 szklanki letniej wody mieszamy z czubatą łyżką soli, zalewamy bakłażana. Odstawiamy na 20-25 minut. Odcedzamy na durszlaku. W tym czasie obieramy czosnek i cebulę. Czosnek siekamy w bardzo drobną kostkę, a cebulę w nieco grubszą. Usuwamy ziarenka z papryczki chili i kroimy ją w półplasterki. Na głębokiej patelni rozgrzewamy olej z suszonych pomidorów. Wrzucamy czosnek, cebulę i chili. Smażymy 2 minuty. Dodajemy bakłażana i słodką paprykę. Dokładnie mieszamy, dusimy pod przykryciem na niewielkim ogniu około 20 minut. Dodajemy krojone pomidory i sok z limonki. Dusimy jeszcze 15 minut. Dodajemy posiekaną kolendrę, doprawiamy do smaku solą i pieprzem. W garnku zagotowujemy około 1 litr wody. Zmniejszamy ogień, wlewamy ocet winny. Wbijamy po jednym jajku do miseczki i delikatnie wlewamy je do gorącej wody. Gotujemy 2 minuty. Potrawkę z bakłażana rozkładamy do dwóch niedużych miseczek. Do każdej z nich wkładamy po 2 jajka w koszulce (jajka wyciągamy łyżką cedzakową). Przybieramy świeżą bazylią. Potrawkę możemy podać np. z grzankami, ale jest tak sycąca, że na dwie dorosłe osoby i jedno małe dziecko sama w zupełności wystarcza :)   Pozdrawiam serdecznie i życzę smacznego :) -Bernadetta   Koszt przygotowania: około 12,00 złotych. 