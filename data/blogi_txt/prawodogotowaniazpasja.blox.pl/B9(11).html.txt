Ja to mam tempo... Ten barszcz z botwinki ugotowałam już prawie 2 miesiące temu, ale zupełnie mi umknęło, że nie zamieściłam jeszcze na niego przepisu. Na szczęście botwinkę można jeszcze dostać w sklepach, a co bardziej zapobiegliwi zapewne trochę jej zamrozili, więc może jeszcze w tym roku ktoś spróbuje mojego przepisu :) A, że botwinka idealnie się komponuje z koperkiem, to pamiętajcie, aby się w niego również zaopatrzyć. Z regułu do takiego barszczu dodawałam również marchewkę lub pietruszkę, ale tym razem zupę ugotowałam bez ich dodatku i muszę przyznać, że taka również nam bardzo smakuje. A jeśli uda Wam się dostać nieco więcej botwinki, polecam również bardzo proste i szybkie placuszki naleśnikowe z botwinką czy też omlet z botwinką. Barszcz z botwinki ﻿ Składniki: 1 duży pęczek botwinki z buraczkami 1 litr warzywnego lub drobiowego wywaru 1 duży pęczek koperku 3 łyżki białego octu winnego lub sok z cytryny 2 liście laurowe 5 ziaren ziela angielskiego 5 ziaren czarnego pieprzu sól pieprz gęsty jogurt naturalny jajka   Przygotowanie: Buraczki obieramy, dokładnie płuczemy i kroimy w drobną kostkę lub cienkie paski. Botwinkę dokładnie płuczemy, drobno siekamy. Do wywaru dodajemy pieprz ziarnisty, ziele angielskie i liść laurowy, zagotowujemy. Dorzucamy pokrojone buraczki, a po 5 minutach posiekaną botwinkę. Gotujemy do miękkości warzyw. Wlewamy ocet, wsypujemy koperek, doprawiamy do smaku solą i mielonym pieprzem. Zupę podajemy z ugotowanymi na twardo jajkami i kleksami z gęstego jogurtu naturalnego.   Pozdrawiam serdecznie i życzę smacznego :) - Bernadetta   Czas przygotowania: około 30 minut Koszt: około 6,00 złotych. 