Śledzie w oleju z żurawiną i płatkami migdałów to moja kolejna propozycja na Sylwestra lub Boże Narodzenie. Oczywiście możecie je również przygotować bez okazji. Przepis na ich przygotowanie nie wymaga szczególnych zdolności kulinarnych, a tylko troszkę czasu. Efekt końcowy jest jednak niesamowity, gdyż znajdziecie w nich słony smak śledzia, słodkość żurawiny i chrupkość płatków migdałowych. Polecam podać je z białym pieczywem (choć wielką jego fanką nie jestem, to z tymi śledziami bardzo mi smakuje), ale można je również zjeść same :)  Śledzie w oleju z żurawiną Składniki: 25 dag płatów matiasa solonego 5 dag suszonej żurawiny 3 łyżki płatków migdałów 1/2 małej cebuli olej rzepakowy 2 łyżki octu winnego pieprz ewentualnie cukier Przygotowanie:  Matiasy opłukujemy, zalewamy 3 szklankami zimnej wody i moczymy przez 6 godzin. W połowie czasu zmieniamy wodę. Odsączamy na durszlaku. Kroimy w 2 cm paski. Cebulę obieramy i bardzo drobno siekamy. Dodajemy do śledzi wraz z żurawiną. Wlewamy około 50 ml oleju rzepakowego i 2 łyżki octu winnego. Doprawiamy świeżo zmielonym pieprzem. Wkładamy do lodówki na 3-4 godziny. Po tym czasie kosztujemy i w razie potrzeby doprawiamy octem, pieprzem oraz/lub cukrem. Śledzie przekładamy na miseczkę lub półmisek. Posypujemy uprażonymi na suchej patelni płatkami migdałów. Podajemy od razu po przygotowaniu.  Pozdrawiam serdecznie i życzę smacznego :) - Bernadetta   Koszt przygotowania: około 7,00 złotych. 