Naszła mnie ochota na sernik. Trzeba więc było coś przygotować... Niedawno dostałam od koleżanki przepis na sernik niemiecki Marka Łebkowskiego. Postanowiłam więc trochę pokombinować, nieco zmodyfikowałam więc ilość składników, dodałam pomarańczę, zamiast cytryny i dolałam likieru jajecznego. Zrezygnowałam także z rodzynek. Nie będę ukrywać, że zainspirował mnie przepis Ewy na ten sernik. Z tym, że zamiast kandyzowanych pomarańczy przybrałam go kandyzowaną limonką. Ewa przepis na kandyzowane pomarańcze podpatrzyła natomiast u Majanki.  Sernik pomarańczowy z kandyzowaną limonką   Składniki: 50 dag sera twarogowego tłustego lub półtłustego 400 ml śmietany 30 % 100 ml likieru jajecznego 5 niedużych jajek 15 dag cukru pudru 1 łyżka domowego cukru waniliowego 1 pomarańcza o wadze około 30 dag 3 czubate łyżki mąki ziemniaczanej 2 limonki 1,5 szklanki wody 4/5 szklanki drobne cukru   Przygotowanie: Pomarańczę dokładnie myjemy, parzymy wrzącą wodą. Skórkę ścieramy na tarce o drobnych oczkach. Filetujemy i miąższ kroimy na około 0,5 cm kawałeczki. Ser mielimy 2 razy. Ucieramy ze śmietaną i likierem jajecznym. Ciągle miksując dodajemy po 1 żółtku, a następnie skórkę z pomarańczy. 2 łyżki cukru pudru zostawiamy do dekoracji, a pozostały dodajemy wraz z mąką ziemniaczaną i cukrem waniliowym do serowej masy. Białka ubijamy na sztywną pianę. Dodajemy do masy wraz z cząstkami pomarańczy. Dokładnie, ale delikatnie, mieszamy. Przekładamy do tortownicy o średnicy 20-24 cm spryskanej tłuszczem do pieczenia, lub wysmarowanej masłem i wysypanej bułką tartą (ja upiekłam jeden sernik w tortownicy o średnicy 20 cm i 3 mini serniczki w kokilkach). Sernik w małej tortownicy pieczemy 50 minut w piekarniku nagrzanym do 180 stopni, w dużej tortownicy wydłużamy czas pieczenia do 60 minut, a mini serniczki pieczemy 35-40 minut. W trakcie pieczenia kontrolujemy stopień wypieczenia i gdy sernik się zrumieni, przykrywamy go papierem do pieczenia. Limonkę dokładnie myjemy, kroimy w cienkie talarki. W niedużym garnuszku zagotowujemy wodę. Dodajemy cukier i dokładnie mieszamy. Wrzucamy plasterki limonki (tylko te z miąższem) i gotujemy około 40 minut na średnim ogniu. Wyciągamy na papier do pieczenia i pozostawiamy do ostudzenia. Ostudzony sernik posypujemy cukrem pudrem i przybieramy plasterkami kandyzowanej limonki.   Pozdrawiam serdecznie i życzę smacznego :) - Bernadetta   Kosz przygotowania: około 28,00 złotych. 