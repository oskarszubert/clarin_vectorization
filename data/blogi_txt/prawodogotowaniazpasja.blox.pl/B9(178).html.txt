Mój kochany Mąż wyjechał we wtorek na misję i przez najbliższe 3 miesiące będziemy same w domu :( Aby zbytnio się nie smucić, postanowiłam zaprosić Rodzinkę na Wielkanoc. Wcześniej próbuję nowych połączeń smakowych, aby móc ich wszystkich nieco zaskoczyć i wprowadzić nieco koloru do naszych potraw. Dlatego dziś polecam Wam jajka faszerowane pastą z awokado, których przygotowanie jest dziecinnie proste i bardzo szybkie, a które są jednocześnie tak smaczne, że nie sposób im się oprzeć. I pomyśleć, że jakiś czas temu jadałam awokado w zasadzie tylko samo z odrobiną soli i pieprzu...  Do przygotowania 3 faszerowanych jajek potrzebujemy: 3 jajka 1/2 dojrzałego awokado 1 łyżkę majonezu 1 łyżkę soku z limonki pastę pomidorowo- paprykową (w tubie) sól pieprz   Jajka gotujemy na twardo. Odcedzamy, hartujemy zimną wodą i obieramy ze skorupek. Przecinamy wzdłuż lub wszerz na pół, wyciągamy delikatnie żółtka. Żółtka jaj miksujemy na gładką pastę z obranym ze skórki i pokrojonym drobno awokado oraz majonezem i sokiem z limonki. Doprawiamy do smaku solą i sporą ilością świeżo mielonego pieprzu. Masą faszerujemy białka jaj, przybieramy pastą pomidorowo- paprykową. Podajemy od razu po przygotowaniu. Pozdrawiam serdecznie i życzę smacznego :) - Bernadetta   Koszt przygotowania: około 4,00 złotych. 