Dziś kolejna propozycja sałatki idealnej na kolację lub na lunch do pracy. Jest pożywna, zdrowa i najlepiej smakuje kilka godzin po przygotowaniu, gdy już się trochę "przegryzie". W czasie, gdy kasza jaglana spokojnie się gotuje, możecie przygotować pozostałe składniki, a później tylko dodać do nich kaszę. Miłośnikom kaszy polecam także kotlety z kaszy jaglanej czy tartę z kaszą jaglaną.  Sałatka z kaszy jaglanej   Składniki: 1,5 szklanki kaszy jaglanej 1 słoik suszonych pomidorów 40 dag świeżego ogórka 1 czerwona papryka 1 pęczek koperku natka pietruszki 1 słoik marynowanych pieczarek 1 słoik czosnku egzotycznego w oliwie sok z limonki suszone pomidory z czosnkiem i bazylią (przyprawa) olej z suszonych pomidorów sól pieprz Przygotowanie: Kaszę przepłukujemy wrzącą wodą, a następnie gotujemy zgodnie z przepisem na opakowaniu. Odcedzamy, hartujemy zimną wodą. Ogórka obieramy, kroimy w kostkę. Paprykę myjemy, usuwamy gniazdo nasienne. Kroimy w drobną kostkę. Pieczarki odcedzamy z zalewy, siekamy w cienkie plasterki. Suszone pomidory wyciągamy z zalewy i kroimy w kostkę lub cienkie paski. Do kaszy dodajemy ogórka, pomidory, paprykę, pieczarki oraz odsączony z zalewy czosnek i drobno posiekany koperek oraz natkę pietruszki.  Wlewamy 4-5 łyżek oleju z suszonych pomidorów. Doprawiamy do smaku solą, pieprzem, sokiem z limonki oraz suszonymi pomidorami z czosnkiem i bazylią.   Pozdrawiam serdecznie i życzę smacznego :) - Bernadetta   Czas przygotowania: około 30 min. Koszt przygotowania: około 22,00 złotych 