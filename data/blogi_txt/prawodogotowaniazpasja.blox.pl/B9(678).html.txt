Dziś serwuję Wam prostą, ale bardzo smaczną zupę grzybową, którą przygotowałam przed tygodniem. Gdy byłam dzieckiem, Mama przygotowywała czystą zupę grzybową, do której serwowała ziemniaki okraszone przesmażoną na maśle cebulą. Taką zupę wprost uwielbiam, ale tym razem zdecydowałam się dodać ziemniaki bezpośrednio do zupy, bo nie miałam wolnych palników na kuchence, a poza tym chciałam, aby Mąż mógł ją sobię spokojnie odgrzać na drugi dzień i nie musiał martwić się brakiem treściwszego dodatku, czy jak ktoś woli zapychacza :P  Zupa grzybowa   Składniki: 80 dag świeżych grzybów (u mnie podgrzybki i maślaki) 1,25-1,5 litra wody 1 duża cebula 35-40 dag ziemniaków 100 ml śmietany 18-30 % 1 łyżka masła klarowanego sól pieprz natka pietruszki   Przygotowanie: Grzyby dokładnie czyścimy. Maślaki dodatkowo obieramy ze skórki. Kroimy w cienkie plasterki. Zalewamy letnią wodą i gotujemy przez 10 minut. Ziemniaki obieramy, kroimy w niedużą kostkę. Obraną cebulę siekamy w bardzo drobną kostkę i podsmażamy przez 2 minuty na rozgrzanym maśle. Dodajemy pokrojone ziemniaki, a po kolejnych 2-3 minutach, wlewamy około szklanki wywaru grzybowego.  Gdy ziemniaki będą już niemal miękkie, przekładamy je do garnka z wywarem i gotujemy przez 3-4 minuty.  Do śmietany dodajemy 3-4 łyżki gorącej zupy i ciągle mieszając wlewamy ją do wywaru. Doprawiamy do smaku solą i pieprzem. Przed podaniem posypujemy drobno posiekaną natką pietruszki.   Pozdrawiam serdecznie i życzę smacznego :) - Bernadetta   Czas przygotowania: około 40 minut 