Brownie, a więc bardzo znane amerykańskie ciasto, jest szybkie, proste i.... bardzo smaczne :) Z reguły przygotowuje się je w większej formie, ale ja wykorzystałam foremki do muffinek w kształcie kwiatów. Klasyczny przepis na to ciasto odrobinę zmodyfikowałam i dodałam rodzynki oraz żurawinę, dzięki którym było one jeszcze bardziej wilgotne i trochę zdrowsze, od tradycyjnego.  Do przygotowania kwiatuszków brownie potrzebujemy:   10 dag gorzkiej czekolady 10 dag dobrej margaryny lub masła 2/5 szklanki cukru 1/2 szklanki mąki pszennej + 1 czubata łyżka 3 średnie jajka 5 dag rodzynek 5 dag suszonej żurawiny   Dobrą margarynę lub masło rozpuszczamy w garnuszku na wolnym ogniu wraz z czekoladą, studzimy. Jajka ubijamy z cukrem. Dodajemy pół szklanki mąki i dokładnie miksujemy na niskich obrotach lub mieszamy łyżką. Wlewamy przestudzoną czekoladę, mieszamy. Rodzynki i żurawinę obtaczamy w pozostałej mące i dodajemy do ciasta, dokładnie mieszamy. Ciasto wlewamy do silikonowych foremek na muffinki w kształcie kwiatuszków. Pieczemy 15-20 minut w piekarniku nagrzanym do 190-200 stopni.  Pozdrawiam serdecznie i życzę smacznego :) -Bernadetta   Koszt przygotowania: około 11,00 złotych. 