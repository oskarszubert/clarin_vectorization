Dziś mam dla Was propozycję na szybki, łatwy i bardzo smaczny obiad. Jakiś czas temu przygotowywałam schab wg Karola Okrasy z pomarańczą, cynamonem i jabłkami i tak mi zasmakowało mięso w tym wydaniu, że ostatnio postanowiłam przygotować coś podobnego. Polędwica wieprzowa z pomarańczą wg mojego przepisu jest jednak o wiele szybsza i łatwiejsza w przygotowaniu. A do tego przy naprawdę niewielkim wysiłku z naszej strony otrzymujemy pyszne, soczyste i aromatyczne mięso, z którym doskonale komponuje się roszponka z suszonymi pomidorami. Polędwicę można zjeść na ciepło z ulubionymi dodatkami, ale również po ostudzeniu wykorzystać do przygotowania kanapek.  Polędwica wieprzowa z pomarańczą   Składniki do przygotowania polędwicy: 1 duża polędwica wieprzowa (około 50-60 dag) 200-250 ml świeżego soku z pomarańczy 1 łyżka cynamonu 2 łyżki masła 3-4 łyżki oleju rzepakowego sól pieprz   Dodatkowo: 10 dag roszponki Fit   Easy 1/2 słoiczka pomidorów suszonych z serem solankowym 10 pomidorków cherry lub koktajlowych 2 łyżki oleju z suszonych pomidorów sól pieprz   Przygotowanie: Polędwiczkę dokładnie czyścimy, usuwamy tłuszcz i błonki. Płuczemy, a następnie osuszamy papierowym ręcznikiem. Doprawiamy solą i pieprzem. Na patelni rozgrzewamy olej rzepakowy z masłem. Gdy będzie gorący, wkładamy polędwiczkę i obsmażamy ją z każdej strony na rumiano. Podlewamy sokiem z pomarańczy, wsypujemy cynamon i dusimy na średnim ogniu około 15 minut (jeśli polędwiczką będzie bardzo gruba- wtedy nieco dłużej). W tym czasie polędwiczkę kilkukrotnie podlewamy powstałym płynem. Po uduszeniu ściągamy polędwiczkę z ognia i przykrywamy folią aluminiową- odstawiamy na 10 minut.   W tym czasie dokładnie płuczemy i osuszamy roszponkę. Układamy ją po bokach dużego półmiska (środek pozostawiamy wolny). Posypujemy suszonymi pomidorami z serem solankowym oraz pokrojonymi w ćwiartki pomidorkami cherry. Skrapiamy olejem z suszonych pomidorów. Doprawiamy odrobiną soli i pieprzu. Polędwiczkę kroimy w 1 cm talarki i układamy na środku półmiska. Podajemy od razu po przygotowaniu.  Pozdrawiam serdecznie i życzę smacznego :) - Bernadetta   Czas przygotowania: około 30 minut. Koszt: około 25,00 złotych. 