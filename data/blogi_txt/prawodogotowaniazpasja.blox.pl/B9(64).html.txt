Kilkanaście late temu musiałam "przerobić" ogromną ilość jabłek. Problem leżał w tym, że oprócz mnie i Mamy nikt ich praktycznie w domu nie jadał w stanie surowym. I wtedy pierwszy raz wpadłam na pomysł, by dodać je do ciasta naleśnikowego. Podobnie zrobiłam w zeszłym roku z dynią. I przekonałam do niej nie tylko siebie, ale i mojego Męża. Gdy w tym roku dynia pojawiła się w sklepach, wiedziałam że szybko będę musiała przygotować takie placuszki. Ich przyrządzenie jest ekspresowe i dlatego osoby pracujące, tak jak ja, mogą je podać na śniadanie nie tylko w weekend, ale i w środku tygodnia. Oczywiście jeśli śniadania wolicie bardziej treściwe, placuszki dyniowe mogą łechtać Wasze podniebienia na deser :)  Do ich przygotowania potrzebne są: 1,5 szklanki mleka 8 czubatych łyżek mąki pszennej 2 jajka 35 dag obranej dyni bez pestek olej rzepakowy cukier puder   Do mleka dodajemy mąkę i jajka, dokładnie miksujemy. Dynię ścieramy na tarce na grubych oczkach. Dodajemy do ciasta naleśnikowego i dokładnie mieszamy.  Smażymy z obu stron na rumiano na rozgrzanym oleju średniej wielkości placuszki. Odsączamy je z nadmiaru tłuszczu przy użyciu papierowych ręczników.  Podajemy na ciepło, posypane cukrem pudrem. Jeśli lubicie, możecie je polać także kwaśną śmietaną lub jogurtem.  Polecam i życzę smacznego, gdyż takie placki są również doskonałym sposobem na przemycenie warzyw lub owoców do diety naszych dzieci :) 