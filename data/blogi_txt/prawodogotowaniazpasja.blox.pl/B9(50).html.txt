Uwielbiam Julię Child, a Jej książkę "Gotuj z Julią" pochłonęłam w drodze powrotnej z Warszawy. Każde słowo i każdy przepis czytałam z uśmiechem na ustach, bo mimo iż wiele rad czy przepisów w ten lub inny sposób było mi znanych, to książka jest napisana tak przystępnym językiem, że chyba nie będzie osoby, której by się nie spodobała. Oczywiście nie muszę chyba mówić, że od razu nabrałam również ochotę na wypróbowanie większości Jej propozycji.  I dzisiaj mam dla Was prostą, aczkolwiek chyba niezbędną w każdym domu, recepturę na ciasto na naleśniki wg Julii Child. Jest banalnie proste w przygotowaniu, ale nieco inne od tych, z których do tej pory korzystałam lub sama wymyśliłam. Nadaje się zarówno do podania na słodko, jak i wytrawnie. A z jego przygotowaniem poradzi sobie każdy... Chociaż Julia proponuje dodać do ciasta 1/4 łyżeczki soli- ja z niej zrezygnowałam, bo jakoś bardziej smakuje mi takie bez jej dodatku i do tego jest zdrowsze.   Ciasto na naleśniki wg Julii Child ﻿ Składniki na 12-14 naleśników o średnicy 26 cm: 250 ml mąki pszennej typ 500 160 ml zimnego mleka 2 % 160 ml zimnej wody mineralnej (gazowanej lub niegazowanej) 3-4 jajka 6 łyżek rozpuszczonego masła   Przygotowanie: Do mąki dodajemy zimne mleko, wodę, jajka i połowę rozpuszczonego masła. Miksujemy dokładnie na gładką masę. Ciasto odstawiamy na co najmiej 30 minut.  Rozgrzewamy patelnię do naleśników o nieprzywieralnej powierzchni. Smarujemy ją odrobiną rozpuszczonego masła. Wlewamy na środek patelni porcję ciasta i energicznymi ruchami patelni rozprowadzamy je po całej jej powierzchni. Smażymy z obu stron na rumiano cienkie naleśniki.  Czynność powtarzamy do czasu wyczerpania ciasta. Naleśniki podajemy z ulubionymi dodatkami (u mnie z braku czasu i z uwagi na niemal pustą po urlopie lodówkę :D były to: gęsty jogurt naturalny i powidła wiśniowe). Pozdrawiam serdecznie i życzę smacznego :) - Bernadetta   Czas przygotowania: około 45 minut. Koszt: około 5,00- 6,00 złotych. Ps. Pozostałe przepisy, które do tej pory przygotowałam w ramach cyklu "Przepis z książką" możecie przejrzeć tutaj. 