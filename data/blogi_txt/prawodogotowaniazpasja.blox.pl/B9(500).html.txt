Sałatka szwedzka poleca się na zimę :) Banalnie prosta w przygotowaniu sałatka z ogórków to jeden ze smaków mojego dzieciństwa, a obecnie również obok surówki z kapusty kiszonej- niezastąpiony dodatek do smażonych w panierce filetów rybnych. Z taką sałatką związane jest jedno z moich najwcześniejszych wspomnień... Gdy miałam trochę ponad 3 lata, zostaliśmy z moim 5 letnim wówczas Bratem sami w domu. Postanowiliśmy zrobić Rodzicom niespodziankę i ugotować obiad. Do zwykłej kuchenki gazowej jeszcze nie za bardzo mogliśmy sięgnąć i nie wiedzieliśmy, jak ją obsłużyć, więc na elektrycznej dwupalnikowej kuchence ugotowaliśmy ziemniaki i usmażyliśmy panierowane kostki rybne (kiedyś takie gotowe kostki można było kupić w naprawdę dobrej jakości, a teraz ? strach po takie sięgać, bo nie przypominają ryby, a jakąś mielonkę niewiadomego pochodzenia). Do tego podaliśmy sałatkę szwedzką mojej Mamy. Rodzice mało na zawał nie zeszli i choć obiad bardzo im smakował, to kuchenkę elektryczną od razu przed nami schowali... Sałatka z ogórków na zimę/ sałatka szwedzka ﻿ Składniki: 5 kg ogorków gruntowych 8-10 średnich marchewek 2-3 cebule  2 szklanki octu 2,5-3 szklanki cukru sól pieprz czarny mielony olej 15 liści laurowych 25 ziaren ziela angielskiego 1/2 opakowania pieprzu czarnego ziarnistego 1 opakowanie gorczycy Przygotowanie:  Marchew i cebulę obieramy, ogórki tylko myjemy i szatkujemy warzywa na cienkie talarki. Posypujemy około 3 łyżkami soli i cukrem. Mieszamy, odstawiamy na 30 minut-godzinę. Dodajemy liście laurowe, ziele angielskie, gorczycę, pieprz ziarnisty, ocet i łyżkę pieprzu mielonego, dokładnie mieszamy. Odstawiamy na jakieś 12 godzin w chłodnym miejscu, kilka razy w tym czasie wszystko mieszając. W razie potrzeby dodajemy trochę cukru, soli lub pieprzu mielonego (ewentualnie octu). Sałatkę przekładamy do niedużych słoików, dodajemy zalewę, aby przykryła wszystkie warzywa i na sam koniec po 2-3 łyżki oleju do każdego słoika. Pasteryzujemy okolo 10-15 minut.    Pozdrawiam serdecznie i życzę smacznego :) - Bernadetta   Czas przygotowania: 1 dzień Koszt: około 20,00 złotych. 