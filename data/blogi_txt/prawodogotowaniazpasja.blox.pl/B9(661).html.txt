Taki obiad, a w zasadzie już kolację zaserwowałam nam w środę. Jakiś czas temu wymyśliłam sobie jajko zapiekane w kaszy gryczanej i jajko w komosie ryżowej. Obie wersje są raczej śniadaniowe, zapiekane w foremkach akurat dla jednej osoby. Tym razem postanowiłam przygotować je w większej formie, użyłam również innych warzyw i... dodałam nawet kminek. Jeszcze niedawno twierdziłam, że za nim nie przepadam, ale okazuje się, że nie jest taki zły i dodany do potrawy w umiarze, może nadać jej naprawdę ciekawy posmak. Zdecydowanie polecam tę zapiekankę wszystkim miłośnikom kaszy i zdrowych potraw :)  Do jej przygotowania potrzebujemy: 2 woreczki kaszy gryczanej 1 puszkę krojonych pomidorów (400 ml) 1 dużą marchewkę 5 cm kawałek białej części pora 5 dag orzechów włoskich 4 jajka 3-4 łyżki oleju Kujawskiego z pomidorem, bazylią i czosnkiem sól pieprz 1 łyżeczkę kminku szczypiorek     Kaszę gotujemy zgodnie z przepisem na opakowaniu, studzimy. Marchew obieramy, ścieramy na tarce o grubych oczkach. Dodajemy do kaszy wraz z pokrojoną w ćwiartki talarków białą częścią pora, pomidorami z puszki oraz z posiekanymi niezbyt drobno orzechami. Wlewamy olej, doprawiamy do smaku solą, pieprzem i rozgniecionym w moździerzu kminkiem. Kaszę wykładamy do naczynia do zapiekania. Robimy średnie wgłębienia (ja użyłam w tym celu foremek do ciasteczek). Wbijamy jajka, które doprawiamy odrobiną soli i pieprzu. Pieczemy około 20 minut w piekarniku nagrzanym do 180 stopni. Żółtko może być płynne lub twarde- w zależności od tego, co lubicie. Przed podaniem, zapiekankę posypujemy drobno posiekanym szczypiorkiem. Pozdrawiam serdecznie i życzę smacznego :) - Bernadetta   Koszt przygotowania: około 11,00 złotych. 