Wracając z pracy do domu, wstąpiłam do ulubionego warzywniaka i od razu zwróciłam uwagę na piękne truskawki i borówki. Ponieważ o 17 nadal było gorąco, a ja nie chciałam spędzić pół wieczoru w kuchni, postanowiłam przygotować pyszny i szybki chłodnik owocowy. Podany z makaronem doskonale zaspokoił nasze apetyty, a Mała nie pozwoliła się karmić i sama zjadła pół michy :)   Do jego przygotowania potrzebne są: 45 dag truskawek 40 dag borówki amerykańskiej 800 ml maślanki lub kefiru cukier makaron świderki Maślankę mocno schładzamy. Makaron gotujemy zgodnie z przepisem na opakowaniu. Owoce dokładnie płuczemy, osuszamy z nadmiaru wody. Do dekoracji odkładamy kilka truskawek i garść borówek. Usuwamy szypułki z pozostałych truskawek i dokładnie je miksujemy. Wlewamy 350 ml maślanki, słodzimy do smaku. Osobno miksujemy borówki amerykańskie, dodajemy pozostałą maślankę, słodzimy. Makaron nakładamy do miseczek. Równomiernie i jednocześnie wlewamy oba chłodniki owocowe. Dekorujemy borówką amerykańską, plasterkami truskawek i makaronem. Podajemy od razu po przygotowaniu.  Smacznego :) 