Co roku na naszym wigilijnym stole pojawiają się również śledzie w śmietanie. Czasem są to zwykłe matiasy, innym razem płaty marynowane, ale z reguły moskaliki, które wszyscy uwielbiamy. Z tego prostego przepisu, którym się dziś z Wami dzielę, korzystamy tylko w Święta Bożego Narodzenia, dzięki czemu nie ma szans, by ktoś odmówił ich zjedzenia. Podajemy je z reguły na początku kolacji, zaraz po barszczyku i mimo, że wszyscy zdają sobie sprawę, że jeszcze wiele potraw trzeba będzie- zgodnie z tradycją- spróbować, sięgają po nie z ogromną chęcią. Tym małym rybkom nie sposób się bowiem oprzeć. Doskonałe są również na drugi dzień, także spokojnie można je zjeść na śniadanie. Śledzie w śmietanie/ moskaliki w śmietanie  Składniki: 1 kg moskalików 2 średnie białe cebule 2 średnie czerwone cebule pęczek szczypiorku 0,5 litra śmietany 12 % ocet winny sól pieprz ocet winny cukier   Przygotowanie:  Cebule obieramy, siekamy osobno w drobną kostkę. Szczypiorek płuczemy, odsączamy papierowym ręcznikiem, drobno siekamy. Śmietanę doprawiamy do smaku octem winnym, cukrem, solą i pieprzem. Warstwę moskalików układamy w szerokim naczyniu, polewamy sosem śmietanowym. Posypujemy cebulą i szczypiorkiem. Układamy kolejną warstwę śledzi, którą również zalewamy śmietaną i przybieramy szczypiorkiem oraz cebulą. Wstawiamy na godzinę do lodówki. Podajemy schłodzone. Śledzie możemy także polać śmietaną i posypać cebulą oraz szczypiorkiem bezpośrednio na talerzykach. Pozdrawiam serdecznie i życzę smacznego :) - Bernadetta   Koszt przygotowania: około 18,00 złotych. 