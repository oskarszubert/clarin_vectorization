W sobotę gościliśmy na obiedzie moją Rodzinkę... Nie miałam czasu żeby zbyt długo obmyślać menu, więc poszłam na żywioł. Początkowo miałam zamiar podać tylko drugie danie, ale gdy ugotowałam wywar z kurczaka, wpadł mi do głowy szatański pomysł :D Nie myśląc długo zaczęłam go realizować i tak wymyśliłam jedną z najlepszych zup, jakie w życiu jadłam :) Co najważniejsze, pikantna zupa z krewetkami bardzo smakowała również naszym gościom. Tak bardzo, że nie została jej nawet kropelka :D Jeśli lubicie krewetki, to tę zupę szczerze Wam polecam. Oczywiście możecie dać nieco mniej chili, choć koniecznie wypróbujcie jej z proporcji składników, którą podaję, bo jej ostrość doskonale współgra z dosyć intensywną cytrynową nutą.   Pikantna zupa z krewetkami   Składniki: 1,5 litra chudego wywaru z kurczaka 60-70 dag krewetek tygrysich 35 dag marchewki 10 dag pietruszki 10 dag selera 10 dag kopru włoskiego 1 średni fioletowy ziemniak 6-7 cm kawałek białej części pora 1 papryczka chili 3 ząbki czosnku 1 trawa cytrynowa sok z 1/2 limonki 3-4 łyżki masła klarowanego świeże oregano do dekoracji Przygotowanie: Krewetki dokładnie oczyszczamy (usuwamy jelito oraz ogonki), płuczemy i osuszamy na durszlaku. Marchewkę, pietruszkę i seler obieramy. Płuczemy i kroimy w cienkie paski o długości około 2 cm. Koper włoski również siekamy w cienkie paseczki, a białą część pora w półtalarki. Czosnek obieramy i kroimy w drobną kostkę. Usuwamy pestki z papryczki chili i kroimy ją w cienkie paski. Rozgrzewamy łyżkę masła klarowanego w woku lub na dużej patelni. Wrzucamy czosnek i chili, smażymy na średnim ogniu około 60 sekund. Dodajemy pokrojone warzywa, dokładnie mieszamy i smażymy około 2-3 minuty. Przekładamy do garnka o pojemności co najmniej 3 litrów, a na patelnię wlewamy szklankę wywaru, którą po chwili wlewamy do warzyw. Dodajemy pozostały wywar z kurczaka oraz oczyszczoną i przeciętą na pół trawę cytrynową, a także obranego i pokrojonego w ćwiartki talarków fioletowego ziemniaka. Gotujemy do chwili aż warzywa zmiękną. Wlewamy sok z limonki. Doprawiamy do smaku solą i pieprzem.   Na patelni rozpuszczamy pozostałe masło klarowane. Wrzucamy krewetki i smażymy z każdej strony około 2 minut- do chwili aż zmienią kolor na kremowy. Doprawiamy odrobiną soli i świeżo mielonego pieprzu.   Zupę nalewamy na talerze. Przybieramy smażonymi krewetkami i listkami świeżego oregano. Pozdrawiam serdecznie i życzę smacznego :) - Bernadetta   Czas przygotowania: około 45 minut. Koszt: około 45,00 złotych. 