Romantyczna kolacja powinna być pełna afrodyzjaków. Dlatego na przystawkę na Walentynki polecam chłodnik z awokado z krewetkami.  Zainspirowała mnie propozycja Beaty Śniechowskiej z książki "Smaki Marzeń", ale oczywiście ze względu na moje kubki smakowe musiałam wprowadzić wiele modyfikacji. Zrezygnowałam z kuminu oraz bazylii. Nie robiłam oliwy bazyliowej, a chłodnik skropiłam olejem z pestek dyni, który ostatnio podbił moje podniebienie. W zasadzie z oryginalnego przepisu zostało awokado, ogórek, kefir oraz krewetki. Reszta to efekt własnej inwencji twórczej :)  Chłodnik z awokado wyszedł fantastastyczny, orzeźwiający, intrygujący. Z każdym kęsem coraz lepszy. Aksamitnie gładki i wspaniale pobudzający apetyt na kolejne potrawy i nie tylko :D  Chłodnik z awokado   Składniki na 4 porcje: 1 dojrzałe awokado 10 cm kawałek ogórka 100 ml jogurtu naturalnego 300 ml kefiru sok z 1/2 dużej cytryny 1 duży ząbek polskiego czosnku krewetki tygrysie 2 łyżki masła klarowanego olej z pestek dyni 1 łyżka drobno siekanego szczypiorku sól pieprz   Przygotowanie: Ogórka i czosnek obieramy ze skórki, kroimy na mniejsze kawałki i umieszczamy w pojemniku blendera. Awokado przecinamy wzdłuż na pół, usuwamy pestkę. Miąższ wyciągamy łyżką, dodajemy do ogórka i od razu skrapiamy sokiem z cytryny. Dodajemy jogurt naturalny, miksujemy przez około 30 sekund. Wlewamy kefir i miksujemy dokładnie na gładką masę.  Doprawiamy do smaku solą i pieprzem. Wkładamy do lodówki na 20-30 minut. Krewetki oczyszczamy, płuczemy i osuszamy papierowym ręcznikiem. Na patelni rozgrzewamy masło klarowane, dodajemy krewetki i smażymy je przez 2-3 minuty, kilka razy w tym czasie mieszając. Doprawiamy solą i pieprzem. Chłodnik z awokado rozlewamy do niedużych miseczek lub np. do kieliszków do martini.  Skrapiamy delikatnie olejem z pestek dyni. Wykałaczką "rozcieramy" kropelki oleju, aby powstały nam lekkie maziaje. Chłodnik posypujemy drobno posiekanym szczypiorkiem. Na wierzchu układamy po 1-2 krewetki. Pozdrawiam serdecznie i życzę smacznego :) - Bernadetta   Czas przygotowania: około 15 minut + czas chłodzenia Koszt przygotowania: około 25,00 złotych 