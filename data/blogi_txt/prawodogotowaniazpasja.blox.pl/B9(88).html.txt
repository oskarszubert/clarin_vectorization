Ostatnio na blogu pojawia się dużo przepisów na szybkie i smaczne koktajle czy inne lekkie dania. Dziś dołączy do nich kolejny: dietetyczny koktajl bananowy z borówkami- idealny na deser, ale również na śniadanie. Jest tak pożywny, że na długo zaspokaja głód. Dzięki temu, że dodałam do niego dwa tajemne składniki, które choć w smaku są praktycznie niewyczuwalne, to doskonale wpływają na perystaltykę jelit, koktajl stanowi jednocześnie idealną propozycją dla osób będących na diecie. Jeśli macie w domu dużo czerwonych owoców, polecam Wam także ten koktajl, a miłośnikom koktajli bardzo gęstych m.in. ten koktajl porzeczkowo- borówkowy.   Dietetyczny koktajl bananowy z borówkami ﻿ Składniki: 2 dojrzałe banany 35-40 dag borówek amerykańskich 400 ml kefiru 0 % tłuszczu 300 ml lekko gazowanej lub niegazowanej wody mineralnej 1 łyżka mielonego siemienia lnianego 4 łyżki otrębów owsianych jogurt naturalny do dekoracji Przygotowanie: Borówki dokładnie płuczemy, kilka sztuk odkładamy do dekoracji. Banany obieramy ze skórki. Miksujemy dokładnie wraz z borówkami i otrębami. Wlewamy kefir i wodę mineralną (ja użyłam niegazowanej, ale spokojnie możecie dodać takiej na lekkim gazie). Ponownie miksujemy. Dodajemy mielone siemię lniane i dokładnie mieszamy. Jeśli do przygotowania koktajlu użyjecie dojrzałych i słodkich bananów oraz borówek, nie będziecie musieli do niego dodawać żadnych substancji słodzących. Gdyby jednak koktajl okazał się za mało słodki, zamiast cukru użyjcie miodu lub ksylitolu. Koktajl rozlewamy do szklanek lub kieliszków. Przybieramy jogurtem naturalnym i borówkami.   Pozdrawiam serdecznie i życzę smacznego :) - Bernadetta   Czas przygotowania: 5 minut Koszt: około 9,00-10,00 złotych 