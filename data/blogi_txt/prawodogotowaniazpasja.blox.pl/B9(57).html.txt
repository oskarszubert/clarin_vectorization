Florentynki jadłam tylko raz w życiu- jakieś 10 lat temu podczas wakacji. Pamiętam tylko tyle, że raczej na pewno znajdowały się w nich orzechy, a spód był podobny do andrutów. I pewnie jeszcze długo bym rozmyślała nad ich przygotowaniem, gdyby nie tematyczny weekend Kasi: "cytrusowa fantazja"- i to w środku lata. Myślałam, myślałam i aż zadzwoniłam do Mamy czy nie zna jakiegoś przepisu na nie. Mama pamiętała tyle, że potrzebne są płatki migdałowe, śmietana, trochę masła lub margaryny, cukier i cukier waniliowy. Proporcje musiałam odszukać sama. A, że weekend u Kasi był cytrusowy, dodałam skórkę pomarańczową i sok z cytryny. Florentynki wyszły pyszne: słodko- kwaskowate, a więc idealne na upały :)   Do ich przygotowania potrzebne są:   12 cienkich wafli ryżowych 15 dag płatków migdałowych 10 dag kandyzowanej skórki pomarańczowej 3 dag masła lub dobrej margaryny 150 ml śmietany 30 % 16 gram cukru waniliowego 4 czubate łyżeczki cukru sok z 1/2 cytryny 7 dag gorzkiej czekolady   W garnuszku rozpuszczamy masło lub margarynę. Dodajemy cukier i cukier waniliowy, ciągle mieszamy. Po dwóch minutach wlewamy śmietanę i gdy się zagotuje dodajemy skórkę pomarańczową, sok z cytryny oraz płatki migdałowe. Dokładnie mieszamy. Podgrzewamy do czasu, aż niemal cała śmietana się zredukuje. Powstałą masę wykładamy na wafle ryżowe. Pieczemy w 170 stopniach przez 10 minut, po czym wyłączamy piekarnik i zostawiamy w nim florentynki przy lekko uchylonych drzwiczkach jeszcze na 5 minut, studzimy. Czekoladę łamiemy, rozpuszczamy w kąpieli wodnej, dolewając około 6-7 łyżek wrzącej wody. Czekoladą smarujemy spody wafli i odstawiamy w chłodne miejsce do czasu aż zastygnie.  Smacznego :) 