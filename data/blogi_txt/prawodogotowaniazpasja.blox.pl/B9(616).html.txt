Nie wiem czemu, ale zawsze wylewałam olej z tuńczyka i do sałatki dodawałam zwykły rzepakowy lub oliwę. Ostatnio przez własne gapiostwo zabrakło mi ich jednak w domu i nie miałam czym "skropić" sałatki. Do sklepu mam blisko, ale byliśmy tacy głodni, że postanowiłam wykorzystać olej z puszki. Okazało się, że nie jest on wcale taki zły. Mogę nawet zaryzykować stwierdzenie, że do składników mojej sałatki pasował idealnie :) Do przygotowania tej sałatki potrzebne są: 1/2 bordowej sałaty salonovej 1 puszka tuńczyka w oleju 4 jajka mała puszka kukurydzy szparagi konserwowe 1 średni pomidor sól pieprz suszone pomidory z czosnkiem i bazylią garść liści młodego szpinaku   Jajka gotujemy na twardo, hartujemy zimną wodą, obieramy ze skorupek. Szpinak i sałatkę dokładnie płuczemy, odsączamy z nadmiaru wody. Większe liście rozrywamy. Rozrzucamy na dnie szerokiej miski. Posypujemy kukurydzą z puszki. Pomidora myjemy, usuwamy szypułkę i kroimy w ćwiartki talarków. Układamy na sałacie wraz z pokrojonymi na mniejsze kawałki szparagami. Polewamy olejem od tuńczyka. Posypujemy rybą. Doprawiamy odrobiną soli i świeżo zmielonym pieprzem. Na wierzch układamy ćwiartki jajek, posypujemy suszonymi pomidorami.  Smacznego :) 