Na prawdziwe polskie- soczyste pomidory warto czekać przez kilka miesięcy. Ich smaku nic nam nie zastąpi. I choć nie ma to, jak pomidory z własnej działki (póki co takowej jeszcze nie posiadam, a na warzywa od Teścia muszę jeszcze ze 2 miesiące poczekać :P), to już teraz można kupić takie, które zjemy z przyjemnością. Mnie najbardziej smakują te prawdziwe kaliskie, a wiem, że w tym poglądzie nie jestem odosobniona. Znam je od wielu lat, gdy jeszcze mało kto o nich słyszał, a to pewnie dlatego, że miałam szczęście wychować się w dawnym województwie kaliskim :) I choć mogę je jeść same, to muszę Wam powiedzieć, że chrupiąca ciabatta z surówką z pomidora to w swojej prostocie jest mistrzostwo świata, gdyż gwarantuje niezapomniane wrażenia smakowe. Pod warunkiem oczywiście, że do jej przygotowania wykorzystacie naprawdę dobre pomidory, a nie to badziewie z marketów, które obok prawdziwych warzyw z reguły nawet nie leżało !   Chrupiąca ciabatta z surówką z pomidora   Składniki dla 1-2 osób: 1 ciabatta 25 dag dojrzałego pomidora 2 łyżki posiekanego szczypiorku z cebulką 2 łyżki drobno posiekanej natki pietruszki 1 łyżka miękkiego masła 1 ząbek czosnku 1 łyżka oleju rzepakowego sól pieprz   Przygotowanie:   Czosnek obieramy, drobno siekamy, lub przeciskamy przez praskę. Dodajemy do masła wraz z drobno posiekaną natką pietruszki, doprawiamy odrobiną soli i pieprzu, dokładnie mieszamy. Ciabattę przecinamy na pół i każdą połówkę dodatkowo na 2 części. Smarujemy masłem czosnkowo- pietruszkowym. Wstawiamy do piekarnika nagrzanego do 180 stopni na 8-10 minut (pieczemy do chwili, aż bułka ładnie się przyrumieni). W tym czasie dokładnie myjemy pomidora, osuszamy, kroimy w drobną kostkę. Dodajemy posiekany szczypiorek oraz olej rzepakowy. Doprawiamy do smaku solą i pieprzem. Na gorącą ciabattę nakładamy surówkę z pomidora. Podajemy od razu po przygotowaniu.   Pozdrawiam serdecznie i życzę smacznego :) - Bernadetta   Czas przygotowania: około 20 minut. Koszt: około 3,00 zł. 