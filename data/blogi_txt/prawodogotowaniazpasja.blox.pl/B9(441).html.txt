Dziś mam dla Was przepis na roladkę z kurczaka i mascarpone w towarzystwie cieciorki ze szpinakiem- idealny nie tylko na codzienny obiad, ale i taki od święta.  Pomysł na to połączenie zrodził mi się wtedy, gdy w ramach sezonowego czyszczenia szafek, postanowiłam w końcu wykorzystać cieciorkę, którą kupiłam jakieś 3 miesiące temu. Początkowo zastanawiałam się czy nie zrobić z niej sałatki, ale w końcu postawiłam na połączenie ze szpinakiem i mascarpone. Dodatkowo przygotowałam roladki z kurczaka i muszę przyznać, że doskonale się komponowały z cieciorką i szpinakiem. Jeśli macie ochotę, możecie podać to danie z ryżem, ale bez niego i tak jest wystarczająco sycące. Roladka z kurczaka z mascarpone  Składniki: 1 pierś z kurczaka (bez polędwiczki) 1 puszka cieciorki (400g) 25 dag mrożonego szpinaku 3 łyżki serka mascarpone kilka plasterków salami 2 łyżki pokrojonego w kostkę sera typu feta 2 ząbki czosnku 1 łyżka masła klarowanego sól pieprz olej rzepakowy curry indyjskie   Przygotowanie:  Szpinak rozmrażamy. Pierś z kurczaka nacinamy głęboko (tak, jakbyśmy chcieli podzielić ją na kotlety, ale nie rozcinają mięsa do końca). Smarujemy 1 łyżką sera mascarpone, układamy plastry salami i ser typu feta pokrojony w kostkę. Zwijamy roladkę, doprawiamy (tylko z zewnątrz) odrobiną soli i pieprzu. W razie potrzeby spinamy roladkę wykałaczkami. Na patelni rozgrzewamy 5-6 łyżek oleju rzepakowego. Obsmażamy mięso z kurczaka ze wszystkich stron na rumiano- około 1,5 minuty z każdej strony. Przekładamy do żaroodpornego naczynia, do którego wlewamy pozostały ze smażenia olej. Pieczemy w piekarniku nagrzanym do 180 stopni przez 12 minut. W tym czasie rozpuszczamy na patelni masło klarowane. Podsmażamy na nim przez około 2 minuty drobno posiekany czosnek. Dodajemy odsączoną z zalewy cieciorkę, a po 3-4 minutach szpinak i pozostały serek mascarpone. Smażymy razem około 3-4 minut, doprawiamy do smaku solą, pieprzem i curry. Roladkę wyciągamy z piekarnika, przykrywamy szczelnie folią aluminiową (matową stroną na zewnątrz) i odstawiamy na 8-10 minut. Po tym czasie usuwamy wykałaczki, i kroimy roladkę na mniejsze kawałki. Podajemy z cieciorką ze szpinakiem.   Pozdrawiam serdecznie i życzę smacznego. - Bernadetta   Koszt przygotowania: około 12,00 złotych. 