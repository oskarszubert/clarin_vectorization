Gdy nie mamy zbyt wiele czasu na gotowanie, albo po prostu brakuje nam piekarnika, a chcielibyśmy zjeść dobre ciasto, najlepiej przygotować szybkie ciasto bez pieczenia. Nie musi to być sernik na zimno (choć ja osobiście bardzo je lubię), ale może być np. Stefanka. Taka przygotowana na kaszcze błyskawicznej sprawi, że jeśli nawet kiedyś nie znosiliście kaszki na mleku, to teraz zmienicie zdanie. Tym bardziej, że w tym cieście kaszki tej prawie nie czuć. Jako dziecko często jadałam kaszkę na mleku, którą uwielbiałam. Moi Bracia jednak za nią nie przepadali, a że uwielbiali desery, to Mama przemycała ją właśnie w cieście z kaszą manną. O dziwo wtedy w ogóle nie protestowali i blacha ciasta znikała w ciągu kilku godzin :) Szybkie ciasto- Stefanka   Składniki na kwadratową blaszkę o boku 24-26 cm: 1 duże opakowanie herbatników (300 g) 1,1 litra mleka 4/5 szklanki kaszy manny błyskawicznej 20 dag cukru 20 dag masła 6 dag łuskanych orzechów włoskich 5 dag płatków migdałów 10 dag czekolady gorzkiej 2 łyżki ciemnego kakao Przygotowanie: Spód i boki foremki wykładamy papierem do pieczenia. Na dnie kładziemy warstwę herbatników. Orzechy niezbyt drobno siekamy. Masło rozpuszczamy na wolnym ogniu. Dodajemy cukier i kakao, dokładnie mieszamy. Wlewamy litr mleka, zagotowujemy. Ciągle mieszając wsypujemy powoli kaszę mannę. Gotujemy na wolnym ogniu do chwili aż masa zgęstnieje Wsypujemy orzechy włoskie i dokładnie mieszamy.   1/3 gorącej masy wykładamy do formy, wyrównujemy powierzchnię. Przykrywamy kolejną warstwą herbatników. Wlewamy połowę pozostałej masy. Kładziemy kolejną warstwę herbatników i resztę masy. Przykrywamy herbatnikami. Zagotowujemy pozostałe 100 ml mleka. Gdy zacznie się gotować, dodajemy połamaną czekoladę i ciągle mieszając, podgrzewamy na wolnym ogniu do chwili aż czekolada całkowicie się rozpuści. Polewą smarujemy ciasto. Posypujemy płatkami migdałów. Wkładamy do lodówki na 3-4 godziny.   Pozdrawiam serdecznie i życzę smacznego :) -Bernadetta   Czas przygotowania: około 20 minut Koszt przygotowania: około 19,00 złotych. 