Podczas ostatniego wypadu w rodzinne strony, postanowiłam w końcu zajrzeć do naszego lasu. Nie byłam w nim już wieki, a o jego istnieniu przez wiele lat przypominały mi grzyby, które mój śp. Tata w nim zbierał w ogromnych ilościach... Pochodziłam trochę, odpoczęłam w ciszy i przy okazji zebrałam wiaderko podgrzybków, prawdziwków i maślaków. Większość grzybów ususzyła mi Mama, a resztę wykorzystałam do przygotowania zupy grzybowej oraz sosu z dodatkiem domowej ricotty. Grzyby do sosu wcześniej podgotowałam, aby mieć jak najwięcej wywaru do zupy i jednocześnie skrócić czas przygotowania samego sosu. Sos grzybowy z ricottą możecie podać z mięsem i ziemniakami, z ryżem czy makaronem, ale przyznaję szczerze, że jest pyszny z samym pieczywem, które można w nim po prostu moczyć.    Sos grzybowy z ricottą   Składniki: 45 dag grzybów leśnych (u mnie podgrzybki i maślaki w proporcji mniej więcej 50/50) 1 średnia cebula 200 ml śmietany 18-30 % 10 dag domowej ricotty 1 łyżka masła klarowanego sól pieprz szczypiorek lub natka pietruszki Przygotowanie: Grzyby dokładnie czyścimy, maślaki dodatkowo obieramy. Kroimy w cienkie paski. Zalewamy 1 litrem letniej wody i gotujemy przez 5 minut od momentu, gdy woda zacznie wrzeć. Grzyby odcedzamy (wywar możemy np. odparować, zamrozić i wykorzystać do przygotowania sosów zimą, albo użyć do przyrządzenia zupy). Cebulę obieramy, kroimy w drobną kostkę. Podsmażamy przez 2 minuty na rozgrzanym maśle klarowanym. Dodajemy grzyby oraz śmietanę. Dusimy na niewielkim ogniu przez 5 minut. Dorzucamy ricottę, dokładnie mieszamy i doprawiamy do smaku solą i pieprzem. Przed podaniem posypujemy drobno posiekanym szczypiorkiem lub natką pietruszki.  Pozdrawiam serdecznie i życzę smacznego :) - Bernadetta   Czas przygotowania: około 30 minut 