Od kilku dni intensywnie myślę o tym, że musimy w końcu kupić choinkę i ozdoby, gdyż mimo, że co roku spędzamy Święta u Rodziny, to chcę w końcu mieć w mieszkaniu fajną choinkę, a nasza malutka jak niemowlę, już mi nie wystarcza. Nie zdążyłam jednak jeszcze dobrze się rozejrzeć, a myśli z głowy nie ulatują, więc chociaż wymyśliłam sobie sałatkę ziemniaczaną z łososiem, która wygląda jak choinka :D Myślę, że takiego sposobu podania jeszcze nie widzieliście, bo sama na niego wpadłam, ale mam nadzieję, że Wam się spodoba, tak jak i mnie :)  Sałatka ziemniaczana z łososiem/ sałatka jak choinka  Składniki: 3 średnie ziemniaki 10 dag łososia wędzonego w plastrach 1 puszka kukurydzy 3 jajka majonez 1 łyżka esencjonalnego koncentratu buraczanego sól pieprz   Przygotowanie: Ziemniaki dokładnie myjemy, gotujemy do miękkości w łupinkach w lekko osolonej wodzie. Odcedzamy, studzimy. Ziemniaki obieramy ze skórki i kroimy w drobną kostkę. Kukurydzę odcedzamy z zalewy. Jajka gotujemy na twardo, hartujemy zimną wodą i obieramy ze skorupek. Jedno żółto odkładamy, a białko i dwa całe jajka kroimy w małą kostkę lub ścieramy na tarce o dużych oczkach. Łososia siekamy z drobną kostkę. Do 2 łyżek majonezu dodajemy koncentrat buraczany i uprzednio odłożone żółtko. Miksujemy dokładnie do chwili otrzymania jednolitego różowego koloru. Do ziemniaków dodajemy kukurydzę, jajka, łososia oraz 3-4 łyżki majonezu. Dokładnie mieszamy, doprawiamy do smaku solą i pieprzem. Aby ciekawie podać sałatkę, potrzebować będziemy 4 foremek w kształcie gwiazdek o różnej wielkości.  Największą foremkę układamy na talerzu. wypełniamy dokładnie sałątką. Kładziemy na nią drugą pod względem wielkości foremkę i także wypełniamy ją sałatką. Tak samo postępujemy z trzecią foremką, a na końcu z najmniejszą. Gdy wykorzystamy już wszystkie foremki, musimy je delikatnie ściągnąć- poczynając od największej do najmniejszej. Sałatkę dekorujemy różowym majonezem.    Pozdrawiam serdecznie i życzę smacznego :) - Bernadetta   Czas przygotowania: około 60 minut (z gotowaniem, bez studzenia) Koszt przygotowania: około 14,00 złotych 