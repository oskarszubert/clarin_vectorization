Dziś propozycja dla tych, którzy nie lubią ani długo siedzieć w kuchni, ani obierać ziemniaków. Oraz dla Wszystkich, którym znudziły się tradycyjne ziemniaki. Początkowo planowałam zrobić talarki ziemniaczane, ale w końcu stanęło na ćwiartkach ziemniaków z piekarnika, wzorowanych na ziemniaczkach pieczonych wg Nigelli. Można je zjeść same, podać z mięsem czy np. sosem czosnkowym. Doskonale smakują także ząbki czosnku, upieczone razem z ziemniaczkami, które również można zjeść same, albo użyć do przygotowania zupy. Polecam Wam także ziemniaki pieczone po szwedzku.   Paprykowe ziemniaki z piekarnika   Składniki: 15 niedużych ziemniaków 1 główka czosnku 50 ml oleju rzepakowego 1 łyżka słodkiej papryki 1 czubata łyżka ziół prowansalskich 1 łyżeczka suszonego rozmarynu sól morska prowansalska Przygotowanie: Ziemniaki dokładnie myjemy, kroimy na ćwiartki. Czosnek obieramy tylko z zewnętrznej łupiny, łączącej ząbki. Do oleju dodajemy paprykę, zioła prowansalskie i rozmaryn, dokładnie mieszamy. Zalewamy ziemniaki i dokładnie mieszamy. Ziemniaki układamy w naczyniu żaroodpornym, doprawiamy solą mąrską. Pieczemy około 50-60 minut w piekarniku nagrzanym do 180 stopni.   Pozdrawiam serdecznie i życzę smacznego :) - Bernadetta   Czas przygotowania: około 10 minut + czas pieczenia Koszt przygotowania: około 4,00 złotych 