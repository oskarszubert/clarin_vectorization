Usłyszałam ostatnio od koleżanki, że mięso z rosołu nadaje się tylko do przygotowania potrawki z groszkiem albo do wyrzucenia... Nieco się oburzyłam, bo nie lubię marnować jedzenia i dlatego mięso też zawsze wykorzystuję (no chyba, że Mężuś je wcześniej zje :-D). A że cały czas w kuchni eksperymentuję, to znajduje ono u mnie przeróżne zastosowanie. Ostatnio przyrządziłam bardzo szybkie paszteciki z ciasta francuskiego- wyszły przepyszne i dlatego z czystym sumieniem je Wam polecam.   Paszteciki z ciasta francuskiego z kurczakiem z rosołu   Składniki: 45 dag mięsa rosołowego z kurczaka 100 ml śmietany kremówki 1 mała cebula 50-70 ml pikantnego ketchupu 8 dużych połówek suszonych pomidorów 1 opakowanie ciasta francuskiego (370 gram) 1 jajko biały sezam sól pieprz Przygotowanie:  Mięso dokładnie rozdrabniamy blenderem. Dodajemy obraną i pokrojoną w drobną kostkę cebulę. Wlewamy kremówkę i ketchup. Dokładnie mieszamy, doprawiamy do  smaku solą i pieprzem. Dodajemy drobno pokrojone suszone  pomidory. Dokładnie mieszamy. Ciasto rozwijamy. Krótszy bok smarujemy odrobiną rozkłóconego jajka. Układamy walec mięsnego farszu. Zwijamy ruloniki, które tniemy na 3-4 cm kawałki. Czynność powtarzamy do wyczerpania składników. Smarujemy rozkłóconym jajkiem i posypujemy białym sezamem. Pieczemy około 15 minut w 180 stopniach. Podajemy same lub np. z czerwonym barszczem. Pozdrawiam serdecznie i życzę smacznego :) -Bernadetta 