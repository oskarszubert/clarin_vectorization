Wczoraj zaserwowałam Wam przepis na chipsy z jarmużem, a dziś kolejna zdrowa propozycja z jego wykorzystaniem. Zupa z kaszą jaglaną i jarmużem jest banalnie prosta w przygotowaniu, szybka, pożywna i pyszna. Po jej ugotowaniu obawiałam się, że Mąż nie będzie nawet chciał spróbować, bo dorzuciłam do niej sporo natki pietruszki, za którą nie przepada. Natka sprytnie zniknęła pod jarmużem, dzięki czemu Mąż zjadł zupę ze smakiem i poprosił o dokładkę :)   Zupa z kaszą jaglaną i jarmużem   Składniki: 20-30 dag jarmużu 1/2 szklanki kaszy jaglanej 1 duża marchewka 1 mała pietruszka 2 średnie ząbki polskiego czosnku natka pietruszki 1,5 litra wywaru warzywnego lub z kurczaka 2 łyżki oleju rzepakowego 1 płaska łyżeczka mielonego kminu rzymskiego 1 płaska łyżeczka słodkiej papryki sól morska z ziołami pieprz czarny prażony biały sezam   Przygotowanie: Marchew i pietruszkę obieramy, opłukujemy i kroimy w cieniutkie paseczki o długości 2- 2,5 cm. Jarmuż dokładnie płuczemy, usuwamy grube nerwy i kroimy w niezbyt grube paseczki. Kaszę jaglaną przepłukujemy wrzącą wodą. Obrany czosnek siekamy w drobną kostkę. Wrzucamy na rozgrzany olej rzepakowy, po chwili dodajemy marchewkę i pietruszkę. Gdy warzywa się lekko przyrumienią, dodajemy kaszę jaglaną. Zalewamy gorącym wywarem. Gotujemy na średnim ogniu. Po 10-12 minutach dodajemy jarmuż.  Gdy warzywa i kasza będą miękkie, dodajemy drobno posiekaną natkę pietruszki, słodką paprykę oraz mielony kmin. Zupę ściągamy z ognia, doprawiamy do smaku solą i pieprzem. Przed podaniem posypujemy prażonym białym sezamem.   Pozdrawiam serdecznie i życzę smacznego :) - Bernadetta   Czas przygotowania: około 25 minut Koszt przygotowania: około 14,00 złotych 