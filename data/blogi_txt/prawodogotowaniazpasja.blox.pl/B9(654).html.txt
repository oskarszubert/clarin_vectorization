Święta Bożego Narodzenia to czas, który od zawsze kojarzy mi się z czystym barszczem czerwonym z uszkami, który jest podawany u nas jako pierwsza z dwunastu wigilijnych potraw. Ma on jednak niezapomniany smak tylko wtedy, gdy przygotowany jest z dodatkiem domowego zakwasu. Jego przyrządzenie jest bardzo proste i szybkie. Przepisów na domowy zakwas jest całe mnóstwo, ale ja od dawna dodaję do niego czosnek, ziele angielskie oraz liść laurowy. Dzięki tym dodatkom zakwas jest bardzo aromatyczny i dlatego szczerze go polecam. Jeśli dziś go nastawicie, to jest szansa, że już w poniedziałek będziecie go mogli wykorzystać. Warunek jest jeden- musicie mieć ładne czerwone buraczki- najlepiej z własnego ogródka lub od znajomego rolnika. Takie z marketu się nie sprawdzą, są blade i zakwas nawet po dwóch tygodniach nie ma żadnego aromatu ani smaku- wiem, sprawdziłam na własnej skórze jakieś trzy lata temu.    Zakwas na barszcz czerwony   Składniki: 1,2 kg buraczków czerwonych 5-6 ząbków polskiego czosnku liście laurowe ziele angielskie 2 kromki żytniego chleba olej rzepakowy   Przygotowanie:  Buraczki dokładnie szorujemy, obieramy ze skórki. Kroimy w cienkie talarki. Układamy w słoikach lub np. naczyniach kamionkowych tak, aby buraczki sięgały połowy naczynia. Wkładamy obrane ząbki czosnku (jeśli są duże- kroimy je na pół lub na 3 kawałki), po 1-2 liście laurowe i 4-8 ziarenek ziela angielskiego. Na górę układamy po kromce chleba, zalewamy letnią wodą. Przykrywamy gazą lub np. papierem do pieczenia, w którym uprzednio musimy zrobić kilka dziurek, aby zakwas mógł "oddychać". Odstawiamy w ciepłe miejsce na 3-7 dni, po tym czasie zlewamy do czystych butelek. Na górę wlewamy odrobinę oleju rzepakowego. Butelki zakręcamy i odstawiamy w chłodne i ciemne miejsce. Jeśli zakwas zamierzamy przechowywać nieco dłużej, możemy go przez kilka minut zapasteryzować.  Miłego dnia :) - Bernadetta   Koszt przygotowania: około 2,00 złotych. 