Na Walentynkową kolację polecam Wam przepis na makaron z krewetkami w sosie pomidorowym z mnóstwem afrodyzjaków. Jego przygotowanie jest banalnie proste i szybkie, a efekt końcowy zaskoczy niejednego smakosza. Przyznaję, że trochę obawiałam się dodatku kaparów, za którymi nigdy nie przepadałam. Postanowiłam jednak zaryzykować i oprócz znanych wszystkim afrodyzjaków, jak pomidory, owoce morza, czosnek, chili czy pieprz, dorzuciłam właśnie trochę kaparów. Okazało się, że doskonale wzbogaciły smak potrawy, czyniąc ją bardziej wykwintną :)    Do przygotowania porcji dla 4-5 osób potrzebujemy: 50 dag obgotowanych krewetek suprime (oczywiście można także użyć świeżych krewetek, ale mnie niestety nie udało się ich dostać) 1 karton pomidorów z oliwą z oliwek i czosnkiem Pudliszki 40 dag makaronu tagliatelle 5 dag kaparów 1 papryczkę chili 1 papryczkę peperoni 2 średnie ząbki polskiego czosnku garść listków świeżej kolendry 1 pęczek natki pietruszki sól pieprz 2 łyżki masła klarowanego 2 łyżki oleju lub oliwy z oliwek     Krewetki rozmrażamy. W dużym garnku zagotowujemy wodę na makaron z dodatkiem oleju lub oliwy z oliwek i odrobiną soli. W tym czasie papryczki dokładnie płuczemy, usuwamy ziarenka i kroimy w cienkie półplasterki. Czosnek obieramy, siekamy w drobną kostkę (można go również przecisnąć przez praskę, ale wtedy nasze danie będzie baaardzo ostre). Na patelni rozgrzewamy masło, dodajemy czosnek i obie papryki. Podsmażamy przez 2 minuty. Dodajemy rozmrożone krewetki. Gdy lekko się zarumienią, wlewamy pomidory z kartonu. Zagotowujemy i od razu ściągamy z ognia. Dodajemy odsączone z zalewy kapary i posiekaną kolendrę. Makaron odcedzamy, nakładamy na talerze. Polewamy krewetkami w sosie pomidorowym. Posypujemy drobno posiekaną natką pietruszki. Podajemy od razu po przygotowaniu.  Pozdrawiam serdecznie i życzę smacznego :) -Bernadetta Koszt przygotowania: około 65,00 złotych. Przepis dodaję do organizowanej przez Edelman Polska Sp. z o.o. na durszlaku akcji walentynkowej, gdyż jak wiadomo droga do serca ukochanego mężczyzny wiedzie przez Jego żołądek... 