Na weekend jechaliśmy do Teściów, więc postanowiłam, że upiekę u Nich ciasto pijak Siostry Anastazji. Piekłam je już nie raz, ale moja wersja różni się od przepisu Siostry głównie tym, że przygotowuję je na biszkopcie. Tutaj bazą jest ciasto z kokosem i makiem. Oczywiście do oryginalnego przepisu Siostry wprowadziłam kilka modyfikacji. Zamiast zwykłego maku, użyłam białego. Ciasto przygotowałam w dwóch niewielkich foremkach. W oryginalnym przepisie nie podano wymiarów formy, ale doszłam do wniosku, że gdy upiekę je w formie 23 x 33 cm to makowo- kokosowy "biszkopt" będzie zbyt gruby. Krem przygotowałam z podwójnej ilości mleka i budyniu. Masła dałam natomiast 35 dag, a nie jak nakazywałaby prosta matematyka 50 dag. Nie zwiększałam natomiast ilości żółtek i mąki. Zrezygnowałam także z dodatku ananasa. Ciasto wyszło inne od tego, które robiłam do tej pory, ale równie smaczne. I choć wprowadziłam sporo modyfikacji, to jednak nadal uważam, że przepisy Siostry Anastazji można przygotowywać niemal w ciemno, choć osoby, które nie mają wprawy w pieczeniu, mogą mieć problem z wyborem foremki o odpowiednich wymiarach, czy też właściwym doborem czasu i temperatury pieczenia, gdyż wielkości te bardzo często nie są podane. Rozumiem, że każdy ma inny piekarnik, ale jakieś orientacyjne wartości by się przydały... Na blogu znajdziecie też kilka innych moich wariacji na temat przepisów Siostry Anastazji, a w tym m.in. śmietanowiec Siostry Anastazji, babkę na oleju czy sernik Izaura Siostry Anastazji.   Ciasto pijak Siostry Anastazji    Składniki: Na ciasto: 6 białek 10 dag sparzonego białego maku (waga po odcedzeniu) 15 dag wiórków kokosowych 12 dag cukru 1 płaska łyżeczka proszku do pieczenia szczypta soli Na krem: 1 litr mleka 2 % 2 budynie śmietankowe bez cukru 7 łyżek cukru 6 żółtek 35 dag masła 82-83 % 1 czubata łyżka mąki pszennej   Na polewę: 15 dag gorzkiej czekolady 150 ml śmietany 30 %   Dodatkowo: herbatniki spirytus   Przygotowanie ciasta: Piekarnik nagrzewamy do 180 stopni. Sparzony i odcedzony mak mieszamy z wiórkami kokosowymi i proszkiem do pieczenia. Białka jaj ubijamy na sztywno ze szczyptą soli. Pod koniec dodajemy cukier. Do białek dodajemy mak z kokosem. Dokładnie, ale deliktanie mieszamy. Ciasto wylewamy do 2 foremek o wymiarach 18x28 cm wyłożonych papierem do pieczenia. Pieczemy przez 20 minut.   Przygotowanie kremu: 800 ml mleka zagotowujemy z cukrem. W pozostały mleku mieszamy dokładnie budyń z mąką pszenną i żółtkami. Wlewamy do gotującego się mleka i energicznie mieszamy do połączenia się składników, studzimy. Masło kroimy na małe kawałki i dokładnie ucieramy robotem. Ciągle ucierając dodajemy po łyżce ostudzonego budyniu. Przełożenie: Z ciasta delikatnie ściągamy papier do pieczenia. Na każdy kawałek ciasta nakładamy po 1/4 kremu. Herbatniki moczymy w spirytusie (jeśli macie spirytus 95 %, należy go rozrobić z wodą w proporcji: 60 % spirytusu: 40% wody) i układamy na kremie. Lekko dociskamy. Wykładamy pozostały krem, wyrównujemy powierzchnię. Przykrywamy herbatnikami namoczonymi w spirytusie.   Polewa: Do śmietany dodajemy połamaną czekoladę i energicznie mieszając gotujemy na niewielkim ogniu do całkowitego rozpuszczenia się czekolady. Polewamy ciasto, posypujemy odrobiną kokosu. Odstawiamy na co najmniej 5-6 godzin, a najlepiej na całą noc, gdyż od razu po przygotowaniu spirytus jest mocno wyczuwalny, a po kilku godzinach czuć już tylko delikatną nutę alkoholu.    Pozdrawiam serdecznie i życzę smacznego :) - Bernadetta   Czas przygotowania: około 90 minut Koszt przygotowania: około 40,00- 45,00 złotych 