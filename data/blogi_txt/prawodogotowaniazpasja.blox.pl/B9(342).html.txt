W środę po południu wróciliśmy z urlopu. W czwartek siedziałam w pracy i postanowiłam zrobić Mężowi małą niespodziankę i zaprosiłam gości na sobotę w południe na "mały" poczęstunek z okazji urodzin mego Połówka. Menu opracowywałam w zasadzie głównie już w trakcie przygotowań i udało mi się przyrządzić 4 sałatki, gar mięsiwa z warzywami i śliwkami, potrawkę i kotleciki mielone z dziczyzny, pałki z kurczaka, muffinki, koreczki i tort z kremem mascarpone i owocami. Ta sałatka z makaronu pełnoziarnistego to jeden z moich faworytów tego przyjęcia (zwłaszcza z uwagi na ekspresowe przygotowanie :)), choć nieskromnie przyznam, że chyba wszystko wyszło tak, jak chciałam, albo i lepiej- plus braku czasu :)   Do przyrządzenia tej sałatki potrzebne są: 1 szklanka mini wstążek pełnoziarnistych 5 dag rukoli 20 dag pomidorów cherry 3 łyżki szczypiorku 1 mała puszka kukurydzy 4 łyżki oleju z suszonych pomidorów sól pieprz   Makaron gotujemy zgodnie z przepisem na opakowaniu w lekko osolonej wodzie. Odcedzamy, hartujemy zimną wodą. Wlewamy olej, dodajemy szczypiorek oraz odsączoną z zalewy kukurydzę. Dodajemy nieco poszarpaną rukolę oraz 15 dag pokrojonych w ćwiartki pomidorów cherry. Doprawiamy do smaku solą i pieprzem. Przekładamy do miseczki. Przybieramy pozostałymi pomidorkami cherry i listkami rukoli. Podajemy od razu po przygotowaniu.  Smacznego :) 