"Gdzie jest mięso" ? Takie pytanie usłyszałam od mojego Mięsożercy, gdy zaserwowałam na obiad te warzywa zapiekane z komosą ryżową... Mięsa nie było, ale Mężu zjadł obiad ze smakiem i nałożył sobie duuużą dokładkę. Po posiłku stwierdził, że nawet bez mięsa obiad może być smaczny i że niebawem mogę te warzywa powtórzyć :) A jeśli Wasi domownicy koniecznie "muszą" zjeść obiad z mięsem, polecam Wam moją orientalną potrawkę z kurczaka, a więc danie z serii kombinowanych, ale tak pysznych, że aż ślinka cieknie na samo wspomnienie :)   Warzywa zapiekane z komosą ryżową ﻿ Składniki na 4 porcje: 1 średnia zielona cukinia (około 40 dag) 20 dag żółtej cukinii 6 dużych plastrów bakłażana 1 czerwona papryka 1 zielona papryka 1,5 małej cebuli 2 duże żółte pomidory 2/3 szklanki komosy ryżowej 2 łyżki oleju rzepakowego 2 łyżki świeżego oregano sól pieprz młotkowany z kolendrą   Przygotowanie: Komosę ryżową płuczemy i gotujemy zgodnie z przepisem podanym na opakowaniu, odcedzamy i hartujemy zimną wodą. Plastry bakłażana solimy, odstawiamy na 15 minut. Wycieramy do sucha papierowym ręcznikiem. Każdy plaster kroimy na 6-8 równych kawałków. Z obu papryk usuwamy gniazda nasienne, dokładnie płuczemy i kroimy w kostkę o boku max 2 cm. Zieloną cukinię tylko myjemy, a żółtą dodatkowo obieramy ze skórki, kroimy w taką kostkę, jak paprykę. Cebule kroimy w pióra. Pomidory kroimy w kostkę. Dodajemy do komosy ryżowej. Doprawiamy solą i pieprzem młotkowanym z kolendrą. Do cukinii dodajemy bakłażana, cebulę, paprykę i listki oregano. Wlewamy olej rzepakowy, doprawiamy solą i pieprzem młotkowanym. Do dużego żaroodpornego naczynia wykładamy połowę warzyw. Przykrywamy warstwą kaszy i pozostałymi warzywami. Pieczemy około 20-25 minut w piekarniku nagrzanym do 180 stopni.  Pozdrawiam serdecznie i życzę smacznego :) - Bernadetta   Czas przygotowania: około 50 minut Koszt: około 10,00 złotych 