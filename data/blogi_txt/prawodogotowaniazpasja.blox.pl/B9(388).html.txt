Postanowiłam zrobić mały porządek w zamrażarce... Na pierwszy ogień wyciągnęłam mięso mielone, które dostałam od Teściów. Kompletnie nie miałam pomysłu co z nim zrobić i początkowo myślałam, że usmażę tradycyjne kotlety mielone i podam je z kaszą. Po chwili doszłam jednak do wniosku, że jest ono zbyt tłuste i na kotlety się nie nadaje. Zaczęłam myśleć i w końcu wpadłam na pomysł przygotowania potrawki z mięsa mielonego z warzywami. Robiąc zakupy, zauważyłam mielony kmin rzymski, wrzuciłam do koszyka i do ostatniej chwili zastanawiałam się czy go wziąć, bo delikatnie mówiąc za kminem z założenia nie przepadam... Zaryzykowałam i postanowiłam nim doprawić moją potrawkę. I to była przysłowiowa "kropka nad i". Potrawka wyszła rewelacyjna, a mój Mąż stwierdził nawet, że jest "genialna", więc jeśli nie będziecie mieć pomysłu na wykorzystanie mięsa mielonego, szczerze polecam Wam mój przepis :)   Do przygotowania potrawki dla 4-5 głodnych osób potrzebujemy: 40 dag mielonego mięsa wieprzowego (dosyć tłustego) 1 dużą czerwoną paprykę 1 dużą żółtą paprykę 1 średnią cebulę 2 malutkie cukinie 2 duże ząbki polskiego czosnku 1 papryczkę chili 1 karton pomidorów krojonych z oliwą i czosnkiem 1 płaską łyżeczkę mielonego kminu rzymskiego 2 płaskie łyżeczki curry indyjskiego pieprz kolorowy sól kaszę jęczmienną   Żółtą i czerwoną paprykę myjemy, usuwamy gniazda nasienne, kroimy w średnią kostkę. Umytą cukinię kroimy w taką samą kostkę, jak paprykę. Na rozgrzanej patelni podsmażamy mięso mielone, aby wytopił się z niego cały tłuszcz. Mięso przekładamy do garnka, a na patelni podsmażamy obraną i pokrojoną w drobną kostkę cebulę. Po chwili dodajemy pokrojoną w półtalarki papryczkę chili oraz posiekany w drobną kostkę (lub przeciśnięty przez praskę) czosnek. Po dwóch minutach dodajemy obie papryki i cukinię. Smażymy razem kolejne 2 minuty. Warzywa przekładamy do mięsa mielonego. Dodajemy krojone pomidory i 1/3 szklanki wody. Przykrywamy, dusimy na małym ogniu do czasu aż warzywa zmiękną. Dodajemy curry i mielony kmin. Doprawiamy do smaku solą i pieprzem. Podajemy z kaszą jęczmienną ugotowaną zgodnie z przepisem na opakowaniu. Możemy posypać drobno posiekaną natką pietruszki.  Pozdrawiam serdecznie i życzę smacznego :) - Bernadetta   Koszt przygotowania: około 18,00 złotych. 