W ubiegłym tygodniu postanowiłam przygotować rosół w nieco innej odsłonie, a więc z makaronem somen, który uwielbia moja Córka. Gotowałam rosół, tak jak Bozia przykazała, bo prawie 8 godzin. Wyszedł pyszny, esencjonalny i nie myliłam się, że Mała zje go ze smakiem :)Polecam Wam również przepis na rosół z trzech mięs i rosół z groszkiem po tuningu.    Do przygotowania rosołu wołowo-drobiowego z makaronem somen potrzebujemy: 6 skrzydełek z kurczaka 1 skrzydło indycze 40 dag rostbefu wołowego 3 średnie marchewki 2 średnie pietruszki 4-5 liści pora 2 liście laurowe 6 ziaren ziela angielskiego sól pieprz makaron somen   Mięso oczyszczamy, dokładnie płuczemy. Zalewamy taką ilością zimnej wody, aby tylko przykryć mięso. Dodajemy ziele angielskie i liście laurowe. Zagotowujemy, po czym zmniejszamy maksymalnie ogień, aby rosół tylko "pyrkał". Gotujemy 7 godzin pod przykryciem. Dodajemy obrane, opłukane i pokrojone na mniejsze kawałki warzywa, w razie potrzeby dolewamy trochę wody. Gotujemy jeszcze 60 minut pod przykryciem. Rosół przecedzamy przez drobne sitko. Doprawiamy do smaku solą i pieprzem. Makaron somen gotujemy zgodnie z przepisem na opakowaniu. Hartujemy zimną wodą. Nakładamy na talerze. Zalewamy rosołem. Przybieramy pokrojoną w cienkie słupki marchewką i drobno posiekaną natką pietruszki.   Pozdrawiam serdecznie i życzę smacznego :) -Bernadetta   Koszt przygotowania: około 25,00 złotych. 