Chyba każdy z nas lubi od czasu do czasu przegryźć coś słodkiego. Nie musimy jednak sięgać po gotowe ciasteczka, a możemy w kilka chwil przygotować takie w domu. Nie wymaga to od nas wiele zachodu, a będziemy mieć pewność, że to co zjemy będzie nie tylko smaczne, ale zdrowe. Jeśli więc macie chwilkę czasu, polecam Wam prosty przepis na ciasteczka owsiane z bakaliami, a sama zabieram się za pracę, bo muszę dziś jeszcze odpowiedzieć na kilka maili, a jutro o 4.00 czeka mnie pobudka i służbowy wyjazd do Warszawy…   Do ich przygotowania potrzebujemy: 2 łyżki masła 3 łyżki cukru 3 małe jajka 2 czubate łyżki mąki 1 łyżeczkę proszku do pieczenia 1 i 2/5 szklanki płatków owsianych 3 łyżki rodzynek 3 łyżki dużej żurawiny kandyzowanej 2 czubate łyżki wiórków kokosowych masło do wysmarowania blachy   Masło miksujemy dokładnie z cukrem, dodajemy jajka i dalej miksujemy. Wsypujemy mąkę zmieszaną z proszkiem do pieczenia i delikatnie mieszamy. Dodajemy rodzynki, żurawinę oraz wiórki kokosowe i dokładnie mieszamy. Blachę smarujemy masłem i łyżką nakładamy kleksy masy owsianej, którą lekko rozpłaszczamy. Pieczemy około 20 minut w temperaturze 160 stopni. Po włożeniu do szczelnego pojemnika (np. metalowej puszki), ciasteczka możemy przechowywać kilka tygodni, ale raczej tak długo się nie ostaną :)  Pozdrawiam serdecznie i życzę miłego dnia :) -Bernadetta   Koszt przygotowania mniej więcej 20 ciasteczek: około 5,00- 6,00 złotych. 