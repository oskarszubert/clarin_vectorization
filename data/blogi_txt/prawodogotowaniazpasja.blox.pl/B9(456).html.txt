Zastanawiałam się, co przygotować Mężowi na kolację i po chwili wpadłam na pomysł, że połączę ją z deserem. Było szybko, kolorowo, pysznie i... niestety kalorycznie, ale od czasu do czasu przecież można sobie pozwolić :) Ponieważ dzisiaj jest Światowy Dzień Makaron, to okazja nadarza się znakomita, aby skosztować takiego deseru i... rozpocząć smaczny konkurs :) Serdecznie więc zapraszam Was na pyszny deser, a jeszcze dziś ogłoszę zasady nowego konkursu, także bądźcie czujni :)  Do przyrządzenia tego deseru potrzebne są: 1/2 szklanki makaronu Międzybrodzkiego gwiazdki 300 ml śmietany 30 % 20 dag malin 2 łyżki konfitury malinowej 2 łyżeczki cukru z prawdziwą wanilią 2 łyżki cukru sól   Makaron gotujemy zgodnie z przepisem na opakowaniu w lekko osolonej wodzie. Odcedzamy, hartujemy zimną wodą. Maliny płuczemy, odsączamy z nadmiaru wody. Połowę śmietany ubijamy na sztywno z łyżką cukru i łyżeczką cukru z prawdziwą wanilią. W dwóch kieliszkach lub przezroczystych pucharkach układamy po 2 łyżki makaronu, a następnie po 2 łyżki bitej śmietany. Przykrywamy warstwą malin. Do pozostałej ubitej już śmietany dodajemy konfiturę malinową i dokładnie miksujemy. Rozkładamy równomiernie w kieliszkach. Posypujemy 2 łyżkami makaronu. Pozostałą śmietanę również ubijamy na sztywno z resztą cukru i cukru z wanilią. W kieliszkach układamy warstwę śmietany, a następnie malin. Na środku przybieramy łyżką śmietany, kilkoma malinami i makaronem. Podajemy od razu po przygotowaniu.   Pozdrawiam serdecznie i życzę miłego dnia :) -Bernadetta 