Zastanawiając się, do czego wykorzystam 20 kg pomidorów i 5 kg papryki, które sobie zamówiłam postanowiłam, że oprócz przecieru pomidorowego, ketchupu i marynowanej papryki, zrobię kilka słoiczków leczo. A, że plan ten będę realizować w weekend, a w środku tygodnia nabrałam ogromnej ochoty na leczo z cukinii, to postanowiłam od razu je przygotować. Utwierdziłam się w tym przekonaniu, gdy dostałam kilka próśb o podanie swojego sprawdzonego przepisu. Ponieważ dotychczas robiłam je "na oko", tym razem zważyłam wszystkie składniki, abyście i Wy mogli z przepisu skorzystać, bo leczo jest naprawdę fantastyczne ! Co prawda ugotowałam go jak dla wojska, ale daliśmy radę- w końcu mam w domu Wojskowego :)  Leczo z cukinii Składniki: 1 kg młodej cukinii 1,5 kg mięsistych pomidorów (np. limy) 30 dag marchewki 35 dag czerwonej papryki 30 dag cebuli  65 dag wiejskiej kiełbasy 3-4 łyżki oleju rzepakowego 1 łyżeczka pieprzu młotkowanego z kolendrą sól opcjonalnie 3-4 ziarenka ziela angielskiego i 1 listek laurowy   Przygotowanie: Pomidory sparzamy wrzątkiem. Obieramy ze skórki, usuwamy szypułki. Kroimy na nieduże kawałki i smażymy na średnim ogniu przez 10 minut. Przecieramy przez drobne sito. Cebulę obieramy, siekamy w drobną kostkę. Kiełbasę przecinamy wzdłuż na 4 części, a następnie kroimy w cienkie plasterki. Cukinię dokładnie myjemy i kroimy w ćwiartki talarków. W garnku z grubym dnem podgrzewamy olej. Podsmażamy na rumiano cebulę z kiełbasą. Dodajemy obraną i pokrojoną w ćwiartki talarków marchewkę. Wlewamy przecier pomidorowy. Jeśli postanowicie wrzucić do leczo ziele angielskie i liść laurowy, to jest najlepszy moment na ich dodanie. Gotujemy na niewielkim ogniu przez 5 minut. W tym czasie dokładnie myjemy paprykę. Usuwamy gniazda nasienne, kroimy w kostkę o boku mniej więcej 1 cm. Dodajemy do pozostałych składników. Po kolejnych 3-4 minutach wsypujemy pokrojoną cukinię i smażymy razem do chwili, aż cukinia lekko zmięknie, ale nadal pozostanie jędrna. Doprawiamy do smaku solą i pieprzem młotkowanym z kolendrą.  Pozdrawiam serdecznie i życzę smacznego :) - Bernadetta   Czas przygotowania: około 60 minut Koszt przygotowania: około 20,00 złotych 