W cyklu przepis z książką mam dla Was dziś przepis na kolejne ciacho. Babka olejowa Siostry Anastazji czy też, jak kto woli, babka na oleju jest jednym z najprostszych ciast, jakie w życiu piekłam, ale jednocześnie też jedną z lepszych babek, jakie jadłam. Upiekłam ją z połowy składników (cukru dałam jeszcze mniej, bo połowa to 17,5 dag, a ja dodałam tylko 10 i babka wyszła idealna). Możecie ją spokojnie przygotować w środku tygodnia, gdyż jest również ekspresowa :)   Babka olejowa Siostry Anastazji (babka na oleju)   Składniki: 4 duże jajka 15 dag mąki pszennej tortowej 10 dag cukru 125 ml oleju rzepakowego 2 łyżeczki ciemnego kakao 1 łyżeczka proszku do pieczenia Przygotowanie: Mąkę przesiewamy przez sito z proszkiem do pieczenia. Białka oddzielamy od żółtek. Ubijamy dokładnie na sztywną pianę mikserem lub robotem z dosyć dużą misą. Ciągle miksując, dodajemy porcjami cukier, a następnie po 1 żółtku. Gdy składniki ładnie się połączą, nie wyłączając robota, dodajemy porcjami na przemian olej i mąkę z proszkiem do pieczenia. 3/4 ciasta wlewamy do niedużej silikonowej foremki do babki (formy z innego tworzywa trzeba wcześniej posmarować masłem i obsypać bułką tartą lub mąką krupczatką). Do pozostałej masy dodajemy kakao, dokładnie mieszamy i wylewamy na jasne ciasto. Wstawiamy do piekarnika nagrzanego do 180 stopni na 40 minut. Drewnianym patyczkiem sprawdzamy czy ciasto jest już gotowe. Przed podaniem możemy oprószyć babkę cukrem pudrem.    Pozdrawiam serdecznie i życzę smacznego :) - Bernadetta   Czas przygotowania: około 10 minut. Pieczenie: 40 minut Koszt: około 7,00 złotych. 