Miałam w planach trochę wcześniej zamieścić wpis na moje piernikowe choinki, ale w ubiegły weekend zdążyłam je tylko upiec i udekorować, a na zrobienie zdjęć zwyczajnie nie starczyło czasu. Postanowiłam więc na naturalne światło poczekać do dzisiejszego południa. To znaczy miałam jednak w planach zrobić zdjęcia tak o 10 rano, ale nic nie poradzę na to, że zwlekłam się z łóżka dwie godziny później :P Jeśli zrobicie te choinki z pierniczków w ten weekend czy nawet trochę później, na Święta będą już idealne. Gdybyście jednak nie wyrobili się z pracą, wystarczy, że upieczecie je 3 dni przed Świętami, wsadzici same pierniczki na 1-2 dni do puszki z kawałkami jabłka i gdy zmiękną, wykonacie resztę pracy, a w Święta będziecie już mogli pozwolić zjeść choinki dzieciom bez obawy, że stracą zęby :D  Piernikowe choinki   Składniki na pierniki: 42 dag mąki pszennej (typ 450) 5 łyżek cukru 25 dag prawdziwego miodu 1,5 łyżeczki sody oczyszczonej 2 czubate łyżki domowej przyprawy do piernika 1 jajko 4 łyżeczki kakao 12,5 dag kmasła   Składniki na lukier: białko 1 jajka 15 dag cukru pudru   Dodatkowo: perełki i gwiazdki do dekoracji   Przygotowanie pierniczków:  Prawdziwy miód podgrzewamy na wolnym ogniu. Dodajemy masło i cukier, mieszamy do chwili całkowitego rozpuszczenia się cukru. Masę zdejmujemy z ognia, dosypujemy przyprawę do piernika i dokładnie mieszamy, studzimy. Dodajemy jajko, mąkę zmieszaną z sodą oraz kakao i wyrabiamy energicznie ciasto, przypominające swą konsystencą ciasto na pierogi. W razie potrzeby dodajemy nieco mąki. Ciasto rozwałkowujemy na cienki placek i foremkami wycinamy gwiazki o różnej wielkości (dobrze, gdy mamy jak nawięcej różnych rozmiarów, ale spokojnie wystarczą nam 4 foremki- gwiazdki różnych rozmiarów). Pieczemy w temperaturze około 170º przez mniej więcej 8 minut (pierniczki nie mogą być ciemne, bo zgorzknieją).   Przygotowanie lukru: Białko jaja ubijamy na sztywno (przed oddzieleniem białka od żółtka należy skorupkę jajka dokładnie wyszorować oraz sparzyć wrzątkiem). Ciągle miksując dodajemy po łyżce cukru pudru. Gdy lukier będzie gęsty i błyszczący, to znaczy, że już jest gotowy.   Dekoracja: Największe gwiazdki kładziemy na stabilnej powierzchnii. Na środek wlewamy łyżkę lukru i układamy kolejną gwiazkę. Czynność powtarzamy do wyczerpania składników. Dla bezpieczeństwa przed nałożeniem kolejnej gwiazdki można chwilę poczekać, aby uprzednio zlepione lukrem giwazdki trochę zastygły. Moje choinki są przygotowane z gwiazdek w 4 wielkościach- układałam po prostu kolejno po 2 takiej samej wielkości. Na rożki gwiazdek nakładamy odrobinę lukru i przybieramy srebrnymi kuleczkami. Choinki odstawiamy na 2-3 godziny, aby dokładnie zastygły.    Pozdrawiam serdecznie i życzę smacznego :) - Bernadetta   Czas przygotowania: około 2 godzin Koszt przygotowania: około 12,00 złotych   ﻿ 