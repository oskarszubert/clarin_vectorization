Dziś na śniadanie zaserwowałam nam nietypowy omlet z rukolą, grillowaną cukinią i pieczonymi pomidorkami. Było kolorowo i bardzo smacznie :) Wszystkie składniki doskonale się ze sobą komponowały i choć przygotowałam też bagietkę z masłem ziołowym, to spokojnie każde z nas mogłoby się najeść samym omletem. Wcześniej używałam już rukoli do przygotowania naturalnie zielonych naleśników z salsą pomidorową oraz z sosem czosnkowym i mixem sałat. Pomyślałam więc sobie, że skoro eksperyment z dodaniem rukoli do ciasta naleśnikowego okazał się strzałem w "10", to nie inaczej być musi z jej użyciem do omletu. I nie myliłam się :)   Omlet z rukolą, grillowaną cukinią i pieczonymi pomidorkami   Składniki na 2 duże lub 3 mniejsze omlety: 6 jajek 6 dag rukoli 2 łyżki mąki kukurydzianej 30 dag pomidorków koktajlowych 1 mała cukinia 1 serek wiejski 100 ml jogurtu greckiego 1 ząbek czosnku sól pieprz zioła prowansalskie olej rzepakowy oliwa bazyliowa świeża bazylia do dekoracji łyżka białego sezamu   Przygotowanie: Czosnek obieramy, przeciskamy przez praskę. Mieszamy dokładnie z jogurtem greckim. Doprawiamy do smaku solą i pieprzem. Pomidorki dokładnie płuczemy. Układamy w naczyniu żaroodpornym, skrapiamy oliwą bazyliową. Posypujemy solą, pieprzem i ziołami prowansalskimi. Pieczemy 10-12 minut w piekarniku nagrzanym do 180 stopni. Cukinię dokładnie myjemy, kroimy w cienkie plasterki. Smażymy na posmarowanej lekko olejem rzepakowym patelni grillowej z obu stron na rumiano. Doprawiamy odrobiną soli i pieprzu. Posypujemy białym sezamem. Rukolę dokładnie płuczemy. Połowę miksujemy z 2 jajkami. Pozostałe jajka dokładnie ubijamy, dodajemy zmiksowaną rukolę, mąkę kukurydzianą i doprawiamy solą i pieprzem. Na patelni rozgrzewamy łyżkę oleju rzepakowego. Wlewamy 1/2 lub 1/3 masy jajecznej, przykrywamy pokrywką i smażymy do chwili aż omlet ładnie się zetnie. Tak samo postępujemy z resztą ciasta. Połowę gorącego omletu smarujemy serkiem wiejskim. Układamy świeżą rukolę, grillowaną cukinię i pieczone pomidorki. Składamy na pół. Polewamy odrobiną sosu czosnkowego. Przybieramy listkami świeżej bazylii.    Pozdrawiam serdecznie i życzę smacznego :) -Bernadetta   Czas przygotowania: około 30 minut Koszt: około 18,00 złotych. 