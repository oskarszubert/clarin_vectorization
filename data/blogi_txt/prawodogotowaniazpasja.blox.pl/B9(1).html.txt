Dr Mosley w książce "Dieta 5:2" proponuje kolejną rewolucyjną dietę, która zakłada, aby przez 5 dni w tygodniu jeść normalne posiłki, a przez 2 dni (nienastępujące po sobie), ograniczyć liczbę kalorii do 500 w przypadku kobiet i 600 dla mężczyzn. Czy to możliwe, aby spożywając zaledwie 500 kalorii w ciągu jednego dnia, nie czuć wilczego głodu i nie rzucać się na wszystkich i wszystko z obłędem w oczach ? Jeśli zadbamy o to, aby posiłki były syte i zapewniały nam jak najwięcej witamin i składników odżywczych, spokojnie będziemy w stanie przetrwać te dwa dni w tygodniu. Jeśli chcielibyście wypróbować działanie tej diety na sobie, a macie problem ze skonstruowaniem własnego menu, o tak ograniczonej liczbie kalorii, może skusicie się na kolejną moją propozycję ?   Na śniadanie możecie sobie zaserwować dietetyczną jajecznicę.  Dietetyczna jajecznica    Składniki: 3 jajka 20 dag dojrzałego pomidora 5 dag listków młodego szpinaku 50 ml jogurtu naturalnego sól pieprz 6 kromek chrupkiego chlebka do podania Przygotowanie:  Pomidora obieramy ze skórki, kroimy w drobną kostkę. Szpinak dokładnie płuczemy i odsączamy na sicie. Na średnio rozgrzaną patelnię wrzucamy pokrojonego pomidora. Ciągle mieszając dodajemy po dwóch minutach szpinak, a po kolejnych dwóch jogurt naturalny. Gdy soki lekko odparują, doprawiamy warzywa z jogurtem solą i pieprzem. Wbijamy jajka, a gdy białka lekko się zetną, mieszamy delikatnie jajecznicę. Smażymy do uzyskania pożądanej konsystencji. Jajecznicę podajemy na chrupkim pieczywie.   Na niskokaloryczną obiadokolację polecam natomiast chłodnik z tofu.   Składniki: 50 dag dojrzałych pomidorów 15 dag listków młodego szpinaku 10 dag tofu 400 ml zsiadłego mleka sól pieprz kolorowy 30 g paluszków grissini szczypiorek do dekoracji   Przygotowanie:  Pomidory parzymy wrzątkiem, obieramy ze skóry, kroimy na mniejsze kawałki. Szpinak dokładnie płuczemy, dodajemy do pomidorów, dokładnie razem miksujemy. Dorzucamy pokruszone tofu i znowu miksujemy. Wlewamy zsiadłe mleko, doprawiamy do smaku solą i świeżo zmielonym kolorowym pieprzem, dokładnie mieszamy. Chłodnik wlewamy do dużych kieliszków (np. do czerwonego wina), posypujemy drobno posiekanym szczypiorkiem i odrobiną zmielonego pieprzu. Przybieramy małymi listkami świeżego szpinaku i połówkami paluszków grissini.   Pozdrawiam serdecznie i życzę smacznego :) - Bernadetta 