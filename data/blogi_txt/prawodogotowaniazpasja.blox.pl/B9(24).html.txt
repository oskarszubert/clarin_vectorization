Blok czekoladowy nie kojarzy mi się z dzieciństwem. Oczywiście znałam go, ale jadłam wtedy raptem 2-3 razy. Gdy jednak zrobiłam go samodzielnie kilka miesięcy temu, od razu się zakochałam. Od tamtej pory powtarzałam go już chyba z 5 razy, bo tak szybko znikał, że nie mogłam zrobić żadnych zdjęć :P  Mój blok czekoladowy jest dosyć kaloryczny- nie będę ukrywać, ale pełnotłuste mleko w proszku w mojej ocenie najlepiej się do niego nadaje. Poza tym jest mocno bakaliowy, dzięki czemu nie trzeba dawać zbyt dużo cukru (1/2 szklanki zdecydowanie wystarcza), ani herbatników, więc kalorie w nim zawarte są w miarę zdrowe :D Jest to zdecydowanie najlepszy blok czekoladowy jaki jadłam, więc na pewno nie raz go jeszcze powtórzę. Tym bardziej, że Mąż z Córcią też go uwielbiają :)   Składniki na 3 mini keksówki: 20 dag masła 82 % tłuszczu 3/4 szklanki mleka 2 % 40 dag mleka w proszku (ja używam pełnotłustego niebieskiego) 1/2 szklanki cukru pudru 25 dag prostokątnych herbatników 5 łyżek dobrego kakao w proszku (u mnie to z wiatraczkiem) 5 dag suszonych wiśni  10 dag żurawiny 5 dag rodzynek 20-30 orzechów macadamia (są dosyć drogie, więc możecie je zastąpić migdałami lub użyć więcej orzechów włoskich) 5 dag łuskanych orzechów włoskich   Przygotowanie: 3 foremki do mini keksów wykładamy papierem do pieczenia. 10-15 herbatników odkładamy, a pozostałe rozdrabniamy dokładnie- ja użyłam do tego celu blendera, ale możecie je umieścić w dobrej torebce foliowej i rozbić wałkiem do ciasta. Do garnka wlewamy mleko, dodajemy masło i podgrzewamy na średnim ogniu do czasu całkowitego rozpuszczenia się masła. Wsypujemy cukier i kakao, dokładnie mieszamy, odstawiamy do wystudzenia. Orzechy macadamia najlepiej kupić łuskane, bo mają tak twardą skorupkę, że bardzo ciężko się je obiera, ale ja poradziłam sobie tłuszkiem do mięsa, więc myślę, że i Wy dacie radę (Niestety mój starożytny dziadek do orzechów sobie z nimi nie poradził.) :D  Łuskane orzechy macadamia oraz orzechy włoskie siekamy w niezbyt drobne kawałki. Do rozdrobnionych herbatników dodajemy mleko w proszku oraz masę maślano- mleczną, dokładnie mieszamy. Wsypujemy wszystkie bakalie i dokładnie łączymy składniki dłońmi- tak, jakbyśmy zagniatali ciasto. Po 2-3 łyżki masy wykładamy na dno foremek keksowych i dokładnie dociskamy. Wykładamy pozostałą masę bardzo dobrze ją uciskając. W każdą keksówkę na skos wciskamy po 3-5 herbatników. Herbatniki dociskamy dokładnie, aby całe schowały się pod masą czekoladową. Bloczki czekoladowe wkładamy do lodówki na całą noc. Po tym czasie zdejmujemy papier do pieczenia i kroimy w plastry.   Pozdrawiam serdecznie i życzę smacznego :) - Bernadetta   Czas przygotowania: około 30 minut Koszt przygotowania: około 37,00 złotych (jeśli zamiast orzechów macadami użyjecie migdałów lub więcej orzechów włoskich wyjdzie znacznie taniej) 