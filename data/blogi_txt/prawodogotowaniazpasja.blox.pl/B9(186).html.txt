Moje dwa łasuchy w weekend najchętniej jedzą naleśniki, pancakes lub wszelkie inne mączne placuszki. Ja także bardzo je lubię, ale od czasu do czasu przygotowuję nam małą odmianę i na śniadanie podaję zapiekane jajka. Było już jajko w kaszy jęczmiennej z pieczonymi pomidorkami, jajko zapiekane w kaszy gryczanej czy w quinoa. Przyszła więc pora na jajko zapiekane w kaszy owsianej z bakłażanem. Szczerze powiedziawszy nie wiem jak to się stało, że jako miłośniczka, a wręcz maniaczka wszelkich kasz, od kilku lat nie jadłam kaszy owsianej... Musiałam więc to nadrobić, gdyż kasza owsiana jest również bardzo smaczna i przede wszystkim zdrowa !    Jajko zapiekane w kaszy owsianej z bakłażanem   Składniki: 1/2 szklanki suchej kaszy owsianej 10 dag bakłażana 20 dag pomidorów lekko podsmażonych 2 jajka 2 łyżki oleju rzepakowego sól pieprz w młynku curry indyjskie Przygotowanie: Kaszę owsianą płuczemy. Wrzucamy do wrzącej wody i gotujemy na małym ogniu około 20-25 minut, odcedzamy. Bakłażana kroimy w drobną kostkę. Wrzucamy do 0,5 litra zimnej i lekko osolonej wody. Odstawiamy na 15 minut, a następnie dokładnie odsączamy na sicie. Na patelni rozgrzewamy olej rzepakowy. Wrzucamy bakłażana i gdy lekko się przyrumieni, dodajemy pomidory lekko podsmażone oraz kaszę. Smażymy razem 3-4 minuty. Doprawiamy do smaku solą, pieprzem i indyjskim curry. Kaszę z warzywami rozkładamy do dwóch małych naczynek do zapiekania. Na środku robimy niewielkie wgłębienia, w które wbijamy po jednym jajku. Pieczemy 10 minut w piekarniku nagrzanym do 180 stopni. Posypujemy odrobiną świeżo mielonego pieprzu i opcjonalnie szczypiorkiem. Podajemy od razu po przygotowaniu.   Pozdrawiam serdecznie i życzę smacznego :) -Bernadetta   Koszt przygotowania: około 7,00 złotych. 