Już przy okazji przepisu na delikatną wątróbkę wieprzową pisałam Wam, że nie przepadam za wątróbką, ale chyba powoli się do niej przekonuję, gdyż drugi raz w tym roku naprawdę miałam na nią ochotę i tym przygotowałam ją z cebulą i jabłkiem. Pracy było mało, a smak cudny. Wątróbka wyszła bardzo delikatna, a jabłko zneutralizowało smak cebuli tak, że gdybym zamknęła oczy, to pewnie bym się nie zorientowała, że w tym daniu w ogóle jest cebula :) Najlepiej przygotować ją przed podaniem, gdyż po podgrzaniu trochę traci w mojej ocenie swoje walory.  Delikatna wątróbka z cebulą i jabłkiem   Składniki: 45 dag wątróbki wieprzowej 2 średnie cebule 2 twarde jabłka 0,5 litra mleka olej rzepakowy mąka pszenna sól pieprz   Przygotowanie: Wątróbkę płuczemy, usuwamy dokładnie wszystkie błonki i kroimy na cienkie paseczki. Zalewamy mlekiem, odstawiamy na 2-3 godziny. Odcedzamy dokładnie, panierujemy w mące pszennej. Na patelni rozgrzewamy olej rzepakowy i obsmażamy na nim wątróbkę około 30 sekund z każdej strony. Podsmażoną wątróbkę ściągamy na talerz, a na patelnię wrzucamy posiekaną w półksiężyce cebulę.  Smażymy przez 3-4 minuty. Dodajemy obrane, pozbawione gniazd nasiennych i pokrojone w cienkie kawałki jabłka.  Wlewamy 50 ml wody i dusimy na wolnym ogniu pod przykryciem przez 5 minut. Dodajemy podsmażoną wątróbkę i dusimy razem przez 2 minuty. Podajemy z ulubionymi dodatkami.   Pozdrawiam serdecznie i życzę smacznego :) - Bernadetta   Koszt przygotowania: około 8,00 złotych Czas przygotowania: około 20 minut + czas moczenia w mleku 