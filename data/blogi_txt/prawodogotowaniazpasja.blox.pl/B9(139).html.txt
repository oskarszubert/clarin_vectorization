Od dawna marzył mi się wałek do nacinania ciasta. Robiąc ostatnio zakupy w sklepie internetowym, "wrzuciłam go do koszyka" i po dwóch dniach mogłam się cieszyć jego widokiem. Na pierwszy test znalazłam czas w weekend i choć nie żałuję zakupu, to jednak jestem odrobinę roczarowana. Mimo, że dosyć mocno przyciskałam wałek do ciasta, to nie naciął on go równo i musiałam później pomagać sobie nożem. Może poradzi sobie lepiej z kruchym ciastem, ale w potyczce z francuskim spisał się tylko na 4. Jabłka uprażyłam w piątek wieczorem, a w sobotę rano nacięłam ciasto, skleiłam i po upływie 30 minut od wejścia do kuchni, mogliśmy się cieszyć smakiem pysznych bułeczek. Co prawda Mąż był lekko przerażony, gdy powiedziałam Mu, że na śniadanie będą słodkie bułki i nawet powiedział, że może sam zrobić jajecznicę, byle bym go nie katowała kupnymi słodkościami. Po chwili jednak uśmiech zadowolenia znów pojawił się na Jego twarzy, a po zjedzeniu powiedział, że to najlepsze bułki francuskie z jabłkiem, jakie w życiu jadł :)  Do przygotowania 6 średnich bułek potrzebujemy: 1 opakowanie (270 gram) ciasta francuskiego 1 jajko 3 średnie jabłka (użyłam malinówek) łyżeczka cynamonu 2 łyżki cukru   Jabłka obieramy ze skórki, usuwamy gniazda nasienne i kroimy w niedużą kostkę. Wkładamy do garnuszka, wlewamy 3-4 łyżki wody i prażymy pod przykryciem przez 10 minut. Dodajemy cukier i cynamon (w razie potrzeby nieco je jeszcze dosładzamy). Studzimy. Ciasto francuskie dzielimy na 6 równych prostokątów. Na połowie każdego prostokąta nakładamy po 3-4 łyżki prażonych jabłek (boki o szerokości około 0,5 cm zostawiamy suche), wyrównujemy powierzchnię. Mniej więcej 1/3 każdego prostokąta nacinamy wałkiem do nacinania ciasta (jeśli nie mamy takiego wałka, taką samą ilość ciasta tniemy w cienkie paski, które ułożymy później na skos)  i naciągamy na jabłka. Zlepiamy ciasto i smarujemy bułki rozkłóconym jabłkiem.  Pieczemy około 18-20 minut w piekarniku nagrzanym do 200 stopni.   Smacznego :) Przygotowując śniadanie, postanowiłam również, że od dziś postaram się- choć orientacyjnie podawać Wam ceny produktów przygotowywanych przeze mnie dań. Oczywiście nie będę doliczać 4 zł za opakowanie cukru, gdy używam go tylko 2 łyżki, bo wychodzę z założenia, że każdy ma go w domu i wystarczy mniej więcej obliczyć ile kosztują właśnie 2 łyżki, ale myślę, że niektórym osobom taka kalkulacja może się przydać. I tak, aby upiec 6 bułek musimy wydać około 6,00-9,00 zł (Ja kupiłam ciasto francuskie w wyjątkowej cenie 3,00 zł za opakowanie, ale czasem za tę samą gramaturę z innej firmy daję 6,00 zł, stąd też tak duża różnica). Co prawda jabłka i jajka dostałam od Rodziny, ale orientuję się w aktualnych cenach większości produktów spożywczych, dlatego moje rozliczenie obejmuje również koszt ich zakupu :) 