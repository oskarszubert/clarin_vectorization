Proste ciasto 3 bit bez pieczenia to mnóstwo słodkich, ale jakże pysznych kalorii, którym nie sposób się oprzeć. Herbatniki, krem krówkowy, masa budyniowa, bita śmietana i czekolada, czy można chcieć czegoś więcej ? Pewnie tego, aby kalorie same się spaliły :P Ciasto przygotowałam dla Kolegów i Koleżanek z pracy i od razu dostałam kilka próśb o przepis, a znajomi chwalili, że bardzo im smakowało. Zmobilizowałam się więc i mimo potwornego zmęczenia już napisałam Wam przepis.  Proste ciasto 3 bit bez pieczenia   Składniki: 1 litr mleka 18-20 dag masła 82 % 3 opakowaniu budyniu z cukrem na 0,5 litra mleka każde (lub 2 opakowania na 0,75 litra każde) herbatniki (ja wykorzysłam 35 dag małych herbatników, duże są grubsze i potrzeba ich około 50 dag) 380 g masy krówkowej 400 ml śmietany 30 % 3-4 łyżki cukru pudru 2 łyżeczki żelatyny 8 kostek gorzkiej czekolady Przygotowanie:  Dno formy o wymiarach 23 x 33 cm wykładamy herbatnikami, na których równomiernie rozsmarowujemy masę krówkową. Przykrywamy kolejną warstwą herbatników. Budyń gotujemy zgodnie z przepisem na opakowaniu w 1 litrze mleka, odstawiamy do wystudzenia. Miękkie masło ucieramy na puszystą masę. Ciągle miksując dodajemy po 2-3 łyżki budyniu. Gdy masa budyniowa będzie gładka, przerywamy miksowanie i wykładamy masę na herbatniki. Układamy kolejną warstwę herbatników. Żelatynę rozpuszczamy w 1/4 szklanki wrzącej wody. Schłodzoną śmietanę ubijamy na sztywno, dodając pod koniec cukier.  Do żelatyny dodajemy 2-3 łyżki ubitej śmietany i wlewamy ją powoli do kremówki, cały czas miksując. Masę śmietanową wykładamy na herbatniki, wyrównujemy powierzchnię. Posypujemy startą na grubych oczkach czekoladą. Ciasto wstawiamy do lodówki na co najmniej 3-4 godziny. Można je zjeść od razu po przygotowaniu, ale po schłodzeniu ciasto lepiej się kroi, a herbatniki fajnie nasiąkają poszczególnymi masami.   Pozdrawiam serdecznie i życzę smacznego :) - Bernadetta   Czas przygotowania: około 30 minut + czas chłodzenia Koszt przygotowania: około 26,00 złotych 