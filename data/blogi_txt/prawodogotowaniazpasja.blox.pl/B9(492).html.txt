Oj, dosyć dawno nie było u mnie sałatki z kaszą. Przyszła więc pora na sałatkę z kaszą gryczaną i kurczakiem oraz serem cheddar vintage, a więc pyszny efekt z serii "co się nawinie" :D Z sałatkami tak już to u mnie bywa, że z reguły powstają one pod wpływem chwili ze składników, które akurat mam pod ręką. Na szczęście zawsze wychodzi jakieś pyszne połączenie, więc często je przygotowuję :) Na blogu znajdziecie więc m.in. sałatkę z rukoli z kaszą gryczaną, sałatkę z kaszą gryczaną na słodko czy dietetyczną sałatkę z kaszą gryczaną i kurczakiem. Sałatka z kaszą gryczaną i kurczakiem   Składniki: 1 szklanka suchej palonej kaszy gryczanej 35-40 dag piersi z kurczaka 5 dag orzechów nerkowca 1 ogórek (około 20 dag) 15 połówek suszonych pomidorów w zalewie 1/2 słoiczka czosnku z chili w oleju 10 dag sera cheddar vintage (możecie użyć też zwykłego żółtego sera, np. goudy) 5 dag rukoli olej rzepakowy pieprz ziołowy pieprz czarny świeżo mielony sól   Przygotowanie: Kaszę gryczaną gotujemy zgodnie z przepisem na opakowaniu. Odcedzamy, pozostawiamy do ostudzenia. Pierś z kurczaka oczyszczamy, kroimy w drobną kostkę. Przesmażamy na rumiano na 3 łyżkach oleju. Doprawiamy solą i pieprzem ziołowym, studzimy. Ogórka obieramy, przecinamy wzdłuż na pół. Usuwamy ziarna, kroimy ogórka w ćwiartki talarków. Czosnek odsączamy z oleju. Pomidory kroimy w cienkie paski. Do kaszy dodajemy pierś z kurczaka, ogórki, czosnek, suszone pomidory oraz starty na grubych oczkach ser cheddar. Dorzucamy rukolę i orzechy, wlewamy 4-5 łyżek oleju. Dokładnie mieszamy, doprawiamy do smaku solą i czarnym pieprzem. Pozdrawiam serdecznie i życzę smacznego :) - Bernadetta   Czas przygotowania: około 60 minut Koszt przygotowania: 35,00 złotych 