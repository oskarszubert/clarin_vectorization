Dziś serwuję Wam sałatkę z kapustą pekińską, podobną do sałatki gyros, ale jednak zupełnie inną. Bez ryżu, przyprawy do gyrosa oraz cebulki marynowanej, zamiast której dodałam czerwoną cebulę.  Sałatka z kapustą pekińską będzie się świetnie prezentować na stole, jeśli podacie ją w przezroczystej misce lub od razu w szklankach. Doskonale sprawdzi się na imprezy rodzinne i te w gronie znajomych.  Sałatka z kapustą pekińską Składniki: 1/2 niedużej kapusty pekińskiej 6 ogórków marynowanych 1 puszka kukurydzy 1 duża lub 2 małe piersi z kurczaka 2 małe czerwone cebule 250 gram jogurtu greckiego majonez ketchup olej rzepakowy 1 duży ząbek czosnku 2 łyżeczki drobno posiekanego koperku słodka papryka chili w proszku sól pieprz   Przygotowanie: Pierś z kurczaka płuczemy, osuszamy papierowym ręcznikiem. Kroimy w drobną kostkeczkę i podsmażamy na rumiano na 3-4 oleju rzepakowego. Doprawiamy do smaku solą, pieprzem, słodką papryką oraz chili. Odstawiamy do wystudzenia. Kapustę pekińską drobno siekamy. Kukurydzę odsączamy z zalewy. Cebulę obieramy, kroimy w drobną kostkę.  Czosnek obieramy, przeciskamy przez praskę. Dodajemy do jogurtu greckiego wraz z 2-3 czubatymi łyżkami majonezu. Doprawiamy do smaku solą i pieprzem. Ogórki konserwowe siekamy w drobniutką kostkę. W misce układamy kolejno: połowę kapusty i ogórków, całą cebulę, połowę piersi z kurczaka i kukurydzy. Polewamy połową sosu. Kładziemy resztę kapusty, ogórka oraz kukurydzy. Polewamy sosem, posypujemy pozostałą piersią z kurczaka. Przybieramy kleksami majonezu i ketchupu. Sałatkę podajemy schłodzoną.   Pozdrawiam serdecznie i życzę smacznego :) - Bernadetta   Czas przygotowania: około 30 minut Koszt przygotowania: około 18,00 złotych 