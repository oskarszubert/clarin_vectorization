Mój Mąż nie przepada za owocami morza, więc postanowiłam, że w niedzielę, gdy Go nie będzie, usmażę sobie krewetki, ale... nie wytrzymałam i zrobiłam je w piątek na kolację. Wyszły rewelacyjne ! Przepis jest prosty, jak budowa cepa, a krewetki wyszły tak genialne w smaku, że nie mogłam się opamiętać. Miałam jednak małego pomocnika- Julka zjadła chyba z 7 czy 8 sztuk.  Co prawda nie miałam świeżych krewetek, a tylko mrożone podgotowane, ale po ich przygotowaniu nie było czuć różnicy. Ja lubię krewetki z dużą ilością czosnku, ale jeśli za nim nie przepadacie, możecie dać go nieco mniej.  Krewetki na maśle z czosnkiem i koperkiem   Składniki: 40 dag mrożonych gotowanych krewetek o rozmiarze 31/40  1 łyżka masła klarowanego 3 duże ząbki polskiego czosnku (jeśli dacie nawet główkę, ale chińskiego to smaku w ogóle nie wyczujecie) 4 łyżki drobno posiekanego koperku sól pieprz   Przygotowanie:  Krewetki rozmrażamy, odsączamy na durszlaku.  Na patelni rozpuszczamy masło, wrzucamy krewetki. Po minucie dodajemy posiekany koperek oraz obrany czosnek starty na tarce o cienkich oczkach (możecie go również przecisnąć przez praskę; ja się przyznaję, że praska mi się zawieruszyła jakieś 2 miesiące temu i od tamtej pory radzę sobie przy użyciu tarki :) ). Ciągle mieszając smażymy jeszcze 2-3 minuty- nie dłużej, bo krewetki zrobią się gumowate i bez wyrazu. Doprawiamy do smaku solą i świeżo zmielonym pieprzem.  Podajemy same lub np. z grzankami (suchymi lub z serem:D).  Pozdrawiam serdecznie i życzę smacznego :) - Bernadetta    Koszt przygotowania: około 25,00 złotych. 