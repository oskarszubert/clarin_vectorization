Gdy zajechaliśmy w piątek do Teściów, od razu usłyszałam, że w sobotę wszyscy z chęcią zjedliby pizzę. W sumie pomyślałam sobie, że czemu by nie, przecież dawno jej już nie jedliśmy. Oczywiście pizzę miałam przygotować sama dla 10 osób... Była więc pizza z cukinią i serowymi bokami oraz pizza z szynką, kukurydzą, cukinią, cebulą i tym, co akurat było pod ręką :P Wszyscy się najedli i co najważniejsze pizza bardzo im smakowała.  Pizza na cienkim cieście, serowe boki, warzywa, sery i sos chili stworzyły naprawdę smaczną i niebanalną kompozycję. Pizza z cukinią i serowymi bokami ﻿ Składniki na 3 pizze o średnicy 24-26 cm: Na ciasto: 35 dag mąki pszennej typ 500 1 i 1/5 szklanki mleka 2 dag świeżych drożdży 2 łyżki oleju rzepakowego 1 płaska łyżeczka soli 1 łyżeczka cukru 2 łyżki ziół prowansalskich   Dodatkowo: sos chili (Winiary) 30 dag pieczarek 1 mała cukinia 1 opakowanie mini mozzarelli 20 dag żółtego sera 1 mała puszka kukurydzy olej rzepakowy do posmarowania blachy i ciasta mąka pszenna do obsypania stolnicy sól pieprz   Mleko podgrzewamy do temperatury 37 stopni. Do połowy mleka dodajemy drożdże i cukier. Dokładnie mieszamy, odstawiamy na 2-3 minuty, aby drożdże "zaczęły pracować". Mąkę przesiewamy przez sito do dużej miski. Dodajemy sól, roztarte w dłoni zioła prowansalskie i rozczyn drożdżowy. Mieszamy łyżką. Wlewamy pozostałe mleko i olej. Zagniatamy energicznie elastyczne ciasto. W razie potrzeby podsypujemy odrobiną mąki. Ciasto smarujemy odrobiną oleju i odstawiamy do wyrośnięcia.   W tym czasie obieramy pieczarki i kroimy je w cienkie plasterki. Wrzucamy do niedużego garnka, wlewamy 3-4 łyżki wody i dusimy pod przykryciem, aż puszczą sok. Doprawiamy solą i pieprzem, studzimy. Ciasto dzielimy na 3 równe części i każdą rozwałkowujemy na obsypanej odrobiną mąki stolnicy na średnicę o około 3 cm większą od średnicy tortownicy. Układamy na blaszce posmarowanej olejem. Po boku tortownicy wyciskamy pasek sosu chili i sypiemy sporą ilość startego na grubych oczkach żółtego sera. Zakładamy nadmiar ciasta, wystający poza obręcz tortownicy i dokładnie dociskamy. Ponownie odstawiamy ciasto na 15-20 minut do wyrośnięcia. Sosem chili smarujemy ciasto z wyjątkiem wysokich boków, posypujemy pozostałym serem żółtym oraz przesmażonymi pieczarkami. Układamy plasterki cukinii, posypujemy kukurydzą.  Na każdym plasterku cukinii, układamy po pół kulki mini mozzarelli. Pieczemy 20-25 minut w piekarniku nagrzanym do 180 stopni.    Pozdrawiam serdecznie i życzę smacznego :) - Bernadetta   Czas przygotowania: około 120 minut Koszt: około 20,00 złotych 