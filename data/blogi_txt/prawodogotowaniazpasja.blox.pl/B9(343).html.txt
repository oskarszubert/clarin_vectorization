Mój średni Brat Łukasz często obdarowuje mnie świeżym mięsem ze sprawdzonego naturalnego chowu... Oczywiście bardzo się z tego powodu cieszę, ale przyznaję szczerze, że czasem mam przy takich okazjach niezłą zagwostkę, bo przychodzi mi zrobić potrawę, jakiej w życiu nie robiłam. Pół biedy, gdy muszę upiec całego indyka czy kaczkę, ale gdy dostałam od Niego perliczkę, oczy mi wyszły na wierzch. Przecież w życiu tego ptaszyska nie jadłam, nie robiłam i nie miałam pojęcia "z czym to się je"... Długo się zastanawiałam, jak się do niego zabrać, wertowałam książki kucharskie, szukałam inspiracji w internecie i jakoś żaden przepis mnie nie zachwycił. Poszłam więc na żywioł i postanowiłam przygotować perliczkę pieczoną z jabłkami, na wzór indyka, który niedawno gościł na naszym stole. Wiedziałam tylko tyle, że perliczka potrzebuje sporo nawilżenia i dlatego w tym celu użyłam dosyć tłustego boczku, dwóch łyżek masła i białego wina. Ale spokojnie- większość tłuszczu zostaje na blasze :D Perliczka pieczona z jabłkami wyszła pyszna, soczysta i aromatyczna, a przy tym jej przygotowanie nie było takie trudne, jak mi się początkowo wydawało. Rację mają Ci, którzy porównują ją do dziczyzny, jednocześnie stawiając nieco wyżej od tradycyjnego drobiu. Jej mięso jest delikatne i dobrze przyrządzone naprawdę potrafi podbić najbardziej wymagające podniebienia... :)  Do jej przygotowania potrzebujemy: 1 średnią perliczkę o wadze około 1,5 kg 3 średnie winne jabłka 8 dużych plastrów dosyś tłustego parzonego boczku 2 duże łyżki masła 3/4 szklanki białego półwytrawnego wina 2 łyżki majeranku sól pieprze   Perliczkę oczyszczamy, dokładnie płuczemy i osuszamy papierowym ręcznikiem. Doprawiamy wewnątrz i na zewnątrz solą i świeżo mielonym pieprzem. Jabłka obieramy ze skórki, usuwamy gniazda nasienne. Kroimy w szesnastki. Dodajemy majeranek, dokładnie mieszamy i faszerujemy nimi perliczkę. Nacięcie spinamy wykałaczkami. Perliczkę obkładamy boczkiem, który możemy przywiązać sznurkiem, aby boczek nam się nie zsuwał przy obracaniu mięsa. Wkładamy do piekarnika nagrzanego do 180 stopni na pół godziny (po 10 minutach obkładamy schłodzonym masłem). Po tym czasie polewamy perliczkę białym winem, a następnie co 10 minut płynem, który wytworzy się z jej pieczenia. Trzymamy w piekarniku jeszcze mniej więcej 50-60 minut (na 20 minut przed końcem pieczenia obracami perliczkę na drugą stronę). Podajemy z kluskami śląskimi i czerwoną kapustą.   Pozdrawiam serdecznie i życzę smacznego :) - Bernadetta   Koszt przygotowania: około 30,00 złotych. 