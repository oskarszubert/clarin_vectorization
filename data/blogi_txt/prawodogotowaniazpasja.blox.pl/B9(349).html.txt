Wiecie, jak to jest, gdy nie macie zbyt dużo czasu na przygotowanie posiłku, ale "coś" trzeba jednak ugotować, bo głód daje o sobie znać (i to nie tylko Wam, ale i domownikom), a poza tym wiele zakupionych produktów prosi o szybkie wykorzystanie ? Nie wiem czemu, ale ja z tym problemem borykam się średnio 5 razy w tygodniu, tzn. od poniedziałku do piątku, gdy wracam z pracy i nie mam siły na długie przesiadywanie w kuchni. Tak też było wczoraj, ale mimo, że czasu nie miałam zbyt dużo, udało mi się przygotować przepyszną wersję bułgarskiej czorby. Sporą zasługę odegrały zioła dalmatyńskie, które od kilku dni mogłabym jeść kilogramami. Mój Mąż, który z założenia za zupami nie przepada, już dopytuje się kiedy znowu ugotuję taką samą, a to znaczy, że naprawdę była pyszna :)   Pikantna czorba  Składniki: 35 dag łopatki wieprzowej 2 średnie marchewki 1 średnia pietruszka 1/2 średniej czerwonej cebuli 30 dag ziemniaków 1/2 czerwonej papryki 1/2 żółtej papryki 1 puszka pomidorów bez skóry 3 łyżeczki ziół dalmatyńskich natka pietruszki 3-4 ziarenka ziela angielskiego 2 liście laurowe sok z 1/2 cytryny sól pieprz woda   Przygotowanie: Mięso oczyszczamy z błonek, kroimy w drobną kostkę. Zalewamy 3 szklankami wody, dodajemy liście laurowe i ziele angielskie. Gotujemy 20 minut na średnim ogniu. W tym czasie obieramy marchewkę, pietruszkę i cebulę. Płuczemy, kroimy w niedużą kostkę i dodajemy do mięsa. Ściągamy burzyny. Po 10 minutach dodajemy obrane i pokrojone w kostkę ziemniaki oraz paprykę posiekaną w drobną kostkę lub cienkie paski. Zupę lekko solimy, wlewamy jeszcze około 2 szklanek wody i gotujemy. Gdy ziemniaki będą już niemal miękkie, dodajemy pokrojone w bardzo drobną kostkę pomidory, sok z połowy cytryny oraz roztarte w dłoni zioła dalmatyńskie. Doprawiamy do smaku solą, i sporą ilością pieprzu. Gotujemy do miękkości warzyw. Przed podaniem posypujemy zupę drobno posiekaną natką pietruszki.    Pozdrawiam serdecznie i życzę smacznego :) - Bernadetta 