Dziś w ramach cyklu "Przepis z książką" przedstawiam Wam moją modyfikację przepisu Sophie Dahl na placuszki z ricotty  z tej książki. Do ich przygotowania wykorzystałam mąkę orkiszową pełnoziarnistą, co wymagało dodania nieco większej ilości mleka, niż w oryginalnym przepisie. Ponadto nie nakładałam na placuszki owoców w trakcie smażenia, a przybrałam je nimi tuż przed podaniem. Placuszki z ricotty są bardzo łatwe w przygotowaniu, ale jednocześnie niesamowicie smaczne, więc znikają z talerzy w mgnieniu oka :) choć autorka proponuje ich podanie z truskawkami lub borówką amerykańską, muszę przyznać, że wyśmienicie smakują z czereśniami.   Placuszki z ricotty   Składniki dla 3 osób: 250 g sera ricotta 200 ml mleka 2 % 2 duże jajka 12 dag mąki orkiszowej pełnoziarnistej 1 łyżeczka proszku do pieczenia olej rzepakowy cukier puder czereśnie   Przygotowanie: Białka oddzielamy od żółtek. Do sera dodajemy mleko oraz żółtka jaj, dokładnie miksujemy. Mąkę przesiewamy z proszkiem do pieczenia i mieszamy łyżką z masą serową. Białka ubijamy na sztywno. Dodajemy do pozostałych składników i delikatnie, ale dokładnie łączymy wszystkie składniki. Na patelni rozgrzewamy niewielką ilość oleju rzepakowego. Smażymy z obu stron na rumiano okrągłe placuszki o średnicy około 6-8 cm. Przed podaniem oprószamy placuszki cukrem pudrem i przybieramy wydrylowanymi czereśniami. Pozdrawiam serdecznie i życzę smacznego :) -Bernadetta   Czas przygotowania: około 20 minut. Koszt: około 10,00 złotych. 