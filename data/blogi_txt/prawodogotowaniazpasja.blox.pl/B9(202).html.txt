Od kilku dni dopadł mnie mega świąteczny klimat i co chwilę jadłam jakieś potrawy z makiem. Ostatnią, jaką wymyśliłam były kluski z makiem zapiekane w cieście filo. Niezwykle proste, choć trochę czasochłonne. Warto jednak je zrobić, bo są pyszne :) Ciasto filo nadaje im chrupkości, bakalie i miód słodyczy, a makaron staje się po upieczeniu leciutko "gumowaty" i doskonale pasuje do całej kompozycji. Aby wszystko się udało, makaron nie powinien być rozgotowany, tylko ugotowany al dente.  Kluski z makiem zapiekane w cieście filo   Składniki na 9-12 "babeczek": 1 szklanka zmielonego maku 2 szklanki ugotowanego makaronu muszelki 3 arkusze ciasta filo 5 dag żurawiny 5 dag rodzynek 5 dag migdałów w płatkach 3 łyżki płynnego miodu 3 łyżki masła 80 ml mleka cukier puder masło do wysmarowania formy Przygotowanie: Makaron gotujemy al dente. Odcedzamy, hartujemy zimną wodą. W garnku rozpuszczamy łyżkę masła. Dodajemy zmielony mak oraz mleko, podgrzewamy. Zdejmujemy z ognia, wlewamy miód i dokładnie mieszamy.  Wsypujemy wszystkie bakalie, ponownie mieszamy. W razie potrzeby dosładzamy jeszcze odrobiną miodu. Dodajemy makaron i dokładnie łączymy wszystkie składniki. Pozostałe masło rozpuszczamy i studzimy. Formę do muffinek smarujemy masłem. Płaty ciasta filo układamy jeden na drugim, składamy na pół i ponownie na pół. Dużą obręczą do przystawek wycinamy z ciasta kółka. Pozostałe ciasto siekamy w cienkie paski. Oddzielamy płaty ciasta i smarujemy pojedyncze płaty rozpuszczonym masłem. Układamy jeden na drugim po 4-5 posmarowanych masłem krążków. Wkładamy do foremek na muffinki. Do każdego zagłębienia dodajemy po 2 łyżki klusek z makiem. Posypujemy paseczkami ciasta filo i każdą babeczkę skrapiamy kilkoma kroplami masła, które zostanie nam ze smarowania krążków ciasta. Pieczemy 20 minut w piekarniku nagrzanym do 170 stopni. Po upieczeniu wyciągamy z piekarnika, ale pozostawiamy w formie. Wyciągamy z niej babeczki dopiero, gdy całkowicie ostygną. Przed podaniem posypujemy cukrem pudrem.   Pozdrawiam serdecznie i życzę smacznego :) - Bernadetta   Czas przygotowania: około 45 minut Koszt przygotowania: około 13,00 złotych 