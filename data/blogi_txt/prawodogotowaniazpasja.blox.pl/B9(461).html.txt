Mieszkając w bloku ciężko jest korzystać w pełni z dobrej pogody i na rozpalenie grilla raczej nie ma szans... Dlatego, gdy tylko wyjeżdżamy do Rodzinki i aura nam dopisuje, niemal zawsze korzystamy z okazji i wspólnie grillujemy.  Ostatnio u Brata była więc karkówkę, kiełbaski, tzatziki, pstrąg z masłem cytrynowym i ta sałatka na grilla. Bracia, którzy raczej nie należą do osobników jedzących duże ilości warzyw, spałaszowali swoje porcje w ekspresowym tempie. Zresztą sałatka smakowała wszystkim i na pewno na stałe, czy to w tej czy w odrobinę zmodyfikowanej wersji, zagości na naszym stole :) Sałatka, jak sama nazwa wskazuje, jest idealna do potraw z grilla, ale możecie ją również zjeść samą czy podać jako dodatek do obiadu. Sałatka na grilla ﻿ Składniki: 1 kg małych młodych ziemniaków 1 mała cukinia 45 dag zielonej fasolki szparagowej 25 dag pomidorków cherry pęczek szczypiorku opakowanie kiełków rzodkiewki 3 ogórki gruntowe 2 łyżki soku z cytryny 15 łyżek oleju rzepakowego 4 łyżki octu winnego 1 łyżka miodu 3 łyżki musztardy francuskiej sól pieprz   Przygotowanie: Ziemniaki dokładnie myjemy, gotujemy do miękkości w lekko osolonej wodzie. Pozostawiamy do ostudzenia. Fasolkę płuczemy, odcinamy zdrewniałe końcówki. Wrzucamy do wrzącej wody i gotujemy 5-7 minut. Odcedzamy, hartujemy zimną woda i ponownie odcedzamy. Cukinię dokładnie myjemy, kroimy w cienkie talarki przy pomocy obieraczki do warzyw. Mieszamy 3 łyżki oleju z sokiem z cytryny. Doprawiamy szczyptą soli i pieprzu. Zalewamy pokrojoną cukinię, dokładnie mieszamy i odstawiamy na 15 minut. Pozostały olej mieszamy z octem winnym, musztardą francuską i miodem. Doprawiamy do smaku solą i pieprzem. Na 6 talerzach rozkładamy równomiernie cukinię, następnie po 5-6 dosyć grubych plasterków ziemniaków, fasolkę szparagową i pokrojone na ćwiartki pomidorki koktajlowe. Po bokach układamy pokrojone na cztery części małe młode ziemniaczki oraz obrane i pokrojone w słupki ogórki. Polewamy sosem winegret. Sałatkę przybieramy kiełkami i drobno posiekanym szczypiorkiem. Podajemy od razu po przygotowaniu. Pozdrawiam serdecznie i życzę smacznego :) -Bernadetta   Czas przygotowania: około 90 minut. Koszt: około 20,00 złotych (koszt będzie oczywiście niższy, gdy warzywa nieco stanieją) 