Podczas małego "remanentu", zauważyłam w szafie dwa małe opakowania herbatników, które tylko niepotrzebnie miejsce w szafie zajmowały. Problem w tym, że samych nikt mi nie ruszy. Postanowiłam więc szybko je przerobić i przygotowałam domowe trufle- nutka alkoholu doskonale podkreśliła ich smak i nie sposób było im się oprzeć- ręka sama sięgała po kolejną kuleczkę...    Do przygotowania około 30 trufli potrzebne są: 10 dag gorzkiej czekolady 5 dag masła 20 dag herbatników petit beurre 120 ml śmietany 30 % 2 płaskie łyżki cukru 2 żółtka 5 łyżek likieru grenadine 5 dag rodzynek sułtańskich 5 dag posypki czekoladowej 5 dag wiórków kokosowych   Masło rozpuszczamy, dodajemy połamaną czekoladę i ciągle mieszając podgrzewamy do chwili aż składniki dokładnie się połączą. Gdy czekolada lekko przestygnie dodajemy żółtka jaj i dokładnie mieszamy. Śmietanę ubijamy niemal na sztywno, pod koniec dodając cukier. Ciągle mieszając, powoli dodajemy śmietanę do czekolady. Herbatniki kruszymy na puch przy użyciu blendera, lub wkładamy do plastikowego worka i rozdrabniamy wałkiem do ciasta. Dodajemy do masy czekoladowo- jajecznej wraz z likierem grenadine, dokładnie mieszamy. Wkładamy do lodówki na 20-30 minut. Nabieramy ręką porcję ciasta wielkości dużej łyżki. Do środka wkładamy po 5-6 rodzynek i formujemy nieduże kulki. Połowę trufli obtaczamy w posypce czekoladowej, a pozostałe w wiórkach kokosowych. Przed podaniem schładzamy w lodówce.  Smacznego:) Koszt przygotowania mniej więcej 30 sztuk: około 15,00 złotych. Jednocześnie przypominam, że jeszcze tylko dzisiaj czekam na Wasze konkursowe propozycje na dania dla dzieci z wykorzystaniem makaronu. Szczegóły znajdziecie tutaj: http://prawodogotowaniazpasja.blox.pl/2012/10/Makaronowy- KONKURS-z-dodatkowa-nagroda.html . Nadmienię tylko, że naprawdę warto powalczyć, bo w skład nagrody niespodzianki wchodzą 3 bardzo przydatne gadżety renomowanych firm: coś do krojenia, coś do mieszania i coś do wycinania :)   Pozdrawiam serdecznie, Bernadetta 