Jak często przygotowujecie zupy z mięsem mielonym ? Ja... bardzo rzadko i w zasadzie nie wiem czemu. Taka zupa jest pożywna i z powodzeniem można ją podać na jednodaniowy obiad. Dziś proponuję Wam zupę z niewielką ilością składników i do tego nietypowo w tej konfiguracji, bo z makaronem, a nie ziemniakami. Okazało się jednak, że to niecodzienne połączenie jest bardzo smaczne, dlatego też Wam ją szczerze polecam. Na pomysł przygotowania tej zupy wpadłam po moich ostatnich zakupowych szaleństwach w jednym z moich ulubionych sklepów (kto zgadnie, w którym :) ?)... Wzbogaciłam się o śliczną mini wazę w kształcie pomidora, dwa talerze do makaronu (które widzicie na zdjęciu), naczynie do lasagne i kilka innych kuchennych gadżetów, które już niebawem na pewno ujrzycie na moich zdjęciach :)    Do przygotowania 2,5 litrowego garnka zupy potrzebne są: 35 dag szynki wieprzowej 2 puszki pomidorów 2 średnie marchewki makaron (ja użyłam orkiszowego makaronu świderki, który doskonale się z zupą komponował) 2/3 łyżeczki chili 1 duży liść laurowy 5-6 ziaren ziela angielskiego sól pieprz olej rzepakowy majeranek   Makaron gotujemy zgodnie z przepisem na opakowaniu, odcedzamy, hartujemy zimną wodą.  Mięso z szynki mielimy lub rozdrabniamy blenderem (ja wykorzystałam niezawodny od kilku miesięcy blender Philipsa). Przesmażamy na rumiano na kilku łyżkach rozgrzanego oleju. Lekko solimy. Wlewamy 2 szklanki wody, dodajemy liść laurowy i ziele angielskie, dusimy na wolnym ogniu przez 10 minut. Marchew obieramy, płuczemy i kroimy w cienkie paseczki o długości około 3 cm. Dodajemy do mięsa wraz ze zmiksowanymi pomidorami (marchew możemy wcześniej podsmażyć przez 2-3 minuty, ale nie jest to konieczne). Dolewamy wodę, aby zupa uzyskała pożądaną przez nas konsystencję (ja wlałam jeszcze 2 szklanki). Gotujemy na wolnym ogniu do czasu, aż marchew będzie miękka. Dodajemy chili, doprawiamy do smaku solą, pieprzem i majerankiem.  Zupę podajemy z makaronem, możemy również posypać odrobiną drobno posiekanej natki pietruszki.    Pozdrawiam Was i życzę smacznego :) 