Od dawna przymierzałam się do rozpoczęcia pisania samodzielnego blogu kulinarnego i w tym celu gromadziłam swoje zdjęcia i przepisy. Brakowało mi jednak takiego, którym z czystym sumieniem mogłabym rozpocząć to moje blogowanie. I w końcu taki powstał. Jaglana tarta z zielonymi szparagami to sycąca potrawa, nafaszerowana zdrowymi składnikami, którą z powodzeniem możecie podać na obiad lub kolację.   Jaglana tarta z zielonymi szparagami   Składniki: 1 pęczek zielonych szparagów 1/2 szklanki kaszy jaglanej 2 duże marchewki 1/2 szklanki śmietany 36 % 1/2 średnia cebula 2 łyżki masła lub margaryny 3 jajka 2 czerwone pomidorki cherry 2 żółte pomidorki cherry sól pieprz gałka muszkatołowa 1 łyżeczka cukru  3 łyżki sera gruyere 2 łyżki ziół prowansalskich 1 łyżka mąki pszennej   Przygotowanie: Marchew myjemy, gotujemy około 20 minut (aby była lekko twarda), obieramy ze skórki, kroimy w cienkie paski przy użyciu obieraczki do warzyw. Plasterkami marchwi wykładamy spód i boki formy do tarty wysmarowanej margaryną. Kaszę jaglaną gotujemy do miękkości zgodnie z przepisem na opakowaniu, hartujemy zimną wodą, miksujemy. Odcinamy końcówki szparagów i przecinamy je na pół. Do miękkości gotujemy końcówki szparagów w lekko osolonej wodzie z dodatkiem cukru, cebulę kroimy w drobną kostkę i przesmażamy na złoto na łyżce margaryny. Miksujemy dokładnie z ugotowanymi końcówkami szparagów. Końcówki szparagów z przesmażoną cebulą dodajemy do zmiksowanej kaszy wraz z dwoma jajkami i ziołami prowansalskimi, doprawiamy gałką muszkatołową, solą i pieprzem. Dokładnie mieszamy. Wykładamy do formy, wyrównujemy powierzchnię. Główki szparagów obgotowujemy 2-3 minuty w tej samej wodzie, w której gotowaliśmy końcówki, osuszamy, kładziemy na masę jaglaną. Do śmietany dodajemy pozostałe jajko, mąkę, doprawiamy solą i pieprzem, dokładnie miksujemy. Masę śmietanową wlewamy w przestrzenie między szparagami, przybieramy plasterkami pomidorków cherry. Pieczemy przez 40 minut w temperaturze 150 stopni. Posypujemy serem gruyerre i zapiekamy jeszcze 5 minut. Przed podaniem posypujemy drobno posiekanym szczypiorkiem. Na pomysł przygotowania tej tarty wpadłam, przeglądając książkę "Zaskakująca kasza i ryż", jednak poza spodem z plastrów marchewki niewiele ma ona wspólnego z oryginalnym przepisem.   Pozdrawiam serdecznie i życzę smacznego :) -Bernadetta 