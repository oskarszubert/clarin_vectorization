Czasem nawet w środku tygodnia mam ochotę na niestandardowe śniadanie, a niekiedy przygotowuję je, gdy chcę, aby Mała się dobrze najadła. Wiem bowiem, że gdy coś Jej się spodoba na pierwszy rzut oka, to zje duuużą porcję. A z namówieniem Jej na ten omlet nie miałam żadnych problemów i zjadła go chyba więcej ode mnie.   Do jego przyrządzenia potrzebne są: 2 duże jajka duża garść rukoli 4 pomidorki truskawkowe plaster łososia wędzonego plaster sera żółtego łyżeczka masła ewentualnie szczypta soli i pieprzu   Jajka dokładnie ubijamy- jeśli omlet przygotowujemy dla większych dzieci lub dorosłych, możemy dodać odrobinę soli i pieprzu. Rukolę płuczemy, dodajemy 4-5 łyżek masy jajecznej i dokładnie miksujemy. Jajka ponownie ubijamy i wąskim strumieniem wlewamy zmiksowaną rukolę. Na patelni rozgrzewamy masło i wlewamy masę jajeczną, przykrywamy pokrywką na 1,5 minuty. Posypujemy drobno posiekanym łososiem. Z pokrojonych w cienkie plastry pomidorków robimy usta, a kilka plastrów układamy wokół obręczy omletu. Przykrywamy pokrywką jeszcze na 30 sekund. Przed podaniem dorabiamy omletowi oczy i nos z żółtego sera.   Smacznego :) 