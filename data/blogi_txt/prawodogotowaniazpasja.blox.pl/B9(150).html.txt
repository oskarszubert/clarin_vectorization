Na blogu od niedawna jest już przepis na frużelinę porzeczkową, pora więc na taką z czereśni. Początkowo czereśnie miały "wylądować" w jakimś deserze, ale nie miałam zbyt wiele czasu na ich przerobienie, więc postanowiłam zamknąć je w słoiczku. Frużelina czereśniowa bez cukru będzie się jednak idealnie nadawać do przygotowania z nią deserów zimą- oczywiście przy założeniu, że choć słoiczek jej dotrwa do tego czasu :) Czereśnie były tak słodkie, że musiałam przełamać ich smak sokiem z limonki i octem balsamicznym. Dodatek przyprawy do deserów sprawił, że całość idealnie się komponowała. W mojej frużelinie nie ma nawet grama cukru i innych substancji słodzących, co jest zasługą tylko i wyłącznie dobrych owoców, które dostałam od Brata. Przy kupnie czereśni pamiętajcie, że nie warto oszczędzać i trzeba wybierać tylko najlepsze owoce. Często się bowiem zdarza, że czereśnie znacznie tańsze od innych mają w środku lokatorów, a takich chyba nikt nie lubi, choć znam kilka osób, które jadły robaczywe czereśnie, udając że nie widzą w nich białych żyjątek. Polecam więc poprosić sprzedawcę o możliwość ich spróbowania, bo nie ma nic bardziej irytującego niż ludzie, którzy kosztują w sklepie owoce czy cukierki bez zapytania o zgodę. A gdy czereśnie mają dużo robaków, możecie być pewni, że po 1-2 godzinach od ich wystawienia do sprzedaży, po podniesieniu skrzynki od razu je zobaczycie. Ten prosty zabieg może Was uchronić przed kupnem owoców, które będą się nadawać tylko do wyrzucenia, bo na pewno nie do zjedzenia. Frużelina czereśniowa bez cukru ﻿ Składniki: 1,2 kg ciemnych czereśni- dojrzałych i słodkich sok z 1 limonki 1/2 łyżeczki przyprawy do kawy i deserów 1 łyżka octu balsamicznego 1 łyżka mąki ziemniacznej 50 ml zimnej wody   Przygotowanie: Czereśnie dokładnie myjemy i drylujemy. Wrzucamy do garnka z grubym dnem. Gotujemy 10 minut. Dodajemy sok z limonki, ocet balsamiczny i przyprawę do kawy i deserów. Gotujemy kolejne 5 minut. W razie potrzeby możemy dodać odrobinę cukru, ale kupno dojrzałych i słodkich czereśni zagwarantuje nam, że nie będzie to konieczne. Mąkę ziemniaczaną mieszamy dokładnie z zimną wodą. Dodajemy do gorących czereśni. Dokładnie mieszamy do ponownego zagotowania. Gorącą frużelinę przekładamy do czystych słoiczków. Zakręcamy i odwracamy do góry dnem. Pozostawiamy do ostudzenia.   Pozdrawiam serdecznie i życzę smacznego :) - Bernadetta   Czas przygotowania: około 35 minut Koszt: około 9,00 złotych. 