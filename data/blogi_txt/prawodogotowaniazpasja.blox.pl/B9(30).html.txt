Najprostszy sposób, aby zrobić przyjemność bliskim z samego rana, to upieczenie bułek, które rosną kiedy śpisz. Wieczorem trzeba tylko wyrobić ciasto, wstawić na noc do lodówki, a rano upiec. I można zjeść pyszne, aromatyczne bułeczki, do których nie potrzeba nic więcej, jak tylko trochę prawdziwego masła. Oczywiście bułki są najlepsze chwilę po upieczeniu, ale zawinięte w foliowy worek, można spokojnie przechować do następnego dnia.  Bułki które rosną kiedy śpisz    Składniki na 10-12 bułeczek: 300 ml mleka 2 % 60 dag mąki pszennej (typ 450-500) + mąka do podsypania stolnicy 4 dag masła 3 dag świeżych drożdży 1 płaska łyżeczka soli 2 płaskie łyżeczki cukru 6 połówek suszonych pomidorów 2 jajka biały sezam Przygotowanie: Do wyrobienia ciasta przystępujemy, gdy wszystkie składniki mają temperaturę pokojową. Masło rozpuszczamy na niedużym ogniu, odstawiamy do wystudzenia. Suszone pomidory odsączamy z zalewy i kroimy w drobną kostkę. Pokruszone drożdże rozprowadzamy w połowie szklanki mleka. Mąkę przesiewamy przez sito. Dodajemy sól, cukier, masło, 1 jajko, zaczyn drożdżowy oraz resztę mleka. Mieszamy łyżką, a następnie zagniatamy energicznie przez 6-7 minut na oprószonej mąką stolnicy. Ciasto dzielimy na dwie części i do jednej dodajemy pokrojone pomidory. Ponownie energicznie zagniatamy.  Z każdej porcji ciasta formujemy po 5-6 bułek i układamy je na formie posmarowanej olejem lub masłem i obsypanej mąką (mąkę podsypujemy tylko pod bułkami, a nie na całej formie, gdyż podczas pieczenia może się ona łatwo przypalać). Przykrywamy czystą ściereczką. Wstawiamy na noc do lodówki. Rano piekarnik rozgrzewamy do temperatury 220 stopni. Bułeczki smarujemy pozostałym jajkiem, rozkłóconym z odrobiną wody. Posypujemy białym sezamem.  Bułki pieczemy około 12 minut.     Pozdrawiam serdecznie i życzę smacznego :) - Bernadetta   Czas przygotowania: około 20 minut + czas pieczenia Koszt przygotowania: około 8,00 złotych 