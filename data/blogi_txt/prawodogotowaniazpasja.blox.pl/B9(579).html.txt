Ta szybka surówka z kapusty pekińskiej, to obok mizerii oraz fasolki szparagowej mój ulubiony dodatek do obiadu i aż dziwię się, że dopiero teraz dodaję na nią przepis. Ale jak to mówią, lepiej późno, niż później... Jeśli macie więcej czasu oraz warzyw, możecie oczywiście do sałatki dodać pokrojoną w paseczki paprykę, por w cienkich półtalarkach, ogórka świeżego lub konserwowego czy pomidora.   Szybka surówka obiadowa z kapusty pekińskiej   Składniki: 40 dag kapusty pekińskiej 1 duża marchewka puszka kukurydzy koperek 2 łyżki majonezu 3 łyżki jogurtu naturalnego lub śmietany ukwaszonej 12 % sól pieprz Przygotowanie: Majonez mieszamy z jogurtem lub śmietaną. Doprawiamy do smaku solą i pieprzem. Możemy również wlać odrobinę białego octu winnego. Kapustę drobno siekamy. Marchew obieramy, płuczemy, ścieramy na tarce o grubych oczkach. Kukurydzę odsączamy z zalewy, a koperek drobno siekamy. Do kapusty dodajemy pozostałe warzywa oraz sos majonezowy. Dokładnie mieszamy.  Sałatkę podajemy 10-15 minut po przygotowaniu. W lodówce można ją przechowywać 2-3 dni, ale najlepsza jest kilkanaście minut po przygotowaniu.   Pozdrawiam serdecznie i życzę smacznego :) - Bernadetta   Czas przygotowania: około 10 minut Koszt przygotowania: około 3,00 złotych 