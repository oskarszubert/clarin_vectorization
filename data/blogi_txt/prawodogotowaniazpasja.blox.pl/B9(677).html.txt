Na począku naszej znajomości Mąż dziwił się, że tak często jadam szpinak. Teraz i Krzysiek został jego zwolennikiem i często sam proponuje, abyśmy go zjedli. Odkąd w naszym domu pojawił się nowy członek Rodziny, przybyło i wielbicieli szpinaku- no ale cóż poradzić, że Julcia miłość do niego wyssała z mlekiem matki :) Ja się z tego bardzo cieszę, bo często gotuję już posiłki dla całej naszej trójki, a Małej po prostu mniej je doprawiam- oszczędzam i czas i energię, a moje dziecko je w zasadzie wszystko bez wyjątku i odpukać nie wiem co to znaczy, gdy maluch nie chce jeść warzyw czy owoców.    A do przygotowania tego pysznego i zdrowego dania potrzebne są: 1 pierś z kurczaka 30 dag szpinaku 1 puszka pomidorów bez skórki 100 ml śmietany 12-18 % 2 łyżki masła klarowanego 2 torebki ryżu basmati (u mnie Kupiec) zioła prowansalskie sól pieprz natka pietruszki Szpinak rozmrażamy i podsmażamy przez 2 minuty na łyżce masła. Pierś z kurczaka kroimy w kostkę i podsmażamy na rumiano na pozostałym maśle, lekko solimy. Wrzucamy pokrojone w kostkę pomidory i dusimy razem na wolnym ogniu przez 5 minut. Dodajemy szpinak oraz śmietanę, dokładnie mieszamy. Doprawiamy do smaku ziołami prowansalskimi, solą i pieprzem. Ryż gotujemy zgodnie z przepisem na opakowaniu. Gorący nakładamy na talerze, posypujemy drobno posiekaną natką pietruszki. Sos z kurczakiem nakładamy obok ryżu. Podajemy od razu po przygotowaniu.   Smacznego :) 