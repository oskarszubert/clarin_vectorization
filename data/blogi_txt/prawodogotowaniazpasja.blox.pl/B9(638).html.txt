Lubię wiedzieć co jem i dlatego unikam kupnych wędlin, jak tylko mogę. Na pasztety w sklepach nawet nie patrzę, a że je lubię, to często sama piekę. Tym bardziej, że mój Mąż wprost je uwielbia, zwłaszcza takie nieco słodkie ze śliwką. Moim faworytem jest natomiast pasztet z płatkami suszonych pomidorów, ale dzisiaj podzielę się z Wami przepisem na wieprzowo- drobiowy pasztet ze śliwką.    Pasztet wieprzowo- drobiowy ze śliwką   Składniki: 65 dag łopatki wieprzowej 50 dag wątróbki wieprzowej 50 dag piersi z kurczaka 35 dag boczku parzonego 2 średnie marchewki 1 średnia pietruszka 2 średnie cebule 50 dag śliwki kalifornijskiej 2 duże czerstwe bułki pszenne 5 cm świeżego imbiru gałka muszkatołowa 4 liście laurowe 10 ziaren ziela angielskiego 15 ziaren czarnego pieprzu sól pieprz czarny mielony tłuszcz do wysmarowania formy bułka tarta do wysypania formy   Przygotowanie: Łopatkę i pierś z kurczaka oczyszczamy, kroimy na mniejsze kawałki. Gotujemy do miękkości w lekko osolonej wodzie z dodatkiem liści laurowych, ziela angielskiego i pieprzu ziarnistego, studzimy. W powstałym wywarze gotujemy obraną i pokrojoną na średnie słupki marchewkę i pietruszkę, studzimy. Wywar przecedzamy przez gęste sito. Boczek kroimy w średnią kostkę, podsmażamy na rozgrzanej patelni. Gdy wytopi się z niego nieco tłuszczu, dodajemy obraną i pokrojoną w pióra lub kostkę cebulę, a następnie oczyszczoną i pokrojoną na mniejsze kawałki wątróbkę. Smażymy razem na średnim ogniu około 7 minut, studzimy. Czerstwe bułki zalewamy letnią wodą, a gdy namiękną, odciskamy z nadmiaru wody. Mięso, cebulę, ugotowane warzywa i odciśniętą bułkę mielimy razem co najmniej dwukrotnie. Dodajemy obrany i starty na drobnych oczkach imbir. Doprawiamy do smaku gałką muszkatołową, solą i pieprzem. Dorzucamy pokrojone w kostkę śliwki, dokładnie mieszamy. Masę przekładamy do średnich keksówek wysmarowanych tłuszczem i obsypanych bułką tartą. Pieczemy około 80 minut w temperaturze 180 stopni. Podajemy na zimno.   Pozdrawiam serdecznie i życzę smacznego :) -Bernadetta 