Dzisiaj mam dla Was przepis na szybką ale pyszną zupę krem ziemniaczany z łososiem, która przez ziemniaki i por jest najprostsza na świecie, a dzięki dodatkowi wędzonego łososia staje się bardziej wykwintna. Jest tak sycąca, że możecie ją podać samą na obiad. Jeśli macie w planach dwa dania, zupę zaserwujcie w niedużych filiżankach, gdyż po normalnej jej porcji mało Wam zostanie miejsca na inne dania...  Do jej przygotowania potrzebujemy: 60 dag ziemniaków 1 litr wywaru z kurczaka 1 białą część pora 1 średni pęczek koperku 80 ml śmietany 12 % 1 łyżkę masła klarowanego 1 łyżeczkę mielonego kminu rzymskiego 1 łyżeczkę kurkumy sól pieprz wędzonego łososia w plastrach   Ziemniaki obieramy, płuczemy, kroimy w średnią kostkę. Z białej części pora usuwamy wierzchni liść. Przecinamy wzdłuż na pół, płuczemy i kroimy w średnią kostkę. Przesmażamy na rozgrzanym maśle klarowanym. Po 2-3 minutach dodajemy ziemniaki i ciągle mieszając smażymy jeszcze około 3-4 minut. Zalewamy wywarem z kurczaka. Gotujemy do miękkości warzyw. Warzywa dokładnie miksujemy. Dodajemy śmietanę i gotujemy zupę krem do uzyskania odpowiadającej nam konsystencji. Doprawiamy mielonym kminem, kurkumą, solą i pieprzem. Dodajemy 3/4 drobno posiekanego koperku. Zupę nalewamy na talerze lub do filiżanek. Przybieramy paseczkami wędzonego łososia. Posypujemy koperkiem. Pozdrawiam serdecznie i życzę smacznego :) - Bernadetta   Koszt przygotowania: 14,00 złotych. 