Zdecydowanie jestem typem nabiałowym. Sery i mleko są u mnie na porządku dziennym, ale tak się składa, że czasem zapominam ich kupić i gdy mamy ochotę na płatki na mleku czy też naleśniki, a sklep jest zamknięty, czy też nie chce nam się do niego iść, przygotowuję mały zamiennik w postaci mleka migdałowego czy też kokosowego. I nam i Julci bardzo ono smakuje, więc i Wam polecam dziś mleko migdałowe.  Domowe mleko migdałowe   Składniki: 15 dag migdałów 0,75-1,0 litr przegotowanej i ostudzonej wody Przygotowanie: Migdały zalewamy wrzącą wodą. Odstawiamy na 30-40 minut. Odcedzamy i obieramy ze skórki (w tym celu migdały trzeba lekko ściśnąć, a wtedy same "wyskoczą" ze skórki).  Obrane migdały przepłukujemy czystą wodą.  Dodajemy 0,5 litra przegotowanej i ostudzonej wody i miksujemy dokładnie końcówką blendera. Dodajemy pozostałą wodę i jeszcze chwilę miksujemy. Odstawiamy na 10 minut. Po tym czasie przelewamy mleko przez durszlak wyłożony gazą i dokładnie wyciskamy cały płyn. Mleko pijemy same lub używamy jako zamiennik mleka krowiego do przygotowania płatków czy ryżu na mleku.    Pozdrawiam serdecznie i życzę smacznego :) - Bernadetta     Czas przygotowania: około 50 minut Koszt przygotowania: około 10,00 złotych 