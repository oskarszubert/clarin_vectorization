Często z obiadu zostaje mi ryż lub kasza, a że staram się nie marnować jedzenia, z reguły wykorzystuję je do przygotowania śniadania lub sałatki następnego dnia. Woreczek kaszy gryczanej postanowiłam więc zagospodarować i wykorzystałam go do przyrządzenia weekendowego posiłku. Z dodatkiem marchewki i suszonych pomidorów kasza komponowała się doskonale.    Do przygotowania dwóch dużych porcji potrzebne nam są: 2 jajka 1 woreczek ugotowanej kaszy gryczanej 15 dag marchewki 7-8 połówek suszonych pomidorów 2 łyżki oleju z suszonych pomidorów parmezan szczypiorek sól pieprz   Marchewkę obieramy, płuczemy, ścieramy na tarce o grubych oczkach. Pomidory kroimy w drobną kostkę. Dodajemy do kaszy gryczanej wraz z olejem z suszonych pomidorów. Doprawiamy do smaku solą i pieprzem. Kaszę wkładamy do dwóch naczynek do zapiekania (nieco większych od tradycyjnych kokilek). Na środku robimy zagłębienia. Posypujemy startym parmezanem i w zagłębienia wbijamy po jednym jajku. Doprawiamy odrobiną soli i pieprzu. Zapiekamy w piekarniku nagrzanym do 160 stopni około 8 minut- tak, aby białko ładnie się ścięło, a żółtko pozostało płynne. Przed podaniem posypujemy drobno posiekanym szczypiorkiem.    Pozdrawiam i życzę smacznego :) -Bernadetta   Koszt przygotowania 2 porcji: około 5,00 złotych. 