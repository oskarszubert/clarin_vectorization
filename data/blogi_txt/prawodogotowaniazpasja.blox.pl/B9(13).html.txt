Postanowiłam w końcu w ramach cyklu "Przepis z książką" przygotować jakiś przepis jednego z moich ulubionych kucharzy... Długo się zastanawiałam, ale tak mnie urzekła beza Pavlova wg Gordona Ramsaya z zapiekanym rabarbarem, że nie mogłam się jej oprzeć. Zasadniczo trzymałam się przepisu, aczkolwiek rabarbar obrałam i użyłam do niego brązowego cukru, a nie cukru pudru. Poza tym nie upiekłam miseczek z bezy, a tylko same koła, ale muszę przyznać, że ten deser jest rewelacyjny ! Kropki nad "i" dodała mu przyprawa do kawy i deserów, którą postanowiłam posypać moje bezy, ale możecie zamiast niej użyć samego cynamonu, albo jak proponuje Gordon Ramsay- cukru pudru.  Do przygotowania 8 porcji potrzebujemy:   Na bezy: białka 3 dużych jaj 150 g cukru pudru 1/2 łyżki białego octu winnego 2,5 łyżki mąki kukurydzianej miąższ z 1/2 laski wanilii (Gordon proponuje 1 łyżeczkę ekstraktu z wanilii, ale ja wolę miąższ) 1 łyżka oleju rzepakowego   Na zapiekany rabarbar: 0,5 kg rabarbaru 3 łyżki drobnego brązowego cukru 400 ml jogurtu greckiego 1 łyżkę miodu akacjowego łyżeczkę masła   Dodatkowo: przyprawę do kawy i deserów w młynku kolorowy cukier   Przygotowujemy bezy: Z papieru do pieczenia i gotowania wycinamy 8 kółek o średnicy około 8 cm (jeśli chcecie zrobić miseczki bezowe, to wytnijcie tylko 6 kółek). Blachę do pieczenia smarujemy olejem i układamy na niej kółka wycięte z papieru. Posypujemy łyżką mąki kukurydzianej. Pozostałą mąkę mieszamy z łyżką cukru pudru i miąższem z wanilii. Białka jaj ubijamy na sztywno. Ciągle miksując, dodajemy po łyżce cukru pudru i ubijamy do chwili aż masa będzie ładnie błyszczeć. Dodajemy po trochu mąki zmieszanej z cukrem, a na koniec ocet i cały czas ubijamy. Masę nakładamy do szprycy cukierniczej z szerokim i płaskim otworem, a następnie nakładamy równomiernie na papierowe okręgi (jeśli chcecie otrzymać miseczki, to na brzegu należy nałożyć dodatkowo jeden na drugim- dwa okręgi). Pieczemy w piekarniku nagrzanym do 140 stopni przez około 45-50 minut. Studzimy, usuwamy papier. Przygotowujemy rabarbar: Rabarbar obieramy, kroimy w 1 cm kawałki. Mieszamy z brązowym cukrem i wykładamy na posmarowaną masłem blaszkę do pieczenia. Pieczemy około 10 minut w piekarniku nagrzanym do 200 stopni, studzimy. Mieszamy dokładnie z jogurtem greckim i miodem.   Przed podaniem: Krem nakładamy na krążki bezowe. Posypujemy przyprawą do kawy i deserów oraz kolorowym cukrem. Podajemy od razu po przygotowaniu.  Pozdrawiam serdecznie i życzę smacznego :) -Bernadetta   Koszt przygotowania: około 9,00- 10,00 złotych. 