Szparagi w sosie holenderskim możecie podać zarówno na kolację, jak i obiad. Ja przyznaję się bez bicia, że zjadłam je na śniadanie :D Co prawda ładniej się prezentują z tym sosem szparagi zielone, ale jak to mówią "w braku laku...", choć muszę przyznać, że białe szparagi wcale nie okazały się tutaj kitem, a hitem. Są naprawdę smaczne, a dodanie koperku do sosu sprawia, że zyskują bardzo ciekawy smak.   Szparagi w sosie holenderskim Składniki: 1 pęczek białych szparagów 1 żółtko dużego jajka 4 dag masła 83 % 2 łyżki soku z limonki 2 łyżki drobno siekanego koperku sól pieprz mielony cukier   Przygotowanie: Szparagi dokładnie obieramy, odcinamy 2 cm końcówki. W garnku zagotowujemy 2 litry wody z dodatkiem 1/2 łyżeczki soli i 1 łyżeczką cukru. Masło rozpuszczamy na nieduzym ogniu. Żółtko ubijamy na parze w niedużej miseczce. Dodajemy sok z limonki i miksujemy około 2 minut. Ciągle miksując, wlewamy powoli gorące masło. Miksujemy razem jeszcze około 2 minut. Doprawiamy do smaku solą i pieprzem. Dodajemy 1,5 łyżki drobno siekanego koperku, dokładnie mieszamy. Szparagi gotujemy około 4-5 minut, odcedzamy. Wykładamy na półmisek lub duży talerz. Polewamy sosem holenderskim, posypujemy pozostałym koperkiem. Podajemy od razu po przygotowaniu.   Pozdrawiam serdecznie i życzę smacznego :) -Bernadetta   Czas przygotowania: około 20 minut. Koszt: około 9,00-10,00 złotych. 