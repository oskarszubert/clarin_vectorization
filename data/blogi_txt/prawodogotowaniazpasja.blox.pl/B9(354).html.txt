Gdy ostatnio robiłam  mleko kokosowe, wiedziałam, że część wykorzystam do ugotowania ryżu do curry z kurczaka, trochę do naleśników, a resztę... Nad tym chwilę dumałam, ale w końcu postanowiłam użyć go do przygotowania ciasta na pierogi. Nie powiem, że się nie bałam co mi z tego wyjdzie, ale okazało się, że otrzymałam jedne z najlepszych pierogów jakie w życiu jadłam. Ciasto wyszło fantastyczne. Idealnie mięciutkie, z lekkim kokosowym posmakiem, który fantastycznie komponował się z nadzieniem z białego sera.   Pierogi kokosowe z serem Składniki na ciasto: 50 dag mąki pszennej (ja użyłam poznańskiej do pierogów) 250 ml domowego mleka kokosowego szczypta soli Składniki na farsz: 80 dag domowego twarogu lub dobrego sera mielonego 80 ml śmietany 30 % 2 łyżki cukru waniliowego 3-4 łyżki cukru pudru   Dodatkowo: masło  drobny cukier Przygotowanie: Jeśli używamy domowego twarogu, należy go najpierw trzykrotnie przekręcić przez maszynkę, a następnie postępować jak poniżej. Do sera dodajemy śmietanę cukier waniliowy i cukier puder. Dokładnie mieszamy. W razie potrzeby dosładzamy większą ilością cukru.   Mleko kokosowe zagotowujemy. Do mąki dodajemy szczyptę soli. Wlewamy wrzące mleko kokosowe i mieszamy energicznie łyżką, a następnie zagniatamy elastyczne ciasto (musimy uważać, aby się nie poparzyć, więc przez chwilę trzeba ugniatać ciasto ostrożnie). Do mąki można także wlać mleko nieco przestudzone, ale gdy zaparzamy mąkę wrzątkiem, wtedy ciasto wychodzi delikatniejsze, więc ja preferuję właśnie ten sposób. W zależności od tego, jakiej mąki użyjecie, może się okazać, że ciasto trzeba będzie podlać nieco większą ilością mleka lub podsypać odrobiną mąki. Gdy ciasto jest elastyczne i gładkie, wkładamy je do miski, przykrywamy wilgotną gazą lub ściereczką i odstawiamy na około 15 minut. Ciasto rozwałkowujemy cieniutko na stolnicy oprószonej mąką pszenną. Wycinamy kółka. Na każde kółeczko nakładamy łyżeczkę farszu i zlepiamy pierogi. Pierogi wrzucamy na lekko osolony wrzątek i gotujemy przez 2-3 minuty od momentu wypłynięcia. Pierogi nakładamy na talerz łyżką cedzakową, polewamy rozpuszczonym masłem i posypujemy odrobiną cukru.    Pozdrawiam serdecznie i życzę smacznego :) - Bernadetta   Czas przygotowania: około 60 minut Koszt przygotowania: około 12,00 złotych 