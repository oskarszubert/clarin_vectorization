Sałatka makaronowa z kurczakiem urzeczywistnia moje ostatnie kulinarne fantazje :) Idealnie nadaje się na kolację, ale i na obiad. Możecie ją również zabrać do pracy, wtedy jednak proponuję, abyście olej dodali tuż przed podaniem, a wszystkie składniki ułożyli w miseczce warstwowo- nie mieszając ich i kładąc najcięższe na samym dole. Wtedy zachowacie nie tylko ich walory smakowe, ale i wizualne. Sałatka jest bardzo pożywna, z podanych składników nakarmicie spokojnie 5 głodnych osób :) Sałatka makaronowa z kurczakiem  Składniki: 30 dag makaronu casarecce 30 dag piersi z kurczaka 12,5 dag mozzarelli w mini kulkach 1 mała puszka kukurydzy 10 dag rukoli Fit   Easy 10 dag pomidorków cherry olej rzepakowy oliwa bazyliowa sól pieprz zioła prowansalskie lub dalmatyńskie   Przygotowanie: Makaron gotujemy zgodnie z przepisem na opakowaniu w lekko osolonej wodzie. Odcedzamy, hartujemy zimną wodą i ponownie odcedzamy. Pierś z kurczaka oczyszczamy, płuczemy, osuszamy papierowym ręcznikiem. Kroimy w cienkie paseczki o długości około 1,5-2 cm lub w niezbyt grubą kostkę. Na patelni rozgrzewamy 2 łyżki oleju rzepakowego, przesmażamy na rumiano pierś z kurczaka. Doprawiamy solą, pieprzem i roztartymi w dłoni ziołami prowansalskimi lub dalmatyńskimi. Pozostawiamy do ostudzenia. Kukurydzę odsączamy z zalewy. Rukolę dokładnie płuczemy i odsączamy. W dużej misce mieszamy makaron z kukurydzą, rukolą i ostudzoną piersią z kurczaka. Dodajemy 2-3 łyżki oliwy bazyliowej lub innej o ulubionych smaku, ewentualnie zamiast oliwy używamy oleju rzepakowego. Doprawiamy do smaku solą i pieprzem. Przybieramy pokrojonymi na pół pomidorkami cherry i mini kulkami mozzarelli. Podajemy od razu po przygotowaniu.  Pozdrawiam serdecznie i życzę smacznego :) - Bernadetta   Czas przygotowania: około 30 minut. Koszt: około 24,00 złote. 