W czwartek miałam nieco więcej czasu i postanowiłam przygotować grillowane udka nadziewane kaszą jaglaną. Co prawda nie jest to zadanie na 5 minut, ale efekt wart jest zachodu i poświęcenia odrobiny więcej czasu.  Grillowane udka z kurczaka nadziewane kaszą jaglaną  Składniki: 2 udka z kurczaka  5 czubatych łyżek ugotowanej kaszy jaglanej 1 średnia marchewka garść natki pietruszki 3 łyżki oleju z suszonych pomidorów 1 łyżka pikantnej przyprawy do drobiu 4 łyżki soku z cytryny Sól pieprz Przygotowanie:  Z udek usuwamy kości, uważając aby za bardzo nie naciąć skóry. Można oczywiście kupić udka już wyluzowane, ale skóra w nich z reguły jest w strzępach, dlatego ich nie polecam. Udka skrapiamy sokiem z cytryny i nacieramy przyprawą do drobiu. Do ugotowanej kaszy dodajemy obraną i startą na grubych oczkach marchewkę oraz opłukaną i drobno posiekaną natkę pietruszki. Wlewamy olej z suszonych pomidorów, doprawiamy do smaku solą i pieprzem. Kaszą nadziewamy udka. Skórę zszywamy lub spinamy wykałaczkami. Udka zawijamy niezbyt szczelnie w folię aluminiową, aby wykałaczki jej nie przebiły i grillujemy na mocno rozgrzanym grillu około 35-40 minut. Podajemy np. z surówką.    Polecam i życzę smacznego :) - Bernadetta 