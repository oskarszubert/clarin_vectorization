Weekend u Teściów dosłownie zaowocował pełnym bagażnikiem warzyw i owoców. Przywieźliśmy porzeczkę, agrest, ogórki, botwinę, rzodkiewkę, koperek zwykły i do ogórków, liście chrzanu, sałatę itd... Trzeba więc było po powrocie "ruszyć do garów" i przygotować coś pysznego :) Oprócz kompotu z czerwonej porzeczki z agrestem, czy barszczu z botwinki, była też domowa frużelina z czerwonej porzeczki.  Pomysł na jej zagęszczenie samą mąką ziemniaczaną, podpatrzyłam u Domi, a reszta to już inwencja własna. 5 łyżek mąki na 2 kg porzeczek w zupełności wystarczyło. Frużelina wyszła idealnie gęsta, nieco przypomina kisiel, trochę galaretkę i odrobinę zwykły dżem.  Już sprawdziłam, że jest idealna nie tylko z delikatnie posmarowaną masłem kromką chleba, ale i z serem pleśniowym typu camembert. Myślę, że doskonale sprawdzi się również do przygotowania deserów.  Frużelina z czerwonej porzeczki   Składniki: 2 kg czerwonej porzeczki 2 szklanki cukru 5 dużych łyżek mąki ziemniaczanej Przygotowanie: Czerwoną porzeczkę dokładnie płuczemy, obrywamy z gałązek.  Wrzucamy do garnka, zasypujemy cukrem.  Doprowadzamy do wrzenia, zmniejszamy ogień i gotujemy przez 10 minut.  W razie potrzeby dodajemy nieco więcej cukru (ja postanowiłam przygotować frużelinę lekko kwaskowatą, dzięki czemu będzie idealna nie tylko do deserów np. z bitą śmietaną, ale i do dań wytrawnych). Mąkę ziemniaczaną wsypujemy do 100 ml zimnej wody, dokładnie mieszamy. Wlewamy do owoców. Dokładnie mieszając, doprowadzamy do wrzenia.  Gorącą frużelinę przekładamy na słoiczków o pojemności 200-330 ml. Dokładnie zakręcamy i odwracamy do góry dnem.  Frużelina ma temperaturę nieco niższą od tradycyjnego dżemu, dlatego polecam ją- dla pewności- pasteryzować przez 5-6 minut.   Pozdrawiam serdecznie i życzę smacznego :) - Bernadetta   Czas przygotowania: około 60 minut Koszt: około 10,00 złotych. 