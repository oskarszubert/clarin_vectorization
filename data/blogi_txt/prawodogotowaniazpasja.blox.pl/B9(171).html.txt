Przed kilkoma miesiącami kupiłam makaron soba i dopiero wczoraj sobie o nim przypomniałam. Pomyślałam, że idealnie nada się na szybki obiad w lekko chińskim klimacie. Czas mnie gonił, więc nie mogłam nawet poszukać jakiegoś przepisu i postanowiłam po prostu wykorzystać to, co znajdę w lodówce. Po 30 minutach jedliśmy pysznego indyka w pięciu smakach z makaronem soba.  Do przygotowania porcji dla 3-4 osób potrzebujemy: 20 dag makaronu soba 40 dag filetu z indyka 1/2 zielonej papryki 1/4 czerwonej papryki 1 średnią marchewkę 1/2 papryczki chili 2 ząbki czosnku 4 łyżki ciemnego sosu sojowego 2 łyżki octu ryżowego 1 czubatą łyżkę mąki kukurydzianej 1/2 łyżeczki chińskiej przyprawy 5-smaków biały sezam olej rzepakowy pieprz biały Kamis   Filet z indyka kroimy w cienkie około 1 cm paski. Mieszamy 2 łyżki sosu sojowego z octem ryżowym i 2 łyżkami oleju. Zalewamy mięso, dokładnie mieszamy. Odstawiamy na 10 minut. W tym czasie myjemy dokładnie warzywa. Paprykę pozbawiamy gniazd nasiennych, marchew cienko obieramy. Kroimy w cienkie paseczki o długości około 2 cm. Czosnek obieramy i siekamy w drobniutką kostkę. Chili kroimy w cienkie talarki. Makaron gotujemy około 6 minut w lekko osolonej wodzie, hartujemy zimną wodą. W woku rozgrzewamy 2-3 łyżki oleju i podsmażamy przez 2 minuty marchew z czosnkiem. Dodajemy paprykę oraz chili, smażymy jeszcze 2-3 minuty. Warzywa ściągamy na talerz, a na patelni podsmażamy na rumiano mięso z marynatą. Gdy będzie już niemal usmażone, dodajemy warzywa. Mąkę łączymy z 3/4 szklanki wody, dodajemy do mięsa z warzywami. Doprawiamy pozostałym sosem sojowym, przyprawą 5-smaków oraz pieprzem. Makaron nakładamy do miseczek. Polewamy mięsem z sosem i warzywami, lekko mieszamy. Posypujemy białym sezamem. Podajemy od razu po przygotowaniu.  Pozdrawiam serdecznie i życzę smacznego :) - Bernadetta   Koszt przygotowania: około 17,00 złotych. 