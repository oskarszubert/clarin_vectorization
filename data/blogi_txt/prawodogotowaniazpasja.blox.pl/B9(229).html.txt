Na blogu znajdziecie już dosyć sporo moich przepisów na różne zupy, ale ostatnio uświadomiłam sobie, że nadal nie zamieściłam zupy krem z kalafiora.  A, że Teściowa uraczyła mnie pięknym kalafiorem, od razu postanowiłam go wykorzystać. Dodałam trochę darów lasu, a więc moich ulubionych kurek i "pastę" z natki pietruszki. Krem z kalafiora z kurkami wyszedł pyszny, a natka pietruszki nadała fajnego orzeźwiającego posmaku.   Krem z kalafiora z kurkami ﻿ Składniki: 1 kalafior 2 średnie ziemniaki 750-1000 ml wywaru z kurczaka 20 dag kurek 1 łyżka masła 1/2 pęczka pietruszki olej rzepakowy 1/2 łyżeczki suszonego imbiru 1/2 łyżeczki gałki muszkatołowej   Przygotowanie: Ziemniaki obieramy, dokładnie myjemy i kroimy w kostkę. Kalafiora dokładnie oczyszczamy i płuczemy. Różyczki kalafiora wraz z ziemniakami wrzucamy do wrzącego wywaru i gotujemy do miękkości. Rozdrabniamy dokładnie blenderem. Doprawiamy do smaku solą, pieprzem, imbirem i gałką.   Kurki oczyszczamy i dokładnie płuczemy. Na patelni rozgrzewamy 2 łyżki oleju rzepakowego z masłem. Wrzucamy kurki i smażymy 3-4 minuty. Doprawiamy do smaku solą i pieprzem.   Natkę pietruszki płuczemy i drobno kroimy. Miksujemy z około 50 ml oleju rzepakowego (w razie potrzeby dolewamy go nieco więcej).   Gorącą zupę krem z kalafiora nalewamy na talerze. Przybieramy podsmażonymi kurkami i pastą z natki pietruszki.   Pozdrawiam serdecznie i życzę smacznego :) - Bernadetta   Czas przygotowania: około 30 minut Koszt: około 8,00 złotych. 