Pierwsze urodziny Prawa do gotowania z pasją zobowiązują... Trzeba je było uczcić czymś pysznym i kolorowym. Długo się nie zastanawiałam i postawiłam na sernik na zimno- tym razem nie z żelatyną, ale z galaretką. Ja bardzo lubię takie proste serniki, ale mój Krzysiek za nimi jakoś nie bardzo przepada i woli tradycyjny z żelatyną. Wychodzę jednak z założenia, że w życiu trzeba dążyć do doskonałości i starać się dogodzić tym, których kochamy. Dlatego też podjęłam kolejne wyzwanie i tym razem przygotowałam sernik na zimno z brzoskwiniami. I bardzo żałuję, że Krzysiu jest tak daleko, bo jestem pewna, że ten by w 100 % trafił w Jego gusta ! Jest delikatny, puszysty niczym ptasie mleczko, ale jednocześnie z wyczuwalnym smakiem sera, nutką mojito i pink margarity :) Gdy Mężu wróci w końcu z wojaży po świecie, to ten właśnie sernik przygotuję ! Julcia też na pewno będzie przeszczęśliwa, bo w niedzielę musiałam Jej w końcu odmówić dokładki, tak Jej ten sernik na zimno z brzoskwiniami posmakował, iż bałam się, że mi pęknie :D  Na tortownicę o średnicy 16-18 cm potrzebujemy: 800 gram sera sernikowego 350 ml śmietany 30 % 2 galaretki Mojito Winiary 1 galaretkę Pink Margarita Winiary 3 połówki brzoskwiń z puszki 3 łyżki cukru pudru 1 łyżeczkę różowego drobnego cukru 2 wafle ryżowe   Boki i spód tortownicy o średnicy 16-18 cm wykładamy papierem do pieczenia i gotowania. Spód formy wykładamy drobno pokruszonymi waflami ryżowymi. 1 galaretkę o smaku Mojito rozpuszczamy w 100 ml wrzącej wody. Studzimy i gdy galaretka zacznie zastygać, ubijamy na sztywno 100 ml śmietany. Pod koniec dodajemy łyżkę cukru pudru, a następnie porcjami połowę sera. Gdy składniki ładnie się połączą, dodajemy tężejącą galaretkę. Dokładnie miksujemy. Masę delikatnie wykładamy na wafle ryżowe, wyrównujemy powierzchnię i wstawiamy do lodówki do zastygnięcia. Galaretkę Pink Margarita rozpuszczamy w 200 ml wrzącej wody. Gdy zacznie tężeć, dodajemy pokrojone w drobną kostkę brzoskwinie z puszki. Galaretkę z owocami wykładamy na zastygniętą masę serową i znowu wkładamy do lodówki do całkowitego stężenia. Drugą warstwę serową przygotowujemy dokładnie tak samo jak pierwszą i wkładamy do lodówki na co najmniej 3 godziny. Po upływie tego czasu zdejmujemy obręcz tortownicy i ściągamy papier z boku sernika. Delikatnie przekładamy ciasto na paterę, usuwając jednocześnie ze spodu papier (można go ewentualnie zostawić, ale wystarczy najpierw podnieść sernik na dłoni z szeroko rozstawionymi palcami i drugą ręką powoli usunąć paper). 100 ml śmietany ubijamy na sztywno, dodając pod koniec pozostałą łyżkę cukru pudru. Przy pomocy szprycy cukierniczej, dekorujemy boki i wierzch sernika. Pozostałe 50 ml śmietany również ubijamy na sztywno i dodajemy pod koniec różowy cukier, dzięki czemu śmietana ładnie się zabarwi. Różową bitą śmietaną dekorujemy wierzch sernika na zimno. Dekoracje z bitej śmietany robimy tuż przed podaniem sernika.       Pozdrawiam serdecznie i życzę smacznego :) -Bernadetta   Koszt przygotowania: około 19,00 złotych. 