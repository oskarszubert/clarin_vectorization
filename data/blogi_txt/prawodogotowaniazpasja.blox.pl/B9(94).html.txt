Domowe masło orzechowe różni się od kupnego wszystkim ! Jego smak jest o niebo lepszy od gotowego, a do tego dokładnie wiemy, co jemy. Przygotowanie masła orzechowego jest banalnie proste. Wystarczą prażone orzeszki, trochę oleju, ew. sól i cukier lub miód. W zależności od ilości oleju możemy przygotować masło, którym posmarujemy pieczywo lub takie, które doskonale sprawdzi się do przyrządzenia domowych słodyczy (przygotowując masło wg podanych niżej proporcji, otrzymacie domowe masło orzechowe idealne własnie do deserów). A już jutro będę dla Was miała przepis na pyszne muffinki z jego dodatkiem.   Domowe masło orzechowe   Składniki: 25 dag orzechów ziemnych prażonych 3 łyżki oleju rzepakowego szczypta soli ew. łyżeczka cukru lub miodu   Przygotowanie: Prażone orzeszki ziemne obieramy ze skorupek. Po obraniu powinniśmy mieć 25 dag orzechów. Orzechy siekamy, a następnie dokładnie miksujemy rozdrabniaczem lub blenderem. Wlewamy olej rzepakowy, dodajemy szczyptę soli oraz ew. cukier lub miód i ponownie miksujemy do połączenia się składników. Domowe masło orzechowe przechowujemy w lodówce w szczelnie zamkniętym pojemniku. Używamy do deserów lub dań wytrawnych. Jeśli chcecie masła używać do smarowania pieczywa, wtedy należy dodać nieco mniej oleju- około łyżki do 1,5. Pozdrawiam serdecznie i życzę smacznego :) -Bernadetta   Czas przygotowania: około 10 minut (+czas obierania orzechów) Koszt przygotowania: około 4,00- 5,00 złotych. 