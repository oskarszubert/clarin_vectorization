Przyznaję się bez bicia- to moja pierwsza nalewka, którą sama przygotowałam. Nigdy nie byłam szczególnie "nalewkowa", ale w tym roku postawiłam sobie za punkt honoru obdarować Bliskich na Boże Narodzenie właśnie nalewką i domowymi przetworami i zaczęłam realizować swój plan. Przepis na tę nalewkę dostałam od Bożenki- Cioci mojego Męża. Dałam troszkę mniej liści wiśni niż było w Jej recepturze, ale poza tym w miarę trzymałam się przepisu :) Dodatkowo przed przygotowaniem nalewki, przemroziłam owoce aronii, co sprawiło, że straciły one większość swojego cierpkiego smaku i choć nalewka musi odstać co najmniej 2-3 miesiące, to już teraz jest pyszna- sama lub zamiast soku do herbaty :)   Nalewka z aronii/ aroniówka  Składniki: 2 kg aronii 300 liści wiśni z ogonkami 2 litry wody 85 dag cukru 0,5 litra spirytusu 96 %   Przygotowanie: Owoce aronii dokładnie płuczemy, odsączamy na sicie i wkładamy w pojemniczkach do zamrażarki na 1-2 dni. Po tym czasie aronię rozmrażamy, dodajemy dokładnie opłukane liście wiśni i cukier.  Zalewamy zimną wodą, doprowadzamy do wrzenia i od razu zmniejszamy ogień. Gotujemy na wolnym ogniu przez 30 minut. Odstawiamy na cały dzień. Przecedzamy przez gęste sito. Do powstałego soku (mnie wyszło go równo 3 litry), wlewamy spirytus i dokładnie mieszamy. Nalewkę przelewamy do szklanych butelek i odstawiamy na co najmniej 2-3 miesiące w ciemne i chłodne miejsce. Z podanych proporcji otrzymacie mniej więcej 3,5 litra nalewki o 13-14 % alkoholu. Jeśli wolicie mocniejsze trunki, możecie dodać nieco więcej spirytusu, ale wtedy polecam także zwiększyć ilość cukru. Pozdrawiam serdecznie :) Bernadetta 