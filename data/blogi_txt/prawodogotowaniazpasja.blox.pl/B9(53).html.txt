To ciasto z bananami bez pieczenia wymyśliłam sobie kilka tygodni temu i od razu pomysł wprowadziłam w życie. Ciasto wszystkim bardzo smakowało, tylko pojawił się mały problem, bo nie zdążyło dobrze zastygnąć, zanim przyszli goście, więc nie było mowy o zrobieniu mu zdjęca. A, że bardzo chciałam się z Wami podzielić moim przepisem, to w ubiegły weekend zrobiłam je ponownie :) Tym razem dałam mu spokojnie odpocząć i wszystko było już idealne ! Oczywiście do masy można dodać nieco więcej żelatyny, dzięki czemu szybciej zastygnie, ale nie będzie już tak puszyste jak w moim przepisie. Polecam więc trochę poczekać, a na pewno nie będziecie żałować :)   Ciasto z bananami Składniki: 300 ml śmietany 30 % 30 dag jogurtu naturalnego 4 średnie dojrzałe banany 4 łyżki cukru biszkopty wrocławskie 1 żółta lub zielona galaretka 1 czubata łyżka żelatyny 50 ml wody Przygotowanie: Tortownicę o średnicy 18-20 cm wykładamy papierem do pieczenia. Na dnie układamy warstwę biszkoptów.  Śmietanę ubijamy na sztywno, dodając pod koniec cukier.  Ciągle miksując na niskich obrotach, dodajemy partiami jogurt naturalny. 2 banany miksujemy na gładką masę i dodajemy do masy śmietanowej, dokładnie mieszamy. Żelatynę rozpuszamy dokładnie w 50 ml gorącej wody. Dokładamy łyżkę masy, mieszamy i ciągle miksując wlewamy do masy śmietanowo- bananowej. Wykładamy na biszkopty, wyrównujemy powierzchnię.  Wstawiamy do lodówki. Galaretkę rozpuszczamy w 400 ml wody. Gdy galaretka zacznie tężeć, obieramy pozostałe banany. Kroimy je w cienkie plastry i układamy na zastygniętej masie. Zalewamy galaretką, wstawiamy do lodówki na co najmniej 3 godziny.    Pozdrawiam serdecznie i życzę smacznego :) - Bernadetta   Czas przygotowania: około 40 minut + czas chłodzenia Koszt przygotowania: około 10,00 złotych 