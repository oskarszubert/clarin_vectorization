Tort makowy to ciasto, które zdecydowanie kojarzy mi się ze Świętami Bożego Narodzenia. W jednej z gazet znalazłam przepis Roberta Sowy z kremem kawowym. Postanowiłam nieco go zmodyfikować i zamiast zwykłego maku, użyłam białego. Dodatkowo krem kawowy zastąpiłam kremem z dodatkiem likieru jajecznego. Choć bałam się co mi z tego połączenia wyjdzie, okazało się, że zupełnie niepotrzebnie. Tort makowy wyszedł pyszny, ciasto doskonale współgrało z lekką alkoholową nutą kremu i już wiem, że w weekend zrobię "powtórkę z rozrywki" i przygotuję go ponownie. Zdecydowanie polecam go wszystkim miłośnikom maku :) Tort makowy z białego maku  Składniki Na ciasto: 25 dag białego maku 1/2 szklanki mąki pszennej 9 średnich jajek 1 szklanka drobnego cukru 1 czubata łyżeczka proszku do pieczenia 1 aromat migdałowy 1 czubata łyżka miodu   Na krem: 800 ml śmietany 30 % 100 ml likieru jajecznego 2 łyżki cukru waniliowego 4 łyżki żelatyny 3/4 szklanki cukru pudru   Dodatkowo: 50 ml likieru jajecznego 2 łyżki kawy rozpuszczalnej płatki czekolady kropelki czekoladowe srebrne perełki   Przygotowanie:  Mak zalewamy wrzącą wodą, odstawiamy na dwie godziny. Odcedzamy, a następnie trzykrotnie mielimy maszynką. Żółtka oddzielamy od białek. Miksujemy z cukrem, miodem i aromatem migdałowym. Ubijając na niskich obrotach, dodajemy mąkę zmieszaną z proszkiem do pieczenia, a następnie zmielony mak. Białka ubijamy na sztywną pianę. Dodajemy do ciasta i dokładnie, ale delikatnie mieszamy. Masę przekładamy do tortownicy o średnicy 20-24 cm (ja użyłam foremki o średnicy 20 cm i dodatkowo upiekłam dwie małe keksówki) spryskanej tłuszczem do pieczenia lub posmarowanej masłem i obsypanej bułką tartą. Pieczemy około 30-35 minut w piekarniku nagrzanym do 180 stopni. Po wystudzeniu ciasto kroimy na 4 krążki. Kawę zalewamy 4 łyżkami wrzącej wody, dokładnie mieszamy. Po przestudzeniu wlewamy 50 ml likieru jajecznego. Żelatynę zalewamy 50 ml wrzącej wody i dokładnie mieszamy do czasu aż całkowicie się rozpuści. Śmietanę ubijamy lekko z cukrem pudrem i cukrem waniliowym. Ciągle miksując, wlewamy cienką strużką rozpuszczoną żelatynę. Miksujemy do chwili aż krem zacznie tężeć. Lekko podgrzewamy na niewielkim ogniu i ciągle miksując dodajemy 100 ml likieru jajecznego. Odstawiamy krem do czasu aż zacznie zastygać. Na paterze układamy krążek ciasta. Skrapiamy go kawą z likierem jajecznym. Smarujemy 3 łyżkami kremu. Czynność powtarzamy z 2 i 3 krążkiem. Kładziemy ostatni krążek ciasta i rozsmarowujemy pozostały krem. Tort przybieramy kropelkami czekoladowymi, czekoladą w płatkach i srebrnymi perełkami. Wstawiamy do lodówki na 3 godziny. Pozdrawiam serdecznie i życzę smacznego :) -Bernadetta   Koszt przygotowania: około 34,00 złotych. 