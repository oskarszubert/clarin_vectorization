Dziczyzna nie jest w Polsce zbyt popularna, a szkoda, bo potrawy z niej przygotowane są przepyszne. Ja proponuję ją dzisiaj w mało tradycyjnej formie pulpetów z dodatkiem drobiu.  Pulpety z dziczyzny i drobiu   Składniki: 40 dag dziczyzny 1 średnia pierś z kurczaka 1 mała cebula 3 średnie ząbki czosnku 1 woreczek dzikiego ryżu 1/2 szklanki ryżu długoziarnistego 10 ziaren jałowca 1 jajko 3 łyżki razowej bułki tartej sól pieprz biały i czarny   Przygotowanie: Oba rodzaje ryżu gotujemy w lekko osolonej wodzie osobno- każdy około 10 minut, hartujemy zimną wodą, odcedzamy.  Mięso mielimy. Cebulę kroimy w drobną kostkę. Czosnek przeciskamy przez praskę. Do zmielonego mięsa dodajemy cebulę, czosnek, jajko, bułkę tartą i rozgniecione w moździerzu ziarna jałowca. Doprawiamy do smaku solą i pieprzem. Formujemy zgrabne nieduże kulki, które obtaczamy w obu zmieszanych rodzajach ryżu. Gotujemy w parowarze około 20 minut. Podajemy np. z sosem koperkowym.   Pozdrawiam serdecznie i życzę smacznego :) -Bernadetta 