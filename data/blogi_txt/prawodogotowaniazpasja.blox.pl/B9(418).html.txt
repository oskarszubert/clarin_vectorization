Na blogu od dosyć dawna znajduje się już przepis na  pstrąga pieczonego z warzywami, ale do tej pory nie było takiego z grilla. Ponieważ w weekend pogoda nam dopisała, postanowiliśmy rozpalić u mojego Brata grilla. Tzn. wszyscy postanowiliśmy, ale jak przyszło co do czego i trzeba się było zabrać za przygotowanie jedzenia i rozpalenie grilla, to wszyscy panowie gdzieś zniknęli... Nie zastanawiałam się zbyt długo, wznieciłam ogień, przygotowałam sałatkę- absolutnie najlepszą, na którą przepis także niebawem zamieszczę, sos, kiełbaski i rybki. Karkówkę wcześniej na szczęście zamarynował mój Połówek... Pstrąg z grilla z masłem cytrynowym wyszedł fantastyczny ! Pracy przy nim było niewiele, a efekt smakowy powalający. Pamiętam, jak moja Mama przygotowywała podobnie karpia z grilla i z piekarnika i postanowiłam spróbować z inną rybką. Efekt przerósł moje oczekiwania, a pstrągi zniknęły ze stołu w mgnieniu oka :) Nie miałam wiele czasu na zrobienie zdjęć, więc niestety są, jakie są, ale rybka była wspaniała. Teraz wiem również , że Brat przy najbliższej okazji dostanie ode mnie koszyczki do grillowania ryb, bo wtedy pstrąg jest nie tylko pyszny, ale i lepiej się prezentuje :)   Pstrąg z grilla z masłem cytrynowym Składniki: 4 pstrągi tęczowe pęczek natki pietruszki 8 dag masła 83 % 1 cytryna sól pieprz czarny świeżo mielony   Przygotowanie: Cytrynę sparzamy wrzątkiem, osuszamy papierowym ręcznikiem i ścieramy skórkę (bez albedo) na tarce o drobnych oczkach. Pstrągi dokładnie czyścimy, delikatnie usuwamy oczy (Jeśli nie przeszkadza Wam patrzące na Was jedzenie, możecie je zostawić :D Ja zdecydowanie wolę, aby pstrąg na talerzu nie miał oczu :)) Płuczemy, osuszamy papierowym ręcznikiem.  Obsypujemy z obu stron odrobiną soli i pieprzu. Układamy na folii aluminiowej, skrapiamy sokiem z cytryny. Do środka każdej ryby wkładamy gałązkę natki pietruszki.  Zawijamy folię i odstawiamy na około 30-60 minut.   W tym czasie siekamy drobno pozostałą natkę pietruszki (bez łodyżek).  Dodajemy ją do miękkiego masła wraz ze skórką z cytryny i 2-3 łyżkami soku. Dokładnie mieszamy, doprawiamy do smaku solą i pieprzem. Wkładamy do lodówki, aby masło nieco stwardniało.   Pstrągi pieczemy z obu stron na rozgrzanym grillu około 12-15 minut.  Na gorące pstrągi układamy cienkie plasterki masła.  Podajemy z ulubionymi dodatkami. Pozdrawiam serdecznie i życzę smacznego :) - Bernadetta   Czas przygotowania: około 15-20 minut. Pieczenie- około 25-30 minut Koszt: około 30,00 złotych. 