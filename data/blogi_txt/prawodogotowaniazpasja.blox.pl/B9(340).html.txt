Nie wyobrażam sobie Świąt bez domowego pasztetu. I to zarówno jeśli chodzi o Boże Narodzenie, jak i Wielkanoc. W tym roku postanowiłam przygotować pasztet drobiowo- wieprzowy ze śliwką. Różni się od od tego, ale jest równie smaczny. Przepis możecie oczywiście zmodyfikować i dodać zamiast śliwek, np. suszoną żurawinę, czy też zamiast kaczki gęś lub indyka, a mimo to będziecie mieć gwarancję, że raz próbując domowego pasztetu, niechętnie sięgniecie po kupny, którego składu z reguły trudno się nawet domyślać...  Do przygotowania 3 mini keksówek i jednej średniej potrzebne są: 50 dag wątróbki wieprzowej 8 dużych ugotowanych skrzydełek z kurczaka * 1 duży ugotowany korpus z kaczki * 35 dag boczku parzonego 2 średnie ugotowane marchewki * 1 średnia ugotowana pietruszka * 1/2 małego ugotowanego selera * 2 średnie cebule 2 jajka 20 dag śliwki kalifornijskiej 2 średnie czerstwe bułki pszenne 1 czubatą łyżkę imbiru 1,5 łyżki gałki muszkatołowej sól pieprz czarny mielony tłuszcz do wysmarowania formy bułka tarta do wysypania formy   Boczek kroimy w średnią kostkę, podsmażamy na rozgrzanej patelni. Gdy wytopi się z niego nieco tłuszczu, dodajemy obraną i pokrojoną w średnią kostkę cebulę, a następnie oczyszczoną i pokrojoną na mniejsze kawałki wątróbkę. Smażymy razem na średnim ogniu około 5 minut, studzimy. Czerstwe bułki zalewamy letnią wodą, a gdy zmiękną, odciskamy z nadmiaru wody. Obrane mięso ze skrzydełek z kurczaka i korpusu z kaczki, wątróbkę, boczek, cebulę, ugotowane warzywa i odciśniętą bułkę mielimy razem co najmniej dwukrotnie. Dodajemy 2 jajka i pokrojone w ćwiartki śliwki kalifornijskie. Doprawiamy do smaku gałką muszkatołową, imbirem, solą i pieprzem. Masę przekładamy do wysmarowanych tłuszczem i obsypanych bułką tartą trzech małych keksówek i jednej średniej (keksówek o nieprzywieralnej formie nie musimy smarować). Małe keksówki pieczemy około 70 minut w temperaturze 180 stopni, a średnią trzymamy w piekarniku około 20 minut dłużej. Podajemy na zimno.  * Ja skrzydełka z kurczaka, korpus kaczki oraz marchew, pietruszkę i seler wykorzystałam z przygotowanego wcześniej rosołu (Oczyszczone mięso zalewamy zimną wodą. Dodajemy 2 liście laurowe, 6 ziaren ziela angielskiego i 8 ziaren czarnego pieprzu. Zagotowujemy, zmniejszamy ogień, aby wywar tylko "pyrkał" i gotujemy przez co najmniej 2 godziny. Dodajemy obrane, umyte i pokrojone na mniejsze kawałki warzywa. Gotujemy do czasu aż zmiękną, lekko solimy).   Pozdrawiam serdecznie i życzę smacznego :) -Bernadetta   Koszt przygotowania: około 30,00 złotych. 