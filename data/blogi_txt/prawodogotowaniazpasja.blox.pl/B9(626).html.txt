Gdy szukałam inspiracji na szybkie i nieskomplikowane potrawy, które mogłabym przygotować na urodziny Córki, Domi podrzuciła mi link do przepisu Edytki. Przygotowywałam kiedyś podobną- aczkolwiek jak się okazało zupełnie inną sałatkę i widziałam też już wcześniej przepis Edyty, ale jakoś zupełnie wyleciało mi z głowy to połączenie. Na imprezę była jak znalazł- szybka i nieskomplikowana, co przy konieczności przygotowania innych potraw, w tym tortu motylka okazało się bezcenne ! W porównaniu z oryginalnym przepisem, zmieszałam tylko majonez z jogurtem naturalnym i syropem z ananasa, chciałam bowiem aby majonez łatwiej się rozprowadzał i aby sałatka była choć troszkę lżejsza. Warstwowa sałatka z szynką i ananasem smakowała wszystkim gościom, pewnie dlatego, że tak jak ja, są oni miłośnikami słodko- słonych smaków :) Jest to idealna propozycja na efektowną, ale szybką w przygotowaniu i bardzo smaczną sałatkę, dlatego z czystym sumieniem ją polecam :)  Do jej przygotowania potrzebujemy: 1 słoiczek selera konserwowego 35 dag szynki konserwowej 2 białe części średniego pora 1 puszkę ananasa 1 puszkę kukurydzy 30 dag sera żółtego 6 jajek 3 łyżki majonezu 100 ml jogurtu naturalnego 5 łyżek syropu z ananasa sól pieprz   Jajka gotujemy na twardo, odcedzamy, hartujemy zimną wodą i obieramy. Szynkę kroimy w drobną kostkę. Ser i jajka ścieramy na tarce o grubych oczkach. Ananasa kroimy na małe kawałki (możemy również użyć ananasa już krojonego). Por siekamy w cienkie talarki lub półtalarki. Seler i kukurydzę odsączamy z zalewy. Jogurt naturalny mieszamy z majonezem i syropem z ananasa. Doprawiamy odrobiną soli i pieprzu. W przezroczystej misce układamy kolejno: połowę pora, seler konserwowy, kukurydzę i szynkę. Polewamy połową sosu majonezowego. Układamy następnie ananasa, jajka i pozostały por. Polewamy resztą sosu. Posypujemy żółtym serem. Przybieramy odrobiną pora.   Pozdrawiam serdecznie i życzę smacznego :) - Bernadetta   Koszt przygotowania: około 30,00 złotych. 