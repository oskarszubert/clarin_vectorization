Podczas ostatniej wizyty u Brata przypadło mi w udziale ugotowanie rosołu na korpusie z gęsi. Od razu wpadłam na pomysł, aby jednocześnie ugotować dwie piersi i mięso wykorzystać do przygotowania pasztetu. Kupiłam więc dodatkowo trochę wątróbki i boczku, dodałam suszoną żurawinę oraz śliwki kalifornijskie i... niezależne źródła oraz mój Połówek stwierdzili, że pasztet jest rewelacyjny :) Mnie również bardzo on smakował i chyba muszę stwierdzić, że jeszcze tak dobrego nie przygotowałam. Tzn. zawsze wychodziły pyszne, ale ten faktycznie ma w sobie coś, co sprawia, że trudno się od niego oderwać. Malutka dekoracja z żurawiny dodatkowo sprawi, że taki pasztet będzie się ładnie prezentował na świątecznym stole, dlatego też serdecznie Wam polecam ten przepis :)  Do jego przygotowania potrzebne są: 70-80 dag ugotowanej gęsiny (u mnie piersi i mięso z korpusu) 35 dag surowego boczku 30 dag wątróbki z indyka 25 dag gotowanej marchewki 10 dag gotowanego selera 10 dag śliwek kalifornijskich 15 dag suszonej żurawiny 15 dag cebuli 10 dag czerstwej bułki lub innego pszennego pieczywa 1 duże jajko 2 nieduże liście laurowe 6 ziaren ziela angielskiego łyżka dobrej margaryny imbir do smaku (ja dałam około 2 łyżek) gałka muszkatołowa do smaku (użyłam około 1/3 gałki, którą starłam na tarce do sera) sól pieprz kolorowy     Boczek kroimy na nieduże kawałki, zalewamy 2 szklankami wody, dodajemy liść laurowy i ziele angielskie. Gotujemy około 25 minut, studzimy. Wątróbkę podsmażamy na rozgrzanej margarynie. Po 2 minutach dodajemy obraną i pokrojoną w średnią kostkę cebulę. Smażymy jeszcze 3-4 minuty aż ładnie się zarumienią. Bułkę moczymy w letniej wodzie przez 10-15 minut, odciskamy nadmiar wody. Mięso, cebulę, gotowaną marchewkę i seler oraz  pszenne pieczywo mielimy dwukrotnie maszynką lub dokładnie rozdrabniamy blenderem (ja skorzystałam z tej drugiej opcji).  Dodajemy jajko, imbir i startą na drobnych oczkach gałkę muszkatołową oraz szklankę wywaru z gotowania boczku. W razie potrzeby dolewamy jeszcze odrobinę wywaru, aby otrzymać niezbyt gęstą masę (musimy pamiętać, że wiele soków zostanie wchłoniętych przez owoce, a dużo wyparuje podczas pieczenia). Doprawiamy do smaku solą i pieprzem.  Do masy dodajemy pokrojone w kostkę śliwki kalifornijskie i około 12 dag żurawiny. Dokładnie mieszamy. Przekładamy do dwóch keksówek wysmarowanych margaryną i obsypanych odrobiną bułki tartej (ja wykorzystałam tłuszcz do pieczenia w sprayu, więc nie musiałam już foremek posypywać bułką). Na wierzch masy układamy pozostałą żurawinę, lekko dociskamy. Pieczemy 20 minut w piekarniku nagrzanym do 180 stopni, po czym zmniejszamy temperaturę do 160 stopni i pieczemy jeszcze około 35-40 minut.  Smacznego :) Koszt przygotowania dwóch średnich keksówek pasztetu: około 50,00 złotych (ja gęsinę miałam od Rodziny, więc wyszło taniej, ale naprawdę warto się trochę wykosztować; zamiast gęsi możecie jednak wykorzystać mięso z kurczaka). Ps. Jeśli będziecie mieć ugotowaną gęsinę oraz marchew i seler wystarczy, że oddzielicie mięso od kości, a z piersi ściągnięcie skórę. Gdybyście natomiast mieli surowe mięso, jak ja, ugotujcie na nim rosół i przed ostatecznym doprawieniem zupy, wyciągnijcie je do wystudzenia. 