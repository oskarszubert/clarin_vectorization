Co roku wujek mojego Męża organizuje duży ponad 20 osobowy kulig. W ten weekend my również wzięliśmy w nim udział. W piątek wieczorem postanowiłam upiec pączki angielskie, zwane również u mnie serowymi oponkami, abyśmy mogli się trochę posilić. Brakło mi mąki pszennej i jej niedobór postanowiłam uzupełnić mąką gryczaną. W smaku ta zmiana nie była zbyt wyczuwalna, ale pączki wyszły pyszne i do tego troszkę zdrowsze od tradycyjnych. Dlatego dziś polecam Wam mój przepis na pączki angielskie z dodatkiem mąki gryczanej.  Do ich przygotowania potrzebujemy: 50 dag mielonego sera śmietankowego 35 dag mąki pszennej 15 dag mąki gryczanej + mąka do podsypania stolnicy 5 niedużych jajek 16 gram proszku do pieczenia 2 łyżki cukru waniliowego szczypta soli cukier puder olej rzepakowy   Jajka miksujemy przez 2 minuty. Dodajemy ser i dokładnie mieszamy. Mąkę przesiewamy przez sito z proszkiem do pieczenia. Wsypujemy cukier waniliowy i sól, dokładnie mieszamy. Mąkę dodajemy do jajek z serem. Wyrabiamy ciasto. W razie potrzeby dodajemy odrobinę mąki. Ciasto rozwałkowujemy na grubość 4-5 milimetrów. Szklanką wycianamy kółka. W środku każdego z nich kieliszkiem wycinamy mniejsze kółeczka. Oponki wrzucamy na rozgrzany olej rzepakowy. Smażymy z obu stron na rumiano. Pozostałe ciasto ponownie zagniatamy i czynności powtarzamy do wyczerpania składników. Upieczone pączki układamy na papierze kuchennym, aby pozbyć się nadmiaru tłuszczu. Po przestudzeniu posypujemy cukrem pudrem. Pozdrawiam serdecznie i życzę smacznego :) - Bernadetta   Koszt przygotowania: około 20,00 złotych. 