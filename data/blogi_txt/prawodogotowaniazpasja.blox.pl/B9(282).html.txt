Mniej więcej przed miesiącem wpadła mi w oko reklama konkursu MasterChef na danie z mango, w którym nagrodą był kurs gotowania z Kurtem Schellerem. W sobotę wieczorem weszłam więc na stronę, aby przeczytać regulamin i okazało się, że zgłoszenia można przesyłać tylko do niedzieli. Myślałam więc nad tym jaką potrawę przygotować, by mieć jakiekolwiek szanse i wymyśliłam... Pyszną sałatkę, po której zjedzieniu miałam ochotę wylizać miskę :) Gdy ukazały się wyniki, byłam rozczarowana- nie dlatego, że nie wybrano mnie spośród kilkuset zgłoszeń, ale dlatego, że wg jury najlepsze było zgłoszenie, które okazało się plagiatem. Postanowiłam więc, że w kolejnych edycjach tego konkursu nie wezmę udziału, bo szkoda moich sił i... niemal o nim zapomniałam. We wtorek ze zdziwieniem przeczytałam jednak maila z gratulacjami :) Unieważniono pierwotny wybór i główną nagrodę przyznano mnie za ten skromny przepis na sałatkę. Skromny, bo to zaledwie kilka składników, ale muszę Wam powiedzieć, że intuicja, aby je połączyć, mnie nie zawiodła, bo sałatka była pyszna :) Do tej pory nie mogę w to uwierzyć, bo choć już kilka razy wygrałam nagrody, których wartość rynkowa była wyższa niż tableta i warsztatów kulinarnych, to jednak na tych warsztatach baaardzo mi zależało. Kurt Scheller jest dla mnie mistrzem w swoim fachu i już sama perspektywa tego, że niebawem będę miała okazję podpatrzeć, jak gotuje sprawia, że się uśmiecham :) ﻿ Jury wybór mojej sałatki uzasadniło tak:  "Są na świecie ludzie, którzy potrafią rzucić wszystko w jeden dzień, spakować plecak, wyciągnąć z banku oszczędności całego życia i pojechać w nieznane. Ci ludzie nie myślą o tym jakie czekają ich niebezpieczeństwa, co im się złego przytrafi, ale o tym jakie napotkają przygody, jakich spotkają ludzi i jakie nowe smaki, zapachy i faktury odkryją. Podróże i kulinaria to jakby jedno słowo ulepione z nieokiełznanej żądzy poznania. Indyjskie mango, azjatycka figa, znacznie nam bliższa, bo także europejska, roszponka i zupełnie codzienne pomidory wraz z delikatnym kurczakiem- to zestaw godny każdego kulinarnego globtrotera. Naszej zwyciężczyni udało się skomponować  sałatę godzącą w sobie nie tylko wiele różnych smaków czy kolorów, ale także niezmiernie od siebie różnych kultur. Za tę wycieczkę bez wychodzenia z domu pani Bernadetcie bardzo dziękujemy czując się niemalże bogatsi o kilka nowych stempli w naszych kulinarnych paszportach". A to moja nagrodzona sałatka, na którą przepis znajdziecie tutaj :    Pozdrawiam Was serdecznie i życzę miłego dnia :) -Bernadetta 