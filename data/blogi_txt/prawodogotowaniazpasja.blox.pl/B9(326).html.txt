Kilka dni temu dostrzegłam, że Makaron Rządzi Zdrowo organizuje konkurs na danie makaronowe ze szparagami. Postanowiłam wziąć udział i przygotowałam danie, którego skład wydaje się wielu osobom "zaskakujący". Połączenie makaronu ze szparagami i sosem truskawkowym z dodatkiem octu balsamicznego okazało się jednak strzałem w dziesiątkę, a mnie przyniosło wygraną w tym konkursie, z której się bardzo cieszę.   Makaron ze szparagami i sosem truskawkowym    Składniki: 25 dag makaronu pappardelle 2 pęczki białych szparagów 40 dag truskawek 3 łyżki oleju rzepakowego 3 łyżki octu balsamicznego Płatki migdałów Sól Pieprz 1 łyżeczka cukru    PRZYGOTOWANIE:   Szparagi obieramy ze skórki, kroimy  na  1,5- 2 cm  kawałki.  Gotujemy w lekko osolonej wodzie z dodatkiem cukru przez 6-7 minut (aby pozostały lekko al dente). Makaron gotujemy zgodnie z przepisem na opakowaniu w lekko osolonej wodzie z dodatkiem łyżki oleju. Truskawki myjemy, 10 dag odkładamy do dekoracji. Pozostałe pozbawiamy szypułek i dokładnie miksujemy. Wlewamy resztę oleju oraz ocet balsamiczny. Doprawiamy do smaku solą i pieprzem. Makaron odcedzamy, gorący nakładamy na talerze. Polewamy sosem truskawkowym. Układamy szparagi, „malujemy” dodatkowo odrobiną sosu, przybieramy truskawkami. Posypujemy płatkami migdałów. Podajemy od razu po przygotowaniu.   Pozdrawiam serdecznie i życzę smacznego :) - Bernadetta 