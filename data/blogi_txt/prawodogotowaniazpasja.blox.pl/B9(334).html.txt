Lubię pasty do chleba, bo ich przygotowanie jest bardzo łatwe, nie zajmuje wiele czasu i w łatwy sposób można nimi uatrakcyjnić śniadanie czy kolację. Jak długo można bowiem jeść chleb z szynką czy serem ? Ostatnio przygotowałam szybką pastę do chleba z jajek, sera i szynki. Zniknęła w ekspresowym tempie, a Mąż już dopomina się o kolejną porcję :)  Do jej przygotowania potrzebujemy: 4 duże jajka 10 dag sera żółtego 15 dag szynki drobiowej 3 łyżki majonezu 1 łyżkę chrzanu 3 łyżki posiekanego szczypiorku sól pieprz   Jajka gotujemy na twardo. Hartujemy zimną wodą, obieramy ze skorupek i ścieramy na tarce o grubych oczkach. Ser żółty i szynkę również ścieramy na grubych oczkach. Dodajemy majonez, chrzan i drobno posiekany szczypiorek. Doprawiamy do smaku solą i pieprzem. Podajemy z pieczywem. Możemy dodatkowo posypać jeszcze szczypiorkiem.  Pozdrawiam serdecznie i życzę smacznego :) -Bernadetta   Koszt przygotowania: około 10,00 złotych. 