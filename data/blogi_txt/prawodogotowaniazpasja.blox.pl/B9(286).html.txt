Uwielbiam zapach korzennych przypraw i ciast z ich dodatkiem. A, że do Świąt zostało już niewiele czasu, postanowiłam i Was trochę pokusić słodkimi wypiekami, abyście mogli już zaplanować niezbędne zakupy.  Dziś serwuję więc Wam muffiny piernikowe z powidłami, które jak wszystkie muffiny są bardzo proste w wykonaniu, ale jednocześnie pyszne- wilgotne i aromatyczne. Muffinki piernikowe z powidłami   Składniki na muffiny: 2 szklanki mąki pszennej tortowej 1/3 szklanki cukru 2 łyżeczki proszku do pieczenia 7 dag suszonej żurawiny 2 czubate łyżki przyprawy do piernika 200 ml kefiru 1,5 % 180 g jogurtu naturalnego 2 jajka 6 dag masła 125 ml powideł śliwkowych Dodatkowo: 60 ml śmietany 30 % 7 dag gorzkiej czekolady białe płatki czekoladowe   Przygotowanie: Masło rozpuszczamy, studzimy. Dodajemy jogurt, kefir, jajka oraz powidła śliwkowe, dokładnie miksujemy. Mąkę mieszamy z proszkiem do pieczenia, cukrem, przyprawą do piernika oraz żurawiną. Do suchych składników dodajemy płynne i niezbyt dokładnie mieszamy. Ciasto przelewamy do formy do muffinek do 3/4 wysokości. Jeśli foremka nie ma nieprzywieralnej powierzchni, uprzednio trzeba ją wyłożyć papilotkami. Pieczemy przez 20-25 minut w piekarniku nagrzanym do 180 stopni. Pozostawiamy do ostudzenia. Śmietanę podgrzewamy na niedużym ogniu. Dodajemy połamaną czekoladę i mieszamy do całkowitego rozpuszczenia. Polewą smarujemy środek muffinek i po chwili posypujemy je płatkami białej czekolady.   Pozdrawiam serdecznie i życzę smacznego :) - Bernadetta   Czas przygotowania: około 20 minut + czas pieczenia i studzenia Czas pieczenia: 20-25 minut Koszt przygotowania: około 15,00 złotych 