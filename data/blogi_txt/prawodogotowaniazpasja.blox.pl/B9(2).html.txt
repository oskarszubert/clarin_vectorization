Gdy ostatnio byłam u Teściów, Mama mojego K. żaliła się, że mają tyle aronii, iż nie wiedzą co z nią zrobić, a Teściu tylko wino z niej produkuje, więc mniej więcej 100 kg tego dobrodziejstwa i tak nie przerobi. Pojechaliśmy więc na działkę i ni z tego ni z owego, zerwałam sobie jej 6 kg, a we wtorek Krzysiek przywiózł mi jej jeszcze wiadro. Zrobiłam więc dwie różne nalewki, a więc taką tradycyjną aroniówkę i drugą aroniowo- jabłkową, sok i aronię do mięs z jabłkiem, taką jakiej smak znam z dzieciństwa. Aronia do mięs z jabłkiem  Składniki: 1 kg jabłek 0,5 kg aronii 3/4 szklanki cukru 1 szklanka wody 2 cytryny   Przygotowanie: Aronię dokładnie płuczemy, odsączamy na sicie i wkładamy w pojemniczkach do zamrażarki na co najmniej 1-2 dni. Po upływie tego czasu aronię rozmrażamy, zalewamy wrzącą wodą i odstawiamy na 2 godziny, a następnie odcedzamy. Jabłka dokładnie płuczemy, obieramy ze skórki. Usuwamy gniazda nasienne i ścieramy na tarce o grubych oczkach. Wodę zagotowujemy. Dodajemy cukier i dokładnie mieszamy do całkowitego jego rozpuszczenia. Gdy syrop trochę zgęstnieje, dodajemy starte jabłka i aronię. Smażymy na średnim ogniu przez 10 minut. Odstawiamy na całą noc, a następnie smażymy na średnim ogniu około 30 minut, a więc do czasu, aż powstanie czerwona gęsta galaretka. Doprawiamy do smaku sokiem z cytryny. Ja miałam dosyć słodkie jabłka, więc wykorzystałam cały sok z 2 cytryn. Aronię wkładamy do niedużych słoiczków i pasteryzujemy przez 7-8 minut.    Pozdrawiam serdecznie i życzę smacznego :) - Bernadetta   Koszt przygotowania: około 6,00 złotych 