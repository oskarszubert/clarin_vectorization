W Wielkanoc tak mniej więcej o 15-16 po południu moja Rodzina, po wielkim obżarstwie- nabiera ochoty na coś lżejszego, ale sycącego. Ponieważ Święta te kojarzą nam się głównie z nowalijkami, dlatego to one są głównym składnikiem spożywanych wtedy potraw. Od kilku lat tradycyjnie już moja Rodzinka pałaszuje sałatkę z dużej ilości zielonych warzyw w towarzystwie jajek- najchętniej przepiórczych, które doskonale do niej pasują. W moim domu nigdy nie przygotowywało się bowiem bardzo tradycyjnych dań wielkanocnych, no może poza żurkiem, a raz na 5 lat zupą chrzanową. Stworzyliśmy jednak swoją własną tradycję jedzenia zdrowych i niezbyt ciężkich sałatek i surówek i teraz nie wyobrażamy sobie bez nich Świąt. Dlatego też przedstawiam Wam mój tajemny przepis na sałatkę wielkanocną z zielonymi jajkami :)  Do przygotowania sałatki dla 2-3 osób potrzebne są: 2 garście mixu sałat 1 garść rukoli 1 ogórek- około 20 dag 2-3 rzodkiewki 10 dag mieszanki kiełków na patelnię 1 garść rzeżuchy ½ pęczka szczypiorku 1 czubata łyżka majonezu 4 czubate łyżki jogurtu naturalnego 1 duży ząbek czosnku 6 przepiórczych jajek 15 dag mrożonego szpinaku 3 duże różyczki brokułów Sól Pieprz Jajka myjemy, gotujemy 3-4 minuty we wrzącej wodzie. W tym samym czasie gotujemy różyczki brokułów do chwili aż będą jeszcze lekko twarde. Szpinak zalewamy niewielką ilością wody- około szklanki i gotujemy pod przykryciem. Ugotowane na twardo przepiórcze jajeczka obieramy ze skorupek i gotujemy w wodzie ze szpinakiem przez 6 minut (jeśli mamy sok szpinakowy możemy je zabarwić, dodając go do wody, zamiast liści szpinaku). Po tym czasie jajeczka hartujemy zimną wodą. Mieszankę kiełków smażymy 3-4 minuty na rozgrzanej patelni (możemy je usmażyć dodając odrobinę oleju, ale nie jest to konieczne), lekko solimy. Wszystkie pozostałe warzywa dokładnie myjemy i odsączamy z nadmiaru wody. Majonez mieszamy z jogurtem naturalnym. Dodajemy przeciśnięty przez praskę czosnek. Doprawiamy do smaku solą i pieprzem. Mix sałat nakładamy w formie okręgu na półmisek lub duży talerz. Pół ogórka obieramy, kroimy w cienki talarki, kładziemy na sałatę. Następnie układamy pokrojone na mała kawałeczki różyczki brokułów. Polewamy połową sosu. Posypujemy uprażonymi kiełkami i rukolą. Polewamy odrobiną sosu- zostawiając troszkę do dekoracji. Układamy przepiórcze jajka, które „malujemy” resztą sosu. Posypujemy rzeżuchą oraz drobno posiekanym szczypiorkiem. Brzegi półmiska dekorujemy kwiatkami wyciętymi z pozostałej połówki ogórka oraz rzodkiewek. Pozdrawiam serdecznie i życzę smacznego :) -Bernadetta   Koszt przygotowania: około 12,00 złotych. 