Podczas ostatniej wizyty u Brata, otrzymałam bojowe zadanie przygotowania indyka w całości... Moja Rodzinka od razu zastrzegła, że interesuje ich tylko dobre i soczyste mięso :P Wyobraźcie więc sobie, jak się stresowałam, zważywszy na fakt, że nigdy wcześniej nie piekłam indyka w całości. Na szczęście ten był nieduży i ważył "tylko" 3 kg. Postanowiłam posłuchać swojej intuicji i nafaszerować go jabłkami, a później polać magiczną glazurą... Rodzinka zgodnie orzekła, że indyk pieczony z jabłkami wyszedł rewelacyjny, ale przecież nie o same słowa chodzi, ale o czyny :D A więc 4 Chłopa i 2 kobietki (łącznie ze mną) zjadło całego ! indyka na jeden obiad :) Niestety jest też jedno "ale", przez to, że wszyscy byli głodni, nie pozwolili mi zrobić dobrego zdjęcia :( Mam jednak nadzieję, że mi wybaczycie i skorzystacie z tego prostego przepisu na indyka pieczonego. Do przygotowania indyka pieczonego z jabłkami potrzebujemy: 3 kg indyka 3 duże kwaśne jabłka 10 dag pokrojonego w cieniutkie plastry boczku lub szynki dojrzewającej 3 łyżki majeranku 12 dag masła 82 % 2 łyżki miodu 2 łyżki rozmarynu 1 łyżka ostrej papryki sól pieprz   Indyka dokładnie oczyszczamy, płuczemy i osuszamy papierowym ręcznikiem. W środku nacieramy połową majeranku, odrobiną soli i pieprzu. Z zewnątrz nacieramy mięso nieco większą ilością soli i pieprzu. Jabłka dokładnie myjemy, usuwamy gniazda nasienne. Kroimy na ósemki, mieszamy z pozostałym majerankiem. Jabłkami nadziewamy indyka. Otwór zszywamy lub spinamy wykałaczkami. Indyka obkładamy z wierzchu plasterkami boczku lub szynki dojrzewającej.  Mięso wkładamy do piekarnika nagrzanego do 180 stopni, pieczemy około 115 minut (zasada jest taka, aby na każdy kg indyka zarezerwować 30 minut pieczenia i dodać 20-25 minut na przyrumienienie). Gdy indyk ładnie się przyrumieni, odwracamy go na drugą stronę. Plasterki boczku lub szynki wyciągamy z piekarnika, gdy będą chrupiące. Po około 90 minutach pieczenia, na patelni rozpuszczamy masło. Dodajemy miód, ostrą paprykę i rozmaryn oraz odrobinę soli i pieprzu, dokładnie mieszamy. Glazurą polewamy indyka na 15 minut przez końcem czasu pieczenia. Podajemy np. z kluskami śląskimi i zasmażaną kapustą kiszoną.  Pozdrawiam serdecznie i życzę smacznego :) - Bernadetta   Koszt przygotowania: około 42,00 złotych. 