Święta Bożego Narodzenia kojarzą mi się nie tylko ze śledziami, barszczem z uszkami czy polewką z konopi :) To także, a dla niektórych przede wszystkim, zapach domowych ciast, w tym zwłaszcza piernika. To również czas błogiego lenistwa, kiedy miło usiąść z kubkiem kakao lub piernikowej czekolady na gorąco. Ta czekolada jest wyjątkowa, ale nie tylko z uwagi na ogromną ilość kalorii :P lecz przede wszystkim smak i zapach przypraw korzennych i karmelu. Aż nie sposób się powstrzymać, aby nie sięgnąć po kolejny kubek !  Piernikowa czekolada na gorąco Składniki: 1,2 litra mleka (max 2 % tłuszczu) 15 dag gorzkiej czekolady 1,5 łyżki domowej przyprawy do piernika 1 łyżka cukru pudru 3-4 łyżki syropu karmelowego do kawy orzechy włoskie do dekoracji   Przygotowanie: Mleko zagotowujemy. Dodajemy czekoladę połamaną na drobne kawałki i dokładnie mieszamy. Gdy czekolada całkowicie się rozpuści, wsypujemy cukier puder oraz domową przyprawę do piernika. Wlewamy syrop karmelowy i dokładnie mieszamy. Rozlewamy do kubków, przybieramy orzechami włoskimi. Czekoladę pijemy od razu po przygotowaniu.  Jeśli czekolada ostygnie, trzeba ją podgrzać i ponownie wymieszać wszystkie składniki.   Pozdrawiam serdecznie i życzę smacznego :) - Bernadetta   Czas przygotowania: około 10 minut Koszt przygotowania: około 8,00-9,00 złotych 