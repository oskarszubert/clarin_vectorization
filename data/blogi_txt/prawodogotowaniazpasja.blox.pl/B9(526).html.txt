Skandynawska przystawka z łososia była jedną z potraw, które miałam przyjemność przygotować (i zjeść :D) podczas warsztatów z Kurtem Schellerem. W oryginalnym przepisie należy przez 24 godziny marynować cały filet z łososia, ale my nie mieliśmy tyle czasu i marynowaliśmy rybkę już pokrojoną. Okazało się jednak, że przygotowana w ten sposób jest wyborna i okazała się nie tylko moją, ale także innych osób, faworytką tych warsztatów. Polecam ją wszystkim miłośnikom ryb, którzy nie boją się ich jeść na surowo.   Skandynawska przystawka z łososia wg Kurta Schellera   Składniki:  30 dag surowego filetu z łososia 1 mała garść soli 2 garści cukru pieprz grubo mielony garść koperku 2 cm kawałek imbiru olej rzepakowy oliwa z oliwek 1 łyżka musztardy dijon 10 dag wędzonego filetu z łososia chrzan w słoiczku natka pietruszki  1 ugotowany buraczek czerwony krem balsamiczny orzechy włoskie sól pieprz paluszki krabowe   Surowy filet z łososia (bez skóry i tłuszczu) kroimy w cienkie paseczki. W miseczce mieszamy sól z cukrem i drobno posiekanym koperkiem oraz łyżeczką pieprzu. Marynatę nakładamy na paseczki łososia.  Imbir obieramy, kroimy w cienkie paseczki lub plasterki. Rozkładamy na łososiu. Skrapiamy olejem. Odstawiamy do lodówki na co najmniej 60 minut. Fileta z wędzonego łososia układamy na folii spożywczej, nakładając brzegi na siebie. Smarujemy chrzanem. Układamy natkę pietruszki i zwijamy roladki (tak, jak sushi).  Tniemy na mniej więcej 3 cm kawałki. Buraczka obieramy ze skórki. Kroimy w bardzo cienkie plasterki. Układamy na dwóch półmiskach. Skrapiamy kremem balsamicznym. Doprawiamy solą i pieprzem. Posypujemy posiekanymi orzechami włoskimi. Obok carpaccio z buraczka układamy odsączonego z marynaty surowego łososia. Do marynaty (bez imbiru) dodajemy musztardę i tyle oliwy z oliwek, aby otrzymać gęsty sos. Doprawiamy do smaku pieprzem. Pastę nakładamy na surowego łososia. Talerz przybieramy dodatkowo przekrojonymi na pół paluszkami krabowymi oraz roladkami z łososia wędzonego. Podajemy od razy po przygotowaniu.  Pozdrawiam serdecznie i życzę smacznego :) -Bernadetta   Kosz przygotowania: około 30,00 złotych. 