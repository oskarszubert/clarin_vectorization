Dziś propozycja na szybki posiłek dla wszystkich zapracowanych osób oraz tych, którzy twierdzą, że nie mają talentu kulinarnego. Szybka sałatka makaronowa jest bardzo pożywna, więc można ją podać na obiadokolację lub spakować do pojemniczka i zjeść na drugi dzień na lunch w pracy.  Szybka sałatka makaronowa   Składniki: 50 dag makaronu 4 czubate łyżki pesto bazyliowego 1 czerwona papryka 1 duże dojrzałe awokado 1 puszka kukurydzy 5 dag rukoli sól pieprz   Przygotowanie: Makaron gotujemy zgodnie z przepisem na opakowaniu. Odcedzamy, hartujemy zimną wodą. Kukurydzę odsączamy z zalewy. Paprykę płuczemy, usuwamy gniazdo nasienne, kroimy w cienkie paski o długości 3-4 cm. Awokado przecinamy na pół, usuwamy pestkę. Obieramy ze skórki, każdą połówkę kroimy wzdłuż na pół, a następnie w cienkie paski. Rukolę płuczemy, odsączamy na sicie. Do makaronu dodajemy pesto i dokładnie mieszamy.  Wrzucamy warzywa, doprawiamy pieprzem i ewentualnie solą, ponownie mieszamy. Pozdrawiam serdecznie i życzę smacznego :) - Bernadetta   Czas przygotowania: około 20 minut Koszt przygotowania: około 13,00-14,00 złotych 