Kiedyś na Wielkanoc jadaliśmy tylko żurek- obowiązkowo na obiad, nigdy na śniadanie. Jakieś 10 lat temu moja Mama pierwszy raz przygotowała zupę chrzanową i od razu się w niej zakochałam. Dlatego w tym roku dam moim gościom wybór i podam na świąteczny obiad dwie zupy. A Wam polecam ten prosty przepis na zupę chrzanową, a za kilka dni znajdziecie również recepturę na absolutnie przepyszny żurek, który w tym roku przygotowałam.  Do przygotowania tej zupy potrzebujemy: 35 dag białej kiełbasy surowej 2 średnie marchewki 1 dużą pietruszkę 200 gram ostrego chrzanu ze słoiczka 100 ml słodkiej śmietany 12-36 % 1 liść laurowy 5 ziaren ziela angielskiego 8 ziaren czarnego pieprzu 1 łyżkę majeranku sól pieprz koperek i przepiórcze jajka do podania   Do białej kiełbasy dodajemy obraną, umytą i przekrojoną na 4 cześci marchewkę i pietruszkę. Zalewamy 1,5 litra wody. Dodajemy liść laurowy, ziele angielskie i czarny pieprz ziarnisty. Gotujemy 70-80 minut na wolnym ogniu pod przykryciem. Wywar przecedzamy, do gorącego dodajemy chrzan i słodką śmietanę. Doprawiamy do smaku solą, pieprzem i roztartym w dłoniach majerankiem. Usuwamy flak z kiełbasy i kroimy ją w ćwiartki talarków, dorzucamy do zupy. Zupę chrzanową podajemy z ugotowanymi na twardo przepiórczymi jajeczkami oraz drobno posiekanym koperkiem.   Pozdrawiam serdecznie i życzę smacznego :) - Bernadetta   Koszt przygotowania: około 10,00 złotych. 