Jestem krewetkowym maniakiem, a że na pomysł przygotowania zupy z krewetek z mlekiem kokosowym oraz sokiem z limonki i pomarańczy wpadłam już jakiś czas temu, gdy przygotowywałam krewetki w mleczku kokosowym, przy pierwszej nadarzającej się okazji musiałam ją ugotować. Zupa jest bardzo łatwa w przygotowaniu, aromatyczna, szybka (oczywiście pod warunkiem, że mamy już ugotowany wywar) i przede wszystkim pyszna ! Polecam wszystkim miłośnikom zup i owoców morza :)  Zupa z krewetek z mlekiem kokosowym   Składniki: 30-40 mrożonych krewetek (rozmiar 31/40) 750 ml wywaru warzywnego (może być także wywar z kurczaka) 100-150 ml mleka kokosowego 1 duża marchewka sok z 1/2 dużej pomarańczy sok z 1 limonki 1/2 chili 2 duże ząbki czosnku olej rzepakowy 1 czubata łyżka masła klarowanego sól pieprz Przygotowanie: Krewetki rozmrażamy, opłukujemy, osuszamy na durszlaku. Marchewkę obieramy, kroimy w cienkie paseczki o długości 2-3 cm. Obrany czosnek siekamy w bardzo drobną kostkę. Z chili usuwamy pestki i kroimy w cienkie talarki. Podgrzewamy 2-3 łyżki oleju rzepakowego. Wrzucamy marchewkę, a po minucie także czosnek i chili.  Gdy warzywa lekko się przyrumienią, zalewamy je wywarem warzywnym i gotujemy do chwili, aż marchewka zmięknie. Wlewamy sok z pomarańczy i limonki, zagotowujemy i ściągamy z ognia. Na patelni rozpuszczamy masło, wrzucamy krewetki i co chwilę mieszając, smażymy 2 minuty, a więc do chwili, gdy się leciutko przyrumienią. Doprawiamy solą i pieprzem. Krewetki wrzucamy do zupy. Dolewamy do smaku mleko kokosowe. Doprawiamy solą i pieprzem.  Podajemy od razu po przygotowaniu. Dobrze jest dodać do zupy także drobno posiekaną natkę pitruszki, ale ja miałam tylko jedną gałązkę, a do sklepu nie miałam siły się udać.   Pozdrawiam serdecznie i życzę smacznego :) - Bernadetta   Czas przygotowania: około 40 minut Koszt przygotowania: około 27,00 złotych 