Przepis na clafoutis z jabłkami znalazłam w książce "Kuchnia francuska. Podróże kulinarne. Tradycja, smaki, potrawy", którą kilka dni temu udało mi się kupić za niespełna 7,00 złotych :) Od razu, gdy go zobaczyłam, postanowiłam wypróbować, jak smakuje. Oczywiście przepis zmodyfikowałam pod siebie i muszę stwierdzić, że to proste ciasto jest jednocześnie bardzo smaczne. Dodatek orzechów włoskich sprawił, że moje jabłkowe clafoutis było dodatkowo przyjemnie chrupiące :)  Do jego przygotowania potrzebujemy: 1,2 kg twardych słodkich jabłek 13 dag masła 82 % 2/3 szklanki mąki pszennej 2/3 szklanki cukru 2/3 szklanki mleka 2/3 szklanki śmietany 30 % 4 średnie jajka 1,5 łyżeczki proszku do pieczenia 7 dag orzechów włoskich 1 łyżkę cukru waniliowego cukier puder   Jabłka obieramy, usuwamy gniazda nasienne i każde kroimy na 8 równych części. Na patelni rozpuszczamy 5 dag masła i podsmażamy na rumiano jabłka. Po 4-5 minutach dodajemy połowę cukru i smażymy jeszcze 5 minut. Jabłka wykładamy na formę do tarty, posypujemy pokruszonymi na średnie kawałki (ale nie siekanymi) orzechami. Mleko miksujemy z jajkami i śmietaną przez 5-10 sekund. Mieszamy mąkę pszenną z cukrem, proszkiem do pieczenia i cukrem waniliowym (przepis na domowy cukier znajdziecie tutaj). Dodajemy pozostałe drobno pokrojone masło. Do suchych składników, wlewamy powoli składniki płynne i miksujemy na wolnych obrotach. Gdy składniki ładnie się połączą, wylewamy masę na jabłka. Pieczemy w piekarniku nagrzanym do 180 stopni przez 20 minut, po czym zmniejszamy temperaturę do 160 stopni i pieczemy jeszcze około 20 minut. Posypujemy cukrem pudrem. Jemy na ciepło lub na zimno (mnie najbardziej smakowało 24 godziny po wyciągnięciu z piekarnika).  Smacznego :) -Bernadetta   Koszt przygotowania: około 16,00 złotych. 