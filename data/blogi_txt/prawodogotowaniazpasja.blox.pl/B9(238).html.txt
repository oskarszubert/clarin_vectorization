Ostatnio, w ramach cyklu przepis z książką, podałam Wam nieco odmieniony przepis na kiszone cytryny wg Jamiego Olivera. Przyszła więc pora na coś słodkiego. Przepis na kruche ciasto milionera znalazłam w książce "120 wypieków" z serii "Z kuchennej półeczki". Wydało mi się podejrzane, że zgodnie z tym przepisem na formę o boku 23 cm nakazano użyć tylko 400 ml skondensowanego mleka, a także przeraziła mnie ilość cukru. Pokombinowałam więc i przygotowałam swoją- nieco odmienioną wersję i śmiem twierdzić, że zdjęcie zamieszczone w książce obok wypieku, nie pokryłoby się z rzeczywistością, gdybym postanowiła użyć tylko 400 ml mleka. Masa wyszłaby wtedy na pewno o wiele cieńsza, a nie równa grubości ciasta. Poza tym z podanej w przepisie ilości cukru otrzymalibyśmy słodki ulepek, a nie coś co można zjeść ze smakiem. Dlatego moje poprawki uważam za w pełni udane i z czystym sumieniem polecam Wam to ciacho :)  Do jego przygotowania potrzebujemy: Na ciasto: 12 dag masła 17 dag mąki 2 płaskie łyżki cukru   Na masę: 10 dag masła 3 puszki po 400 gram skondensowanego niesłodzonego mleka 5 łyżek cukru   Na polewę: 10 dag gorzkiej czekolady 10 dag mlecznej czekolady 50 ml śmietany 30 %   Dodatkowo: 8 dag płatków migdałowych   Do mąki dodajemy pokrojone w kostkę masło. Ucieramy do chwili, aż zacznie ono przypominać zacierki. Wsypujemy cukier i energicznie zagniatamy dosyć twarde ciasto. Wykładamy do wysmarowanej masłem kwadratowej foremki o bokach 23 cm. Nakłuwamy widelcem. Pieczemy około 20 minut w piekarniku nagrzanym do 180 stopni. Gdy ciasto wystygnie, przygotowujemy masę. Masło rozpuszczamy w garnku o grubym dnie. Dodajemy mleko oraz cukier i gdy zacznie się gotować, zmniejszamy ogień i ciągle mieszając, gotujemy aż powstanie nam gęsty krem. Rozsmarowujemy krem równomiernie na cieście, pozostawiamy do zastygnięcia. Śmietanę zagotowujemy, dodajemy połamaną czekoladę, mieszamy do całkowitego rozpuszczenia. Wylewamy na krem, posypujemy płatkami migdałów. Odstawiamy na co najmniej pół godziny.   Pozdrawiam serdecznie i życzę smacznego :) - Bernadetta   Koszt przygotowania: około 27, 00 złotych 