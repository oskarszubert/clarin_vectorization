Kto do mnie zagląda regularnie, ten pewnie wie, że uwielbiam zupę pomidorową. Moją ulubioną jest oczywiście zupa krem ze świeżych pomidorów (np. taką) i aby móc cieszyć się tym smakiem również zimą, kiedy pomidory tylko ładnie wyglądają, ale nie mają żadnego smaku, przygotowuję domowy przecier pomidorowy. Jego dodatkową zaletą jest to, że oprócz zup, można użyć go do przyrządzenia rozmaitych makaronów, sosów, czy choćby ketchupu, dlatego w sezonie przetwarzam tych pomidorów hurtowe ilości, aby przez całą zimę i wiosnę móc cieszyć się ich smakiem. Jednorazowo przerabiam jednak max. 15-20 kg pomidorów, bo na większe ilości nie mam po prostu garnków :P   Domowy przecier pomidorowy    Składniki: 15 kg pomidorów 1 płaska łyżka soli oliwa z oliwek   Przygotowanie: Pomidory płuczemy, nacinamy na czubku na krzyż. Sparzamy wrzątkiem i obieramy ze skórki. Kroimy na mniejsze kawałki, dusimy pod przykryciem przez 5 minut, a następnie odkryte na wolnym ogniu przez co najmniej 3-4 godziny. Jeśli przesmażamy pomidory w mniejszych partiach, czas duszenia odpowiednio skracamy. Pomidory miksujemy dokładnie blenderem i przecieramy przez gęste sito, aby pozbyć się wszystkich pestek. Gorący przecier przelewamy do słoiczków. Na wierzch wlewamy po łyżce oliwy, zakręcamy i pasteryzujemy przez 10 minut. Zwykłe słoiczki po pasteryzacji odwracamy do góry dnem, a weki ustawiamy normalnie i pozostawiamy do wystudzenia. W sezonie nie ma potrzeby dodawać do przecieru cukru, gdyż pomidory są wystarczająco słodkie.   Pozdrawiam serdecznie :) - Bernadetta   Czas przygotowania: około 6 godzin Koszt: około 15,00- 20,00 złotych 