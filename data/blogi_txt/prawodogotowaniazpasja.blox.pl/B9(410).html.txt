Rano obiecałam Wam nowy cykl kulinarny, w którym będę przedstawiać przepisy podpatrzone w książkach kucharskich. Mam jednak nadzieję, że wybaczycie mi, gdyż nie przygotowuję potraw w 100 % wg przepisów, tylko staram się zawsze dopasować je do swoich potrzeb. Tylko raz skusiłam się, aby przygotować ciasto dokładnie wg przepisu i wylądowało ono w koszu, więc od tamtej pory staram się zawsze ufać swojej intuicji :) Przepis na to ciasto znalazłam w książce Sophie Dahl. Troszkę je jednak zmodyfikowałam, biały cukier zastąpiłam brązowym oraz kandyzem, zmniejszyłam również jego ilość. Skórkę i sok z pomarańczy zastąpiłam limonką, zrezygnowałam również z pasty waniliowej oraz zmniejszyłam ilość proszku do pieczenia. Okazało się, że łatwe ciasto czekoladowe podbiło serca moich Braci i Męża oraz pozostałych członków Rodziny. Mnie również bardzo smakowało, nie bylo zbyt słodkie, ale za to mocno wilgotne- po prostu pyszne ! Nie da się go jednak zbyt dużo zjeść, gdyż człowiek szybko robi się syty, ale to chyba nie jest jego wada, a ogromna zaleta :) Do jego przygotowania potrzebujemy: 30 dag masła 82 % lub dobrej margaryny 30 dag cukru brązowego 10 dag kandyzu 4 średnie jajka 350 gram mąki pszennej typ 500 80 g dobrego kakao 1 łyżeczka proszku do pieczenia 125 ml mleka 2 % pasteryzowanego 125 ml wrzącej wody 2 dojrzałe limonki 15 dag orzechów włoskich 20 dag dobrej gorzkiej czekolady 250 ml śmietany 30 % skórka pomarańczowa serduszka cukrowe tłuszcz do wysmarowania formy Tortownicę o średnicy 25 cm smarujemy tłuszczem i wykładamy papierem. Limonkę dokładnie myjemy, parzymy wrzątkiem, osuszamy. Skórkę ścieramy na tarce o drobnych oczkach, sok wyciskamy. Orzechy włoskie drobno siekamy. Mąkę przesiewamy z proszkiem do pieczenia. Miękkie masło miksujemy około 2 minut. Dodajemy brązowy cukier i dokładnie miksujemy. Ciągle ubijają dodajemy po jednym jajku. Wsypujemy mąkę z proszkiem, zmniejszamy obroty do minimum i gdy wszystkie składniki się połączą, dodajemy kakao. Wlewamy letnie mleko i miksujemy dokładnie. Zagotowujemy wodę i wlewamy ją powoli do ciasta. Dodajemy sok i skórkę z limonki i chwilę razem miksujemy. Wsypujemy 12 dag orzechów włoskich i kandyz. Masę przekładamy do tortownicy. Pieczemy 60 minut w piekarniku nagrzanym do 180 stopni, wyciągamy z piekarnika, pozostawiamy do przestudzenia. Śmietanę zagotowujemy, zmniejszamy ogień, dodajemy połamaną czekoladę. Ciągle mieszamy do całkowitego rozpuszczenia się czekolady. Polewą smarujemy wierzch i boki ciasta. Przybieramy skórką pomarańczową, pozostałymi orzechami i cukrowymi serduszkami.  Pozdrawiam serdecznie i życzę smacznego :) -Bernadetta   Koszt przygotowania: około 30,00 złotych. 