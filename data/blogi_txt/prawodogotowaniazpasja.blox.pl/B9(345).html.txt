Prosta, całkiem zgrabna i pyszna przekąska na Sylwestra lub rodzinną imprezę. Jeśli pieczarki faszerowane kaszą gryczaną podacie z jakąś surówką i np. dodatkową porcją kaszy, nadadzą się nie tylko na przekąskę, ale i obiad.  Po upieczeniu pieczarki są bardzo soczyste, dlatego jakiekolwiek sosy, czy ketchup, są zbędne. Najlepiej jeść pieczarki same.  Pieczarki faszerowane kaszą gryczaną   Składniki: 6 dużych pieczarek 1/2 średniej cebuli 1/2 szklanki ugotowanej kaszy gryczanej 8 dag żółtego sera masło olej rzepakowy sól pieprz   Przygotowanie: Pieczarki płuczemy, obieramy ze skórki. "Wykręcamy" ogonki i siekamy je w bardzo drobną kostkę. Cebulę kroimy w kosteczkę i podsmażamy na rumiano na rozgrzanym oleju rzepakowym. Po chwili dodajemy pokrojone pieczarki. Smażymy razem 2-3 minuty. Doprawiamy odrobiną soli. Gdy pieczarki wystygną, wrzucamy je do ugotowanej kaszy gryczanej wraz ze startym na grubych oczkach żółtym serem. Doprawiamy do smaku solą i pieprzem. Kaszą faszerujemy pieczarki. Na wierzch każdej z nich nakładamy cienki plasterek masła. Pieczemy w piekarniku nagrzanym do 180 stopni do chwili rozpuszczenia się sera i przyrumienienia pieczarek (około 12- 15 minut). Podajemy od razu po przygotowaniu. Pozdrawiam serdecznie i życzę smacznego :) - Bernadetta   Czas przygotowania: około 20 minut + czas pieczenia Czas pieczenia: około 12-15 minut Koszt przygotowania: około 7,00- 8,00 złotych 