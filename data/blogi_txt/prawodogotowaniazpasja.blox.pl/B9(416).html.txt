Nie znam nikogo kto nie lubi gruszek. Z serem kozim już różnie bywa wśród mojej Rodziny i znajomych, ale ja osobiście go uwielbiam. I tak sobie myślę, że połączenie tych dwóch składników przekona do niego wszystkich sceptyków, a co najmniej zdecydowaną ich większość, gdyż gruszka neutralizuje smak sera i doskonale się z nim komponuje.  A tym wszystkim, którzy lubią ser kozi, polecam także przystawkę z buraczka czerwonego, omlet z botwinką i serem czy grillowaną kanapkę z rukolą i truskawkami, gdyż idealnie się on komponuje nie tylko z warzywami, ale również owocami.  Przystawka z sera koziego i gruszki  Składniki: 10 talarków z sera koziego 1 dojrzała gruszka 5 kromek chleba rukola 1 łyżeczka miodu 1 łyżka oleju rzepakowego 1 łyżka octu winnego płatki migdałów pieprz Przygotowanie: Gruszkę obieramy, usuwamy gniazdo nasienne i kroimy w drobną kostkę. Ocet winny mieszamy z olejem rzepakowym i miodem. Doprawiamy pieprzem.  Aby gruszka nie ściemniała, od razu po pokrojeniu zalewamy ją miodową marynatą. Pieczywo opiekamy na rumiano w tosterze. Kilka listków rukoli drobno siekamy. Każdą kromkę pieczywa przecinamy na pół i kładziemy po łyżce gruszki, posypujemy posiekaną rukolą. Układamy po talarku sera koziego. Posypujemy uprażonymi na suchej patelni płatkami migdałów. Przekąskę z sera koziego i gruszki możemy podać na półmisku lub talerzu wyłożonym listkami rukoli.  Pozdrawiam serdecznie i życzę smacznego :) - Bernadetta   Czas przygotowania: około 15 minut Koszt przygotowania: około 8,00 złotych 