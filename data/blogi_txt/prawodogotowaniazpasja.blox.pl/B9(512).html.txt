Niedawno kupiłam sobie oryginalny sos figowo- musztardowy. I zastanawiając się do czego mogłabym go wykorzystać od razu przyszło mi na myśl połączenie owoców z serem pleśniowym. Początkowo pomyślałam o gruszkach, ale nie udało mi się ładnych kupić. Na szczęście Brat obdarował mnie pięknym- soczystym i słodkim- ciemnym winogronem. Sałatka z serem pleśniowym i winogronem okazała się nie tylko bardzo szybka, ale przede wszystkim pyszna i sycąca. Ja zjadłam ją samą, ale możecie śmiało podać do niech chrupiące grzanki. Co prawda możecie kupić ser pleśniowy znacznie tańszy od cambozoli, ale właśnie ten pasuje mi do tej sałatki idealnie, dlatego jeśli macie do niego dostęp- polecam :)    Do przygotowania tej sałatki potrzebujemy: 10 dag mixu sałat 8 dag sera pleśniowego cambozola 10-12 dużych kulek ciemnego winogrona 3 łyżki łuskanego słoneczniku 1 łyżeczka sosu figowo- musztardowego 3-4 łyżki oleju rzepakowego 2 łyżki octu winnego sól pieprz   Sałatę płuczemy, odsączamy na sicie. Rozsypujemy na półmisku lub talerzu. Winogrono dokładnie myjemy, przecinamy na ćwiartki, usuwamy pestki. Ziarna słoneczniku prażymy na rumiano na suchej patelni, studzimy. Olej rzepakowy mieszamy z sosem figowo- musztardowym i octem winnym. Doprawiamy odrobiną soli i pieprzu. Polewamy równomiernie miks sałat. Sałatę przybieramy ćwiartkami winogron oraz niedużymi kawałkami sera pleśniowego. Posypujemy uprażonym słonecznikiem. Podajemy od razu po przygotowaniu.   Pozdrawiam serdecznie i życzę smacznego :) - Bernadetta   Koszt przygotowania: około 12,00 złotych. 