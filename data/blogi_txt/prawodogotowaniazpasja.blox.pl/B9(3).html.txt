Babeczki bez pszennej mąki i cukru. Zamiast nich dodałam zmieloną kaszę gryczaną i orzechy brazylijskie oraz syrop z agawy. Taki mały eksperyment, który okazał się bardzo udany. Już w trakcie mieszania składników na ciasto ogarnęło mnie przerażenie, które kulminacyjny moment przybrało po wsadzeniu babeczek do piekarnika. Po 16 minutach pieczenia okazało się, że wizualnie wszystko jest ok- babeczki ładnie urosły- nawet ciut za bardzo :P Pozostało tylko je ostudzić, przygotować krem i skosztować...  Po pierwszym kęsie żałowałam, że nie zrobiłam tych babeczek więcej- wyszły przepyszne ! Puszyste, mocno czekoladowe, niezbyt słodkie. To jeden z najlepszych czekoladowych deserów, jakie w życiu jadłam. Babeczki czekoladowe z kremem mascarpone są idealne na Walentynki- proste w przygotowaniu, więc nie będziecie musieli godzinami siedzieć w kuchni, a do tego mają w sobię dużo naturalnego afrodyzjaku, jakim jest czekolada :)  Babeczki czekoladowe z kremem mascarpone- bez cukru i mąki   Składniki na 7 babeczek: 10 dag masła 10 dag gorzkiej czekolady 2 średnie jajka 3-4 łyżki syropu z agawy 6 dag orzechów brazylijskich 2 duże łyżki suchej kaszy gryczanej szczypta soli 1/4 łyżeczki proszku do pieczenia Składniki na krem: 100 ml śmietany 30 % 10 dag sera mascarpone 2 łyżki syropu z agawy   Przygotowanie: Kaszę gryczaną mielimy w młynku do kawy. Orzechy brazylijskie miksujemy w pojemniku blendera. Masło wkładamy do niedużego garnka i rozpuszczamy na wolnym ogniu. Ściągamy garnek na kratkę i do gorącego masła dodajemy czekoladę, połamaną na małe kawałki. Mieszamy do całkowitego rozpuszczenia. Oczywiście do babeczek można też czekoladę z masłem rozpuścić w kąpieli wodnej, ale do tego deseru nie ma takiej potrzeby. Czekoladę odstawiamy do przestudzenia. Energicznie mieszając dodajemy jajka oraz syrop z agawy. Wsypujemy zmiksowaną kaszę, orzechy brazylijskie, szczyptę soli oraz proszek do pieczenia, dokładnie mieszamy. Ciasto nakładamy równomiernie do 7 foremek na muffinki. Pieczemy 16 minut w piekarniku nagrzanym do 170-180 stopni. Sprawdzamy suchym patyczkiem, czy babeczki są upieczone. Jeśli babeczki zbytnio się przyrumienią, przykrywamy je w trakcie pieczenia papierem. Upieczone babeczki wyciągamy z piekarnika i odstawiamy do wystudzenia.   Bitą śmietanę ubijamy na sztywno, dodając pod koniec po łyżce syropu z agawy oraz sera mascarpone. Kremem przybieramy babeczki. Możemy je dodatkowo udekorować kolorowymi perełkami i serduszkami.    Pozdrawiam serdecznie i życzę smacznego :) - Bernadetta   Czas przygotowania: około 30 minut + czas pieczenia i studzenia Koszt przygotowania: około 17,00 złotych 