Dziś mam dla Was przepis na pyszne i bardzo łatwe kokosowe trufle z kaszy kuskus. Robi się je ekspresowo i na pewno są też nieco zdrowsze od tradycyjnych, gdyż ponad 50 % ich objętości stanowi kasza kuskus. Jeśli macie natomiast ochotę na trufle z kaszy gryczanej, to polecam Wam mój drugi zdrowy przepis.  Do ich przygotowania potrzebujemy: 300 ml kaszy kuskus 200 ml śmietany 30 % 10 dag herbatników bez czekolady 15 podłużnych biszkoptów 3 dag masła 82 % 20 dag dobrej białej czekolady 60 ml likieru jajecznego żurawina suszona wiórki kokosowe szczypta soli   Kuskus zalewamy wrzącą wodą 1 cm ponad powierzchnię kaszy. Lekko solimy, w razie potrzeby dolewamy nieco wrzątku. Herbatniki i biszkopty dokładnie rozdrabniamy blenderem. Miksujemy również przygotowany wcześniej kuskus. Masło rozpuszczamy. Wlewamy śmietanę, dodajemy połamaną czekoladę i mieszamy do całkowitego rozpuszczenia. Po lekkim przestudzeniu, masę dodajemy do kaszy z herbatnikami i ciastkami. Wlewamy likier jajeczny i dokładnie mieszamy. Masę wstawiamy na 10 minut do lodówki, aby nieco się schłodziła. Nabieramy łyżkę masy, w środek wkładamy po 3-4 kawałki żurawiny. Formujemy kulki wielkości orzecha włoskiego. Obtaczamy w wiórkach kokosowych. Pozdrawiam serdecznie i życzę smacznego :) - Bernadetta   Koszt przygotowania: około 18,00 złotych. 