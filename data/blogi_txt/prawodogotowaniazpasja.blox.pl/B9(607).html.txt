Tort naleśnikowy naturalnie fioletowy to moja propozycja na śniadanie lub deser dla małych i dużych, bo żeby otrzymać kolorowe danie, nie trzeba wcale używać sztucznych barwników- wystarczy trochę wyobraźni.  Powiem Wam szczerze, że jestem przerażona tym, iż niektórzy z moich znajomych używają barwników spożywczych co najmniej 2-3 razy w tygodniu. Mnie zdarzyło się to na razie chyba raz w życiu (do zabarwienia lukru plastycznego) i póki co nie mam takiej potrzeby, by znowu po nie sięgnąć. A takie fioletowe naleśniki to nie tylko uczta dla oczu, ale i ciała. Odkąd przed rokiem wpadłam na pomysł zabarwienia naleśników borówką amerykańską, zdarzyło mi się popełnić je już kilka razy. Jeden z takich pomysłów na fioletową wieżę naleśnikową, znajduje się już od dawna na blogu, ale jest nieco inny od tego, więc również Wam ją polecam. Co prawda na widok tamtego zdjęcia chce mi się płakać, ale gdy porównuję je do aktualnych, od razu widzę, że warto pstrykać te setki fotek, bo choć do ideału jeszcze wieeele im brakuje, to już nie jest tak źle, jak przed rokiem. Oczywiście zamiast borówek amerykańskich możecie użyć jagód, które również doskonale barwią ciasto naleśnikowe. Z podanych proporcji wyszły mi 3 takie torciki, a i jeszcze kilka naleśników zostało w trakcie pochłonięte przez moje dwa Głodomory :)   Naturalnie fioletowe naleśniki/ tort naleśnikowy ﻿ Składniki: 1 szklanka mleka 1 szklanka + 3 łyżki mąki pszennej 2 jajka 1 szklanka borówki amerykańskiej + 2-3 łyżki do dekoracji 1 dojrzała nektarynka zielone winogrono 50 dag serka homogenizowanego waniliowego olej rzepakowy szczypta soli frużelina czereśniowa   Przygotowanie: Borówki dokładnie myjemy, osuszamy. Szklankę owoców miksujemy. Żółtka oddzielamy od białek, dodajemy mleko, zmiksowane borówki i mąkę. Dokładnie mieszamy. Białka ubijamy na sztywną pianę ze szczyptą soli. Dodajemy do ciasta naleśnikowe i dokładnie, ale delikatnie, mieszamy. Odstawiamy na 20 minut. W tym czasie myjemy pozostałe owoce. Nektarynkę obieramy ze skórki i siekamy w drobną kostkę. Winogrono przecinamy na pół, usuwamy pestki. Rozgrzewamy patelnię do naleśników i przy pomocy pędzelka smarujemy ją odrobiną oleju. Smażymy na rumiano placuszki naleśnikowe. Naleśnik smarujemy serkiem homogenizowanym. Przykrywamy kolejnym naleśnikiem, który smarujemy frużeliną . Następnie kładziemy kolejno 2-3 placuszki posmarowane serkiem. Boki i wierzch naszego naleśnikowego tortu smarujemy serem. Przybieramy owocami. Podajemy od razu po przygotowaniu. Pozdrawiam serdecznie i życzę smacznego :) - Bernadetta   Czas przygotowania: około 50-60 minut Koszt: około 14,00 złotych. 