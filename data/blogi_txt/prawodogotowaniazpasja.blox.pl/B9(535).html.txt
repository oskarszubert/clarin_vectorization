Niedawno kupiłam kilka tuszek śledziowych bez wnętrzności i głów. Zmieniłam jednak plany i tuszki wrzuciłam do zamrażarki. Po kilku dniach miałam trochę więcej czasu, a do tego nabrałam ogromnej ochoty na śledzie, więc postanowiłam je rozmrozić. Przygotowałam wersję minimalistyczną, z kilkoma dodatkami, ale bardzo smaczną- zupełnie inną od tych, które można dostać w sklepach. Z czystym sumieniem więc Wam polecam mój przepis na śledzia smażonego w pomidorach z orzechami.  Do jego przygotowania potrzebujemy: 6 większych tuszek śledziowych 180 ml pomidorów lekko smażonych 1/2 papryczki chili 5 dag orzechów włoskich 2 czubate łyżki masła klarowanego 1 płaskę łyżkę jasnego miodu 2 łyżki mąki pszennej   Tuszki płuczemy, osuszamy papierowym ręcznikiem. Wycinamy kręgosłupy. Śledzie obtaczamy w mące pszennej, jej nadmiar strząsamy. Przesmażamy z obu stron na rumiano na rozgrzanym maśle. Śledzie ściągamy na talerz, a na maśle podsmażamy przez minutę pokrojoną w półplasterki papryczkę chili. Dodajemy lekko podsmażone pomidory i 2/3 posiekanych orzechów, zagotowujemy i od razu wyłączamy ogień. Dodajemy miód, dokładnie mieszamy, wyrównujemy powierzchnię. Na pomidorach układamy podsmażone tuszki śledziowe, przykrywamy patelnię pokrywką i odstawiamy na 5 minut. Tuszki układamy na talerzu. Każdą z nich smarujemy pomidorami z chili. Posypujemy pozostałymi orzechami. Podajemy na ciepło lub na zimno. Pozdrawiam serdecznie i życzę smacznego :) -Bernadetta   Koszt przygotowania: około 8,00 złotych. 