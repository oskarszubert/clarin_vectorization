W środku tygodnia ciężko jest znaleźć dłuższą chwilę na gotowanie, dlatego z reguły przygotowuję szybkie dania z produktów, które z reguły mam po ręką. Ostatnio zrobiłam zapiekankę makaronową z kiełbasą i cukinią. Fakt, przepisów na zapiekanki jest całe mnóstwo, ale nie mając czasu na gotowanie, zazwyczaj nie mam go też, aby je przeglądać i w takich sytuacjach idę po prostu na żywioł. Mimo, że ekspresowy w przygotowaniu, obiad bardzo nam smakował i dlatego polecam Wam tę zapiekankę zwłaszcza w kryzysowych sytuacjach :)  Do jej przygotowania potrzebne są: 25 dag pełnoziarnistego makaronu (np. piór) 10 dag zwykłego makaronu pszennego o takim samym kształcie, jak pełnoziarnisty 20 dag wiejskiej kiełbasy 1 średnia cebula 10 dag żółtego sera 15 dag cukini 300 ml słodkiej śmietany 18 lub 30 % 3 jajka 3 czubate łyżki ostrej lutenicy olej rzepakowy sól zioła dalmatyńskie lub prowansalskie Makaron gotujemy al dente w lekko osolonej wodzie. Odcedzamy, hartujemy zimną wodą. Cebulę obieramy, kroimy w drobną kostkę, a kiełbasę w cienkie talarki. Cukinię myjemy, kroimy w ćwiartki talarków. Na patelni rozgrzewamy 2-3 łyżki oleju. Przez 2 minuty smażymy cebulę z kiełbasą. Dodajemy cukinię i smażymy jeszcze 4-5 minut. Śmietanę miksujemy z jajkami i lutenicą. Doprawiamy solą i ziołami. Makaron mieszamy z kiełbasą z warzywami i układamy w żaroodpornym naczyniu. Zalewamy śmietaną. Posypujemy startym na grubych oczkach serem. Pieczemy 15-20 minut w piekarniku nagrzanym do 180 stopni. Podajemy od razu po przygotowaniu.  Pozdrawiam serdecznie i życzę smacznego :) -Bernadetta   Koszt przygotowania: około 14,00 złotych. 