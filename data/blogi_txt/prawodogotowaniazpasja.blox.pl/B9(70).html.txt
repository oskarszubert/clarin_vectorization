Zdążyłam Was już przejrzeć i wiem, że lubicie domowe słodycze: ciasta, desery, batoniki... I dlatego kuszę dziś pysznym deserem z mascarpone i musem z borówek. Deser bardzo smakował mnie i Krzyśkowi oraz naszym Gościom. Julcia co prawda nie chciała zjeść musu z borówek, a w zasadzie to nawet go nie spróbowała, ale wszystko inne pochłonęła w zastraszającym tempie :D Wcześniej jadła wszystko bez wyjątku, a teraz (chyba pod wpływem dzieciaków z przedszkola) zdarza Jej się marudzić, że czegoś nie lubi, mimo, że nawet tego nie spróbowała.   Deser z mascarpone i musem z borówek   Składniki: na mus: 20 dag borówek amerykańskich 1 łyżka cukru 1 łyżka galaretki wiśniowej   na krem z mascarpone: 200 ml śmietany 30 % 125 g sera mascarpone 2 łyżki cukru pudru trzcinowego 2 łyżeczki cukru wanilinowego Dodatkowo: sos deserowy o smaku mango wiśnie suszone Przygotowujemy mus z borówek: Borówki zasypujemy cukrem, gotujemy około 10 minuty na średnim ogniu. Dodajemy galaretkę, dokładnie mieszamy. Dokładnie miksujemy. Przekładamy do 6 pucharków o pojemności 150 ml.    Przygotowujemy krem z mascarpone: Śmietanę miksujemy na sztywno, dodając pod koniec cukier puder oraz cukier wanilinowy.  Ciągle miksując na niewielkich obrotach, dodajemy mascarpone. Rozkładamy na musie z borówek. Na środku nakładamy spory kleks sosu deserowego. Przybieramy suszonymi wiśniami.   Pozdrawiam serdecznie i życzę smacznego :) -Bernadetta   Czas przygotowania: około 20 minut Koszt przygotowania: około 10,00 złotych 