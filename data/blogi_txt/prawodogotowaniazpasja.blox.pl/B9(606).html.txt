18 kwietnia moja Córeczka skończyła 2 lata :) Jej, jak ten czas leci... Impreza więc musiała być i to taka, aby Julcia ją długo pamiętała. Były więc czapeczki z Kubusiem Puchatkiem, gwizdki z Tygryskiem, bańki mydlane, mnóstwo baloników, góra przygotowanego przeze mnie jedzenia i oczywiście tort ! Nad tym ostatnim myślałam długo. Przede wszystkim zastanawiałam się czy szaleć z masą cukrową czy postawić na bitą śmietanę ? Doszłam do wniosku, że o ile torty z masą cukrową prezentują się wspaniale, to ze smakiem już nie do końca tak jest. Gdy zadecydowałam, że torcik będzie miał kształ motylka, wiedziałam już że na pewno masa cukrowa nie będzie odpowiednia. Chciałam bowiem, aby tort motylek był choć z pozoru lekki jak piórko. W ubiegłym roku kupiłam bowiem spray do dekoracji ciast, który miał być różowy, a w praktyce okazał się krwiście czerwony- totalna klapa ! I choć tort wszystkim smakował, to wizualnie nie spełnił moich oczekiwań. Postanowiłam więc zrobić wszystko, aby w tym roku nie było takich niespodzianek i by tort nie tylko smakował, ale i ładnie się prezentował. I muszę przyznać, a nieczęsto to robię, że jestem z siebie zadowolona. Tort motylek był pracochłonny i czasochłonny, ale smakował i podobał się wszystkim, a Julcia była tak zaskoczona, że początkowo słowa nie mogła wydusić. No i zjadła większy kawałek niż ja :D Tort motylek to fantastyczna propozycja na przyjęcie urodzinowe- głównie dla dzieci. Oczywiście można przygotować tort w ciemniejszych barwach, ale mnie właśnie taki jasny najbardziej się podoba :)  Do przygotowania tortu potrzebujemy:   Na biszkopt: 8 średnich jajek 1/2 szklanki mąki pszennej 1 szklankę mąki ziemniaczanej 1/2 szklanki cukru 1 łyżeczkę proszku do pieczenia 2 łyżki octu winnego szczyptę soli tłuszcz i mąkę krupczatkę do formy   Do przełożenia: 2 galaretki truskawkowe 40 dag truskawek 300 ml śmietany 30 % 50 ml mleka 2 % 2 łyżki cukru pudru 1 łyżkę żelatyny   Do nasączenia: 1 torebkę czarnej herbaty 1/2 limonki Dodatkowo: 700 ml śmietany 30 % 3 opakowania usztywniacza do śmietany 5-6 łyżek cukru pudru kolorowe kuleczki, motylki i cukier do dekoracji   Przygotowujemy biszkopt: Dno tortownicy smarujemy masłem i obsypujemy mąką krupczatką. Biała oddzielamy od żółtek i ubijamy na sztywno ze szczyptą soli. Pod koniec dodajemy cukier. Do żółtek dodajemy ocet oraz proszek do pieczenia, dokładnie mieszamy. Wlewamy do  białek, chwilę razem ubijamy. Wsypujemy przesianą mąkę pszenną zmieszaną z mąką ziemniaczaną i delikatnie ale dokładnie mieszamy (w jedną stronę, zagarniając także mąkę, która opadnie na dno miski). Ciasto wlewamy do tortownicy o średnicy 24-26 cm. Pieczemy przez 50 minut w piekarniku nagrzanym do 160 stopni. Sprawdzamy drewnianym patyczkiem czy biszkopt jest upieczony i w razie potrzeby wydłużamy nieco czas pieczenia. Herbatę zalewamy 150 ml wrzącej wody, studzimy. Dodajemy sok z limonki. Biszkopt odstawiamy do całkowitego wystudzenia. Tortownicę myjemy i wykładamy dno oraz boki papierem do pieczenia (zapobiegnie to przejściu na ciasto nieprzyjemnego metalicznego zapachu). Biszkopt przecinamy na 4 blaty: 3 o grubości około 1 cm i jeden (ten od spodu) nieco grubszy. Przełożenie: 1 galaretkę rozpuszczamy w 350-400 ml wrzącej wody. Po lekkim przestudzeniu dodajemy połowę dokładnie wypłukanych, pozbawionych szypułek i pokrojonych w kostkę truskawek. Najgrubszy krążek ciasta układamy na spodzie tortownicy. Nasączamy go równomiernie 2/5 herbaty z limonką. Gdy galaretka z truskawkami zacznie mocno zastygać, wykładamy ją na biszkopt, wyrównujemy powierzchnię i przykrywamy kolejnym krążkiem ciasta, lekko dociskamy. Wkładamy do lodówki na godzinę. 300 ml śmietany ubijamy na sztywno z cukrem pudrem. Żelatynę rozpuszczamy we wrzącym mleku i ciągle miksując dodajemy cienkim strumieniem do śmietany. Powstałą masę od razu wykładamy na nasączony połową pozostałej herbaty biszkopt. Przykrywamy kolejnym krążkiem ciasta, dociskamy. Wkładamy do lodówki na kolejną godzinę. Drugą galaretkę przygotowujemy z truskawkami w ten sam sposób, jak pierwszą. Gdy zacznie mocno tężeć, wykładamy ją na biszkopt nasączony pozostałą herbatą i przykrywamy ostatniem krążkiem ciasta. Wkładamy do lodówki na 2-3 godziny. Wykończenie: Po tym czasie zdejmujemy obręcz tortownicy i przecinamy tort na pół. Następnie na środku tortu wycianamy kółko małym krążkiem do przystawek. Duże połówki biszkoptu układamy na tortownicy (ja nie miałam tak dużej, więc ułożyłam je na bambusowej tacy) zaokrągleniami do siebie. Połówki małych kółek układamy u góry i dołu dużych biszkoptów tak jak na poniższym zdjęciu.  Ubijamy na sztywno 500 ml śmietany, dodając pod koniec 2/3 cukru pudru oraz 2 usztywniacze do śmietany. Smarujemy boki i górę ciasta, wyrównujemy powierzchnię. Pozostałą śmietanę ubijamy na sztywno z resztą cukru i ostatnim usztywniaczem do ciasta. Nakładamy do szprycy do dekorowania ciast (z jedną dziurką)- ja użyłam zwykłego plastikowego dekoratora za 6 czy 7 złotych. Dekorujemy kropelkami z bitej śmietany boki tortu. U góry robimy tylko kilka łezek- jak na zdjęciach. Przed samym podaniem dekorujemy tort cukrowymi motylkami i kuleczkami oraz kolorowym cukrem. Pozdrawiam serdecznie i życzę smacznego :) - Bernadetta   Koszt przygotowania: około 35,00 złotych. 