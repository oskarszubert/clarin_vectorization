Rosyjską zupę szczi jadłam kilka lat temu. Choć bardzo mi smakowała, to zupełnie o niej zapomniałam. Niedawno postanowiłam sobie przypomnieć jej smak i przygotowałam ją na obiad. Co prawda moja wersja tej zupy różni się od tej, którą miałam przyjemność skosztować, gdyż choćby zamiast z pierożkami podałam ją z kaszą gryczaną, ale była równie smaczna. Na pewno jeszcze nie raz zagości na moim stole... Jeśli lubicie kwaskowate zupy, to tej powinniście koniecznie spróbować. Jeśli gustujecie w łagodniejszych daniach, kapustę kiszoną możecie zastąpić zwykłą białą kapustą.  Rosyjska zupa szczi  Składniki: 50 dag kapusty kiszonej 1,5 litra wywaru z kurczaka 2 średnie marchewki 1 średnią pietruszkę 5 cm białej części pora 4 czubate łyżki koncentratu pomidorowego 2 czubate łyżki masła klarowanego 2 liście laurowe 5 ziaren ziela angielskiego gęsta kwaśnia śmietana lub ser kozi kaszę gryczaną natka pietruszki sól pieprz Przygotowanie: Kapustę odciskamy, niezbyt drobno kroimy. W garnku z grubym dnem rozpuszczamy połowę masła. Wrzucamy kapustę, dokładnie mieszamy. Po dwóch minutach wlewamy pół litra wywaru, dodajemy liście laurowe i ziele angielskie. Gotujemy pod przykryciem aż kapusta zmięknie. W tym samym czasie obieramy marchewkę i pietruszkę. Płuczemy, a następnie kroimy w cienkie słupki o długości około 2 cm. Białą część pora siekamy w półtalarki. Warzywa przesmażamy na pozostałym maśle. Gdy lekko się przyrumienią, dodajemy koncentrat pomidorowy, dokładnie mieszamy. Po 2-3 minutach zalewamy pozostałym wywarem. Gdy warzywa będą już niemal miękkie, dodajemy je (wraz z wywarem) do kapusty, dokładnie mieszamy. Gotujemy razem jeszcze 5 minut, w razie potrzeby dodajemy jeszcze nieco wywaru lub wody. Doprawiamy do smaku świeżo mielonym pieprzem oraz ewentualnie solą. Podajemy z ugotowaną na sybko kaszą gryczaną, kleksem śmietany lub łyżką koziego sera i drobno posiekaną natką pietruszki.  Pozdrawiam serdecznie i życzę smacznego :) - Bernadetta   Koszt przygotowania: około 8,00 złotych. 