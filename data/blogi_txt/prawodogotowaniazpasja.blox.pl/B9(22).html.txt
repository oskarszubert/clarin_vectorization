W sobotę pojechałam z Krzyśkiem zrealizować nagrodowy bon do DUKA. Jak zwykle miałam ochotę wynieść pół sklepu, ale po pierwsze zdroworozsądkowo postanowiłam ograniczyć zakupy do wartości bonu (a więc 100,00 zł), a po drugie udałam się na shoping z Mężem, który ma już powoli dosyć przybywających gadżetów kuchennych. Wybrałam więc dwa naczynka do zapiekania oraz dwie miseczki, a także kolorowe papilotki i zestaw czterech łyżeczek (głównie z myślą o zdjęciach). Jakież było moje zaskoczenie, gdy w pewnym momencie Krzysiek wyciągnął schowany na jednej z dolnych półek talerzyk na bagietkę i zaproponował, abyśmy go wzięli. Oczywiście byłam za, gdyż takiego gadżetu od dawna szukałam. I tak nasz bon został zrealizowany.  Wczoraj wybraliśmy się do ZOO i gdy zaparkowaliśmy samochód, zobaczyłam tabliczkę "targ staroci".... Musiałam choć na chwilę tam zajść. Nastawiałam się na jakieś stare sztućce, gdyż od dawna takich szukałam z myślą o fotografiach potraw, które przygotowuję. Niestety większość tych, które mi się podobały, sprzedawanych było w kompletach na 6 lub 12 osób, a ja nie chcę ich używać do jedzenia, a tylko do aranżacji zdjęć. Zdecydowanie najłatwiej jest kupić pojedyncze łyżeczki. I tak wzbogaciłam się o dwie do kawy- jedną z więżą Eiffla, drugą z ręcznie robionym uchwytem i trzecią nieco większą. Kupiłam również mini filiżankę z talerzykiem w babcinym stylu oraz śliczną kremową serwetkę... Zresztą zobaczcie sami...  Niestety musiałam obejść się smakiem i zrezygnować z kupna łyżeczek, które bardzo mi się podobały. Komplet 6 sztuk kosztował bowiem 250 złotych, a to było zdecydowanie za dużo. 