Jako dziecko zawsze jadałam dwudaniowe posiłki- szczerze powiedziawszy bardzo tę tradycję ceniłam. Przyznaję jednak bez bicia, że teraz rzadko jadamy z Mężem i Córką obiad złożony z dwóch dań, bo po pierwsze nie mamy na to czasu, a po drugie z reguły ciężko mi trafić w odpowiednie proporcje i ugotować dwudaniowy obiad dla naszej trójki, który zjedlibyśmy jednego dnia. Nie lubię dwa dni pod rząd jeść tych samych potraw, więc z reguły przygotowuję albo zupę, albo drugie danie- tak, aby nic się nie marnowało. Teraz, gdy jesteśmy z Julcią same tym bardziej obiad z dwóch dań by się nie sprawdził, więc zupy gotuję jeszcze częściej, niż wcześniej, bo Mała je wprost uwielbia. Tym razem postawiłam na zupę krem z zielonymi szparagami. Dodałam do niej ziemniaki, aby była delikatniejsza, gdyż zielone szparagi mają to do siebie, że są nieco ostrzejsze od białych i Julcia by mi pewnie kremu z samych szparagów nie zjadła. Zupa krem z zielonymi szparagami i ziemniakami jest jednak delikatna i można ją spokojnie podawać również dzieciom. Gdy będzie ładnie udekorowana, na pewno zjedzą ją ze smakiem :) Do przygotowania tej zupy potrzebujemy: 1 pęczek zielonych szparagów 1 litr wywaru z kurczaka 30 dag ziemniaków 5 cm kawałek białej części pora 2 łyżki masła klarowanego gęstą 12 % śmietanę sól pieprz   Usuwamy brzydkie końcówki szparagów. Główki odcinamy na wysokości około 2-3 cm, odkładamy. Łodyżki szparagów siekamy na 1 cm kawałki (zielonych młodych szparagów nie trzeba obierać, w przeciwieństwie do białych, choć od Karola Okrasy usłyszałam kiedyś, że w najlepszych restauracjach zupy kremy przygotowuje się właśnie tylko z tych "odpadków"). Ziemniaki obieramy, kroimy w kostkę. Białą część pora siekamy w półtalarki. Ziemniaki i por przesmażamy na rumiano na łyżce masła klarowanego. Dodajemy kawałki szparagów- bez główek. Po dwóch minutach wlewamy wywar z kurczaka i gotujemy do czasu aż warzywa będą miękkie. Miksujemy dokładnie blenderem. Wg gustu dodajemy nieco wody lub odparowujemy zupę do uzyskania pożądanej konsystencji. Doprawiamy do smaku solą i pieprzem. Główki szparagów przesmażamy na rumiano na pozostałym maśle klarowanym. Zupę nakładamy na talerze. Przybieramy gęstą śmietaną i główkami szparagów.  Pozdrawiam serdecznie i życzę smacznego :) - Bernadetta   Koszt przygotowania: około 10,00- 12,00 złotych. 