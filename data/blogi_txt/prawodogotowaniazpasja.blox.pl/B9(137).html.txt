To, że figi idealnie komponują się z serem pleśniowym i szynką szwarcwaldzką wie wiele osób, ale czy ktoś próbował użyć ich do przygotowania tarty ? Nie spotkałam się jeszcze z takim przepisem, więc sama go wymyśliłam... Bałam się efektu końcowego, ale na szczęście okazało się, że zupełnie niepotrzebnie. Tarta wyszła przepyszna- chrupiące ciasto francuskie, aksamitny krem śmietanowy, delikatny akcent szynki i rozpływające się w ustach figi to połączenie idealne, doskonałe na obiad lub niezbyt późną kolację.   Do przygotowania tej tarty potrzebne są: 1 opakowanie ciasta francuskiego 5 plastrów szynki szwarcwaldzkiej 2 duże figi 5 dag sera z niebieską pleśnią 3 jajka 200 ml śmietany 30 % tłuszcz do wysmarowania formy sól pieprz gałka muszkatołowa   Formę do tarty smarujemy masłem lub dobrą margaryną. Wykładamy ciastem francuskim. Z pozostałego ciasta wycinamy małe ozdoby. Na dno układamy plastry szynki szwarcwaldzkiej. Śmietanę ubijamy z dwoma jajkami. Doprawiamy solą, pieprzem i świeżo tartą gałką muszkatołową. Masę śmietanowo- jajeczną wlewamy na ciasto francuskie. Pieczemy 15 minut w piekarniku nagrzanym do 180 stopni. W tym czasie myjemy i osuszamy figi, a następnie kroimy je w talarki i półtalarki. Ser pleśniowy kroimy w cienki paski. Na podpieczoną tartę układamy figi. Posypujemy serem i przybieramy figurkami z ciasta francuskiego (u mnie były to małe drzewka), które smarujemy rozkłóconym jajkiem. Pieczemy do zarumienienia ciasta i rozpuszczenia sera (około 10-12 minut w 180 stopniach). Smacznego :) 