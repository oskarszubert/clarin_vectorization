Do barszczyku można podać uszka, paszteciki czy krokiety. Te ostatnie mają dodatkową przewagę- gdy barszcz się skończy można je zjeść same :) Krokiety z kapustą i pieczarkami to jedne z moich ulubionych. Fakt, są nieco pracochłonne, ale raz na jakiś czas naprawdę warto się poświęcić i przygotować od razu większą ilość.  Najlepiej smakują podanę od razu po usmażeniu. Można je również podgrzać po kilku godzinach w piekarniku nagrzanym do 160-200 stopni. Nie polecam ponownego smażenia w tłuszczu, gdyż będą mega tłuste, a do tego jest więcej niż prawdopodobne, że się przypalą. Bez panierki można je przechowywać przez kilka dni w lodówce i wyciągać w razie potrzeby. Jeśli chcecie je zamrozić- nie ma przeciwskazań, ale do zamrażarki również należy wkładać krokiety bez panierki i obtaczać w bułce dopiero przed smażeniem.  Krokiety z kapustą i pieczarkami   Składniki na naleśniki: 1 litr mleka 2 % 2 szklanki mąki pszennej tortowej 4 średnie jajka olej rzepakowy   Składniki na farsz: 1 kg kiszonej kapusty 50 dag pieczarek 1 średnia cebula 1-2 liście laurowe 4 ziarna ziela angielskiego masło klarowane lub olej rzepakowy sól pieprz czarny pieprz młotkowany z kolendrą   Dodatkowo: 3 jajka bułka tarta olej rzepakowy   Przygotowanie naleśników: Do mleka dodajemy mąkę, jajka oraz 3-4 łyżki oleju rzepakowego- ciasto powinno być dobrze zmiksowane, ale jak najmniej napowietrzone, gdyż przy dużej ilości pęcherzyków powietrza, w naleśnikach mogą powstawać dziurki. Ciasto odstawiamy na 20-30 minut i w razie potrzeby dodajemy odrobinę mleka lub mąki.  Na rozgrzanej patelni smażymy z obu stron na rumiano cienkie naleśniki. Przygotowanie farszu: Kapustę lekko odciskamy. Zalewamy wodą, dodajemy liść laurowy i ziele angielskie. Gotujemy do miękkości, odcedzamy, usuwamy przyprawy. Pieczarki obieramy, kroimy w cienkie półtalarki (jeśli pieczarki są duże, kroimy je w ćwiartki talarków).  Obraną cebulę siekamy w drobną kostkę. Podsmażamy na rumiano na rozgrzanym maśle klarowanym lub oleju. Dodajemy pieczarki i dusimy do czasu, aż puszczą one sok. Doprawiamy odrobiną soli i pieprzu.  Do pieczarek dodajemy kapustę i smażymy razem 2-3 minuty. Odlewamy soki, doprawiamy do smaku solą, czarnym pieprzem i pieprzem młotkowanym z kolendrą. Odstawiamy do wystudzenia.     Składanie krokietów: Na naleśniki nakładamy cienką warstwę farszu, zostawiając nieposmarowane dwa około 2 cm przeciwległe boki. Nieposmarowane boki naleśników składamy do środka, a następnie zwijamy naleśniki w rulon. Odkładamy zakładką do dołu, aby się nie rozjechały i przygotowujemy pozostałe krokiety.   Panierowanie: Jajka wbijamy do miseczki, wlewamy odrobinę wody i roztrzepujemy dokładnie widelcem.  Krokiety panierujemy dokładnie w jajku, a następnie w bułce tartej. Smażymy na rumiano na rozgrzanym oleju rzepakowym. Aby łatwiej było kontrolować stopień wysmażenia krokietów, można je na patelni podsmażyć tylko bardzo delikatnie (dosłownie po 30-60 sekund z każdej strony), a następnie podpiec w piekarniku nagrzanym do 200 stopni przez około 5-7 minut (jeśli krokiety wkładamy do piekarnika bezpośrednio po usmażeniu) lub 8-10 minut, jeśli wsadzamy je już przestudzone. Podgrzewanie krokietów w piekarniku, pozwala także na pozbycie się nadmiaru tłuszczu bez konieczności odsączania go na ręczniku papierowym. Wystarczy, że krokiety ułożymy na matowej stronie folii aluminiowej i podpieczemy przez kilka minut, a w tym czasie wytrąci się z nich nadmiar oleju.   Pozdrawiam serdecznie i życzę smacznego :) - Bernadetta   Czas przygotowania: około 120 minut Koszt przygotowania 16-18 sztuk: około 20 złotych 