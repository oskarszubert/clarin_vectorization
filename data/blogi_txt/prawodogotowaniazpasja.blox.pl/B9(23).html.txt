Jeszcze kilka miesięcy temu nie słyszałam o Tomku Tomczyku. Pierwszy raz jego nazwisko "obiło mi się o uszy" na jednej z facebookowych grup. Wiele osób mówiło, że facet nie ma nic sensownego do powiedzenia, a tylko rzuca mięsem. Od tamtej pory kilka razy weszłam na jego bloga i gdy usłyszałam, że wydaje książkę postanowiłam, że kiedyś ją na pewno przeczytam. To "kiedyś" przyszło szybciej niż myślałam. Podczas ostatniego wyjazdu służbowego postanowiłam odpocząć od komputera i dlatego na drogę wzięłam sobie książkę Harlana Cobena "Kilka sekund od śmierci", którą przeczytałam w kilka chwil. Wiedziałam więc, że w drodze powrotnej po prostu będę się nudzić, więc w wolnej chwili udałam się do księgarni w poszukiwaniu jakiejś ciekawej pozycji.  I tak natrafiłam na książkę Kominka pod znamiennym tytułem "BLOG. Pisz, kreuj, zarabiaj". Udałam się więc do kasy, a od razu po wyruszeniu do domu zabrałam się za lekturę.  Muszę przyznać, że już po kilkunastu stronach wiedziałam, że zakup tej książki był dobrym pomysłem. Nie dlatego, że liczyłam na odnalezienie recepty na zarabianie na blogu, ale dlatego, że jest po prostu napisana bardzo przystępnym językiem.  Lektura kolejnych stron tylko utwierdzała mnie w tym przekonaniu. Kominek wcale nie rzucał mięsem (może kilka razy). Był przekonujący i choć niektórzy mogą twierdzić, że facet ma wybujałe ambicje, to wg mnie pokazuje w tej książce, że kluczem do sukcesu jest pewność siebie, mylona przez niektórych z przerośniętym ego. Nie mogę się jednak zgodzić z Kominkiem w kwestii tego, że z blogerami kulinarnymi nie można zrobić dobrych akcji reklamowych, bo ludzie wchodzą do nich tylko z google. Tak się bowiem składa, że wszyscy blogerzy kulinarni, z którymi poruszałam tę kwestię mają zdecydowaną przewagę czytelników powracających, niż nowych. Czytelnicy wracają, gdy mają powód, a mają go m.in. wtedy, gdy uda im się jakaś potrawa z naszych blogów. Wracają także wtedy, gdy widzą, że bloger dba o nich. A śmiem twierdzić, że blogerzy kulinarni dbają o swoich czytelników najbardziej. Pytają na co odwiedzający mają ochotę, liczą się z ich zdaniem i gdy dostają prośbę o przepis na konkretne danie, to bardzo bardzo często gotują tę potrawę. A później spisują przepis i dzielą się nim z czytelnikami. Mnie niejednokrotnie zdarzyło się dostać maila z prośbą o przepis na jakieś danie i jeśli nie miałam go akurat na blogu, to bardzo często je przygotowywałam i dodawałam. A gdy dostałam kilka maili z prośbą o przepis na szarlotkę Ewy Wachowicz, udałam się do księgarni i kupiłam jej książkę. Nie oglądam jej programu, nie miałam wcześniej żadnej jej publikacji, ale zdaję sobie sprawę, że wielu moich czytelników chciałoby poznać jej sekretne przepisy. I dlatego już w weekend poznacie sekret szarlotki Pani Ewy. Czy jakiś bloger modowy pójdzie do sklepu i kupi bluzkę firmy X, albo pasek firmy Y, bo dostanie kilka maili od czytelników, że chcieliby go w tym zobaczyć ? Nie sądzę. Blogerzy kulinarni liczą się ze zdaniem swoich czytelników, a to sprawia, że czytelnicy do nich wracają.  Nie sposób zgodziś się także ze zbyt generalnym stwierdzeniem, że "przeciętnego blogera nie czytają osoby powyżej trzydziestego roku życia, rodziny z dziećmi (...)", no chyba że bloger kulinarny jest blogerem ponadprzeciętnym. Mam jednak wrażenie, że Kominek pamięta tylko o istnieniu blogerów modowych czy lifestylowych.  W swojej książce Kominek celnie porusza natomiast kwestie hejterstwa oraz reakcji czytelników, gdy na blogu pojawiają się reklamy. Niektórzy się dziwią, inni wyzywają, mówią że bloger się sprzedaje. A co powinien zrobić bloger ? Wg Tomka Tomczyka "Najgorsze, co można zrobić, to tłumaczyć się komuś, kto zagląda ci do kieszeni i ma pretensje, że chcesz mieć na chleb". I ja się z tym w 100 % zgadzam. Czy ktoś kto linczuje blogera za podjęcie współpracy, zastanawiał się kiedyś, ile ta osoba poświęca czasu i pieniędzy na prowadzenia blogu ? Czy wie ile kosztuje porządny aparat, obiektyw, akcesoria do zdjęć, miseczki, talerzyki, sztućce, produkty ? Ile kosztują ciuchy, które oglądają na zdjęciach blogerów modowych ? Czy taki ktoś pracuje za darmo ?  Pytania te pozostawię bez odpowiedzi. Niech każdy spróbuje sam ocenić, czy bloger faktycznie się sprzedał, bo zdecydował się na podjęcie jakiejś współpracy, czy po prostu dostał wynagrodzenie za uczciwie wykonaną pracę ? Po lekturze tej książki, każdy powinien także zdawać sobie sprawę z rzeczy oczywistych, o których często zapomina, a które postaram się przedstawić w telegraficznym skrócie: 1. Trzeba się szanować i wymagać tego szacunku od innych. 2. Nie wolno dać się wykorzystywać ! Twój blog to nie tylko Twoja pasja, ale i praca. Dlatego jeśli ktoś wymaga od Ciebie, abyś zareklamował jego produkt lub usługę, powinieneś otrzymać za to wynagrodzenie. 3. Jeśli Twoim nadrzędnym celem jest zarabianie na blogu, daruj sobie. Jeśli nie piszesz bloga z pasją, to nigdy nie zaczniesz na nim zarabiać. 4. Na pierwszym miejscu powinna być wiarygodność i uczciwość. 5. Nie bój się marzyć ! Powinieneś stawiać sobie cele z pozoru nierealne i uwierzyć, że jeśli czegoś chcesz, to to osiągniesz.   Dlatego ja nie boję się marzyć i wierzę, że kiedyś wydam książkę ze swoimi przepisami. A po pierwszej przyjdą kolejne. I wiem, że kiedyś będę miała swój dom z dużym ogrodem, a na wakacje wyjadę na Bora Bora :)   Jeśli chcecie się czegoś dowiedzieć czy po prostu przeczytać ciekawą książkę, polecam Wam tę publikację. Jeśli natomiast szukacie sposobu na szybką kasę, to sobie odpuśćcie. Ani ta książka, ani blog Wam tego nie zapewni.  Książka w Empiku kosztuje 34.90 zł, w Matrasie 39.90 zł. Za przeszło 370 stron ciekawej publikacji w twardej oprawie nie jest to szalona kwota (w całej pozycji dopatrzyłam się tylko dwóch literówek, bo jest nawet dobrym wynikiem, choć można je było po korekcie całkowicie wyeliminować). Nie wiem, jak kształtują się ceny w innych księgarniach, bo widziałam ją tylko w tych dwóch.   Pozdrawiam serdecznie i życzę Wam miłego dnia :) - Bernadetta 