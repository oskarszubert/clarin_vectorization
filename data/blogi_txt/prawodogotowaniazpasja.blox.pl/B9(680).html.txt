Dopadło mnie przeokrutne grypsko. Chyba pierwszy raz w życiu tak źle zniosłam chorobę i w piątek po południu nie byłam nawet w stanie wstać z kanapy w salonie, przebrać się i położyć w sypialni. Zbierałam się do tego chyba z 5 godzin i gdy w końcu mi się udało, wzięłam kolejną aspirynę, wskoczyłam pod kołdrę i leżałam przez 12 godzin niemal bez ruchu.  Gorączka jakoś nie chciała się mocno zmniejszyć, więc postawiłam na naturalne lekarstwo i na śniadanie wypiłam szklankę rosołu. O dziwo od razu poczułam się o niebo lepiej. Nie miałam już siły leżeć w łóżku, więc zabrałam się za gotowanie i sprzątanie. Przygotowałam masę pysznych rzeczy, ból głowy przeszedł, gorączka zmalała, ale nadal miałam tak zawalone zatoki, że oddychanie przez nos było niemal niemożliwe.  Zrobiłam więc sobie napar z mięty i melisy, a po południu na rosole ugotowałam aromatyczną zupę krem czosnkową. Oj, to było to, czego potrzebowałam ! Po jej zjedzeniu byłam niemal jak nowo narodzona. Teraz już prawie wszystko wróciło do normy i choć nadal mam trochę podwyższoną temperaturę, lekki katar i kaszel, to jak zwykle doszłam do wniosku, że na chorobę najlepsze są naturalne środki.   Zupa krem czosnkowa    Składniki: 50 dag obranych ziemniaków 2 duże główki polskiego czosnku 1,5 litra wywaru z kurczaka lub wywaru warzywnego 2-3 łyżki oleju rzepakowego 1 duży liść laurowy 3 ziela angielskie sól pieprz ser żółty   Przygotowanie: Obrane ziemniaki dokładnie płuczemy, kroimy w średnią kostkę.  Czosnek obieramy, każdy ząbek siekamy na 2-4 kawałki. W garnku rozgrzewamy olej, wrzucamy ziemniaki i smażymy ziemniaki przez 3-4 minuty. W tym czasie kilka razy mieszamy. Dodajemy czosnek, smażymy jeszcze 2 minuty.  Wlewamy gorący wywar, dodajemy liść laurowy i ziele angielskie. Gotujemy na średnim ogniu przez 20-25 minut. Wyjmujemy ziele i liść laurowy. Miksujemy pozostałe składniki do uzyskania gładniej konsystencji.  Doprawiamy solą i pieprzem. Gorącą zupę krem czosnkową posypujemy startym serem.   Pozdrawiam serdecznie i życzę smacznego :) - Bernadetta   Czas przygotowania: około 45 minut Koszt przygotowania: około 10,00 złotych 