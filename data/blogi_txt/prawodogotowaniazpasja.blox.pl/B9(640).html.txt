Co roku wiosną się zarzekam, że nie zjem zagranicznych "młodych" ziemniaków i zawsze jednak je próbuję. Co prawda daleko im do naszych młodych warzyw, ale co miałam zrobić, jak wczoraj naszła mnie wprost niepohamowana chęć zjedzenia młodego ziemniaczka z białym serem i nowalijkami... ? Oczywiście złamałam się, ale nie żałuję, bo gorące pyrki doskonale się komponowały z białym serem i nowalijkami.  Faszerowane młode ziemniaki   Składniki: 50 dag młodych ziemniaków 20 dag białego sera trzykrotnie mielonego 1 duży ogórek 8 dużych rzodkiewek 3 łyżki posiekanego koperku 3 łyżki posiekanego szczypiorku sól pieprz trochę oleju rzepakowego   Przygotowanie: Ziemniaki gotujemy w lekko osolonej wodzie około 20 minut- aby były lekko twarde. Hartujemy zimną wodą, przecinamy wzdłuż na pół, wydrążamy trochę miąższu. Skrapiamy olejem i pieczemy w piekarniku nagrzanym do 180 stopni przez 20-25 minut. W tym czasie obieramy ogórka i ścieramy go wraz z dokładnie umytymi pięcioma rzodkiewkami na tarce o grubych oczkach. Dodajemy biały ser oraz posiekany koperek i szczypiorek. Doprawiamy do smaku solą i pieprzem, dokładnie mieszamy. Gorące ziemniaki napełniamy serkiem, dekorujemy rzodkiewką pokrojoną w półtalarki oraz świeżo zmielonym pieprzem.   Pozdrawiam serdecznie i życzę smacznego :) - Bernadetta 