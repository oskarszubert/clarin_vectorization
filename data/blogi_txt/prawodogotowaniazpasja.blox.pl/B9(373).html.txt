Takie placuszki przygotowałam w środę na kolację. Co prawda to danie raczej śniadaniowe, ale gdy udało mi się kupić ładny ser kozi, po prostu nie mogłam wytrzymać :D Są bardzo proste w przygotowaniu, pożywne, a do tego puszyste i wręcz rozpływają się w ustach. Placuszki serowe- puszyste polecam z odrobiną cukru pudru i brzoskwiniami z puszki lub z ulubionymi świeżymi owocami. Moja Córka od pierwszego kęsa je pokochała, więc polecam nie tylko dla dużych, ale i dla tych nieco mniejszych :) Do ich przygotowania potrzebujemy: 20 dag sera koziego twarogowego 125 ml mleka 2 % 2 jajka 3 łyżki mąki pszennej olej rzepakowy cukier puder brzoskwinie z puszki lub świeże owoce Do sera dodajemy mleko oraz żółtka jaj. Dokładnie miksujemy. Wsypujemy przesianą przez sito mąkę pszenną, mieszamy. Białka jaj ubijamy na sztywno. Dodajemy je do masy serowej i bardzo delikatnie, ale dokładnie mieszamy. Na patelni rozgrzewamy odrobinę oleju rzepakowego. Nakładamy po łyżce sera, wyrównujemy powierzchnię, starając się nadać placuszkom owalny lub okrągły kształt. Smażymy z obu stron na rumiano. Gorące placuszki posypujemy odrobiną cukru pudru. Podajemy z brzoskwiniami z puszki lub świeżymi owocami od razu po przygotowaniu. Pozdrawiam serdecznie i życzę smacznego :) -Bernadetta   Koszt przygotowania: około 8,00 złotych. 