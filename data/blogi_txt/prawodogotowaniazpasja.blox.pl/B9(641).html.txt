Weekend spędziłam u Teściów i aż żal byłoby nie iść do Nich na działkę i nie przytargać do domu świeżych warzyw i owoców. I choć te dwa dni były dosyć pracowite, to jestem bardzo zadowolona, bo moja spiżarnia i zamrażarka wzbogaciły się o mnóstwo pysznych przetworów. Przerobiłam bowiem około 25 kg wiśni, 10 kg ogórków gruntowych, 5 kg fasolki szparagowej oraz 3 litry czerownej porzeczki. Do domu przywiozłam również świeżą botwinkę, natkę pietruszki i selera oraz porzeczko agrest i dziś po pracy znowu będę szaleć w kuchni.   Kakaowy dżem wiśniowy Składniki:  6 kg wiśni 20 dag ciemnego kakao cukier   Wiśnie dokładnie myjemy, drylujemy. Wkładamy do garnka i zagotowujemy. Zmniejszamy ogień i gotujemy (aby owoce tylko lekko drgały) do czasu aż wiśnie o mniej więcej 2/3 zmniejszą swoją objętość. Dodajemy kakao, dokładnie mieszamy. Słodzimy do smaku (ilość cukru zależy od naszych upodobań, ale również od jego zawartości w owocach). Gorący dżem przekładamy do słoiczków, zakręcamy i odwracamy do góry dnem. Gdy przestygnie, słoiczki odwracamy i przechowujemy w chłodnym i ciemnym miejscu. Dżem możemy pasteryzować przez kilka minut, ale nie jest to konieczne. Polecam serdecznie i życzę smacznego :) - Bernadetta 