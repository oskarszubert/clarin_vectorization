Dziś mam dla Was przepis na bardzo szybki obiad i jednocześnie jeden z moich ulubionych sposobów na danie z makaronem. Wcześniej zawsze makaron z kurczakiem i mascarpone robiłam z krojonymi pomidorami z puszki lub świeżymi mięsistymi pomidorami, uprzednio obranymi ze skórki i lekko podduszonymi. Tym razem użyłam gotowych pomidorów lekko podsmażonych ze słoiczka, które również doskonale się sprawdziły.  Do przygotowania dania dla 4 osób potrzebujemy: 35-40 dag piersi z kurczaka 4 czubate łyżki krojonych suszonych pomidorów 1 słoiczek pomidorów lekko podsmażonych 25 dag serka mascarpone 1/2 średniej cebuli 3-4 łyżki oleju rzepakowego świeżą bazylię sól pieprz ulubiony makaron- u mnie tagliatelle   Pierś z kurczaka oczyszczamy, płuczemy, kroimy w niedużą kostkę. Cebulę obieramy, siekamy w drobno kostkę. Na rozgrzanym oleju przesmażamy przez około 2 minuty cebulę. Gdy lekko się przyrumieni, dodajemy pokrojoną pierś z kurczaka i smażymy przez 5-7 minut. Wrzucamy pomidory lekko podsmażane oraz suszone krojone pomidory, dusimy na wolnym ogniu 3-4 minuty. Dodajemy mascarpone oraz garść pokrojonej świeżej bazylii, dokładnie mieszamy. Ściągamy z ognia, doprawiamy solą i pieprzem. Ulubiony makaron gotujemy zgodnie z przepisem na opakowaniu i polewamy przygotowanym wcześniej sosem. Przybieramy listkami bazylii. Pozdrawiam serdecznie i życzę smacznego :) - Bernadetta   Koszt przygotowania: około 22,00 złotych. 