Z wakacji w Grecji wróciłam nie tylko z głową pełną wrażeń i kilkoma oryginalnymi przepisami na greckie potrawy, ale i torbą pełną lokalnych produktów. Oczywiście nie mogłam nie zaopatrzyć się w miód tymiankowy i choć początkowo w planach miałam debiut z nim w jakimś daniu mięsnym, to po kilku godzinach spędzonych w domu dodałam go do zupełnie innej potrawy.  Zrobiłam szybki grecki ser z rzodkiewką i ogórkiem. Niby znany wszystkim, ale zupełnie inny w smaku od tego, który wszyscy znają. Gwarantuję, że będziecie pozytywnie zaskoczeni :) Jedyny problem może sprawić Wam nabycie miodu tymiankowego i kremowego serka greckiego, ale możecie pokombinować z innymi dostępnymi u nas produktami. A gdy już go przygotujecie, wystarczy Wam do niego świeże pieczywko i prawdziwe masło i będziecie się mogli delektować najlepszym śniadaniem pod słońcem :)   Grecki ser z rzodkiewką i ogórkiem Składniki: 20 dag kremowego koziego serka greckiego (lekko słonego, ale nie fety) 2 łyżeczki miodu tymiankowego 5 dag słupków migdałów 5 dużych rzodkiewek 1/2 ogórka 5 łyżek drobno siekanego szczypiorku pieprz młotkowany z kolendrą   Przygotowanie: Ogórka obieramy, płuczemy, ścieramy na tarce o dużych oczkach.  Na takich samych oczkach ścieramy dokładnie umyte rzodkiewki. Dodajemy serek grecki, miód, migdały w słupkach i szczypiorek.  Dokładnie mieszamy, doprawiamy do smaku pieprzem młotkowanym z kolendrą, ewentualnie również solą. Podajemy ze świeżym pieczywem. Zamiast serka greckiego możecie użyć jakiegoś kremowego serka twarogowego, a zamiast miodu tymiankowego- zwykłego. Do serka proponuję również opcjonalnie dodać trochę drobno posiekanych suszonych pomidorów, wcześniej dokładnie odsączonych z zalewy.   Pozdrawiam serdecznie i życzę smacznego :) - Bernadetta   Czas przygotowania: około 15 minut Koszt: około 15,00 złotych. 