Dziś nie będzie dietetycznie- oj nie, bo przecież nie można całe życie jeść tylko niskokalorycznych potraw i nie mieć żadnych słodkich uciech... Puszysty mus czekoladowy to deser bardzo kaloryczny- śmietana kremówka, gorzka czekolada, trochę cukru- nie ma się co oszukiwać- kalorii jest sporo, ale są one tak pyszne, że raz na jakiś czas nie sposób się im oprzeć :D  Do przygotowania 6-7 porcji musu potrzebujemy: 600 ml śmietany kremówki 30 dag dobrej gorzkiej czekolady 4 płaskie łyżki cukru pudru 6-7 żółtek 1/3 szklankę wody lub mleka czekoladową lub czekoladowo- waniliową posypkę do dekoracji kolorowe pastylki czekoladowe do dekoracji   Kremówkę ubijamy na sztywno, dodając pod koniec cukier puder. Czekoladę łamiemy na małe kawałki. Rozpuszczamy w kąpieli wodnej, dodając wrzące mleko lub wodę. Żółtka ubijamy w osobnej miseczce i wlewamy do rozpuszczonej czekolady. Dokładnie mieszamy. Przestudzoną masę czekoladowo- jajeczną dodajemy porcjami do bitej śmietany- miksujemy na niskich obrotach. Po dodaniu ostatniej porcji masy, zwiększamy obroty i miksujemy składniki do całkowitego ich połączenia. Mus rozlewamy do przezroczystych pucharków lub szklanek i wstawiamy na co najmniej godzinę do lodówki. Przed podaniem przybieramy posypką i kolorowymi pastylkami czekoladowymi.   Pozdrawiam serdecznie i życzę smacznego :) - Bernadetta   Koszt przygotowania: około 25,00 złotych. 