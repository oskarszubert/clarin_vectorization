Książkę Sophie Dahl "Na każdą porę. Rok w przepisach" zobaczyłam pierwszy raz podczas dużych zakupów. Spieszyłam się jednak bardzo i nie miałam czasu jej przejrzeć. Następnym razem zarezerwowałam nieco więcej czasu i od razu z grubsza ją przewertowałam.  Pierwsze, co mnie urzekło to przepiękne zdjęcia autorstwa Jana Baldwina. Ponadto książka ma niezwykle czytelny spis treści- przepisy zgrupowano w niej bowiem w podziale na 4 pory roku- a w każdej z tych grup znajdują się propozycje na śniadanie, obiad i kolację. Desery zamieszczono natomiast w osobnym rozdziale.  Przyznaję szczerze- od pierwszej chwili ta książka wywarła na mnie niesamowite wrażenie. Piękne wydanie, twarda okładka, czytelny podział. Wiedziałam, że muszę się jej lepiej przyjrzeć i nie zastanawiając się długo- kupiłam ją za niespełna 50,00 złotych. Czy to dużo ? Za tej jakości publikację zdecydowanie nie ! Już same zdjęcia robią bowiem piorunujące wrażenie...    Nie chciałam jednak recenzować tej książki, zanim nie wypróbuję kilku przepisów. Oczywiście wszystkie przewertowałam i wybrałam kilkanaście propozycji, które na pewno niebawem przygotuję. Ponieważ jednak nie umiem nigdy postępować w 100 % zgodnie z przepisem, wprowadziłam do propozycji Sophie kilka modyfikacji. Wypróbowałam już jej pomysł na szybki chleb na sodzie- ekspresowy w przygotowaniu, bardzo łatwy, ale niestety smak sody lekko mnie drażnił. Do chleba dodałam trochę ziół prowansalskich, co go chyba uratowało, bo bardziej było czuć zioła, niż sodę... Myślę jednak, że jako w sytuacjach awaryjnych przepis ten może się sprawdzić. Następnie upiekłam ciasto czekoladowe, na które przepis znajdziecie jeszcze dzisiaj i które okazało się genialne ! Wszystkie wprowadzone modyfikacje podam Wam oczywiście w przepisie. Ciasto jest bardzo łatwe, a do tego mimo, że mocno czekoladowe- dosyć wilgotne- po prostu idealne.  Zrobiłam również jajko w koszulkach na potrawce z bakłażana i przyznaję, że również ta propozycja wywarła na mnie ogromne wrażenie. Uwielbiam bowiem szybkie, proste i pyszne potrawy, a ta zdecydowanie do takich należy :)  Nie wiem, jak smakują potrawy przygotowane w 100 % zgodnie z recepturami Sophie, ale muszę przyznać, że w książce masa jest prostych i inspirujących propozycji. Niestety książka ma jeden minus- nie wszystkie przepisy zilustrowano fotografiami, a szkoda, bo są one przepiękne... Napewno niebawem korzystać będę z kolejnych pomysłów Sophie, a Was już teraz zapraszam na nowy cykl kulinarny: "Przepis z książką" :) W jego ramach w każdą kolejną sobotę lub niedzielę przedstawiać będę przepis na wybrane danie z dowolnej książki kulinarnej. Oczywiście będę opisywać swoje przygody z przygotowaniem dania, wskazywać, jakie wprowadziłam poprawki i oceniać ogólny pomysł i smak potrawy- szczerze Was zapraszam i mam nadzieję, że moje propozycje się Wam spodobają :) I tak, jak wspomniałam- jeszcze dziś znajdziecie przepis na ciasto czekoladowe z książki Sophie Dahl, a w następnym tygodniu na jajko w koszulce na potrawce z bakłażana, a później... zobaczymy :) Pozdrawiam serdecznie :) -Bernadetta 