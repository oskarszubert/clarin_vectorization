Zaplanowałam sobie na obiad krokiety z barszczykiem czerwonym. Przygotowałam farsz, wstawiłam warzywa na wywar do barszczu, by w końcu zabrać się za smażenie naleśników. I... wielki klops, usmażyłam dwa znośne, a 4 mi się rozpadły. Dawno nie miałam takiej katastrofy w kuchni i tak sobie myślę, że to przez mąkę, bo zawsze robię je tak samo i zawsze wychodzą pyszne i przede wszystkim są całe:) Nie chciałam jednak próbować do skutku i postanowiłam przygotować drożdżowe paszteciki z kapustą i grzybami, zamiast krokietów, wszak mąkę kupiłam do wypieków drożdżowych... Paszteciki wyszły pyszne i w mig zniknęły ze stołu. Doskonale komponowały się z czerwonym barszczykiem z jabłkiem, na który przepis znajdziecie na blogu już jutro. Drożdżowe paszteciki z kapustą i grzybami  Składniki: 60 dag mąki pszennej do drożdżowych wypieków mąka do podsypania stolnicy 250 ml mleka 5 dag prawdziwego masła 2 całe duże jajka 2 żółtka 1,5 paczki suszonych drożdży płaska łyżka soli 2 łyżeczki cukru biały sezam 30 dag suszonych grzybów 80 dag kapusty kiszonej 1 mała cebula 2 łyżki oleju rzepakowego pieprz czarny pieprz młotkowany z kolendrą   Przygotowanie:  Grzyby moczymy przez godzinę w letniej wodzie. Gotujemy do miękkości, odcedzamy, pozostawiając wywar, a następnie drobno siekamy. Kapustę zalewamy gorącą wodą i gotujemy przez 15 minut. Dokładnie odcedzamy i drobno siekamy. Cebulę obieramy, kroimy w drobną kostkę. Podsmażamy na rumiano na rozgrzanej patelni. Dodajemy kapustę i grzyby oraz pół szklanki wywaru z gotowania grzybów. Smażymy do czasu odparowania całego płynu. Doprawiamy do smaku czarnym pieprzem oraz pieprzem młotkowanym z kolendrą. Farsz studzimy. Do 1/4 szklanki letniego mleka wsypujemy drożdże i dokładnie mieszamy. Masło rozpuszczamy, dodajemy do pozostałego mleka wraz z dwoma jajkami i jednym żółtkiem. Wsypujemy mąkę z solą, wlewamy zaczyn i energicznie zagniatamy ciasto. Przykrywamy czystą ściereczką i odstawiamy w ciepłe miejsce do wyrośnięcia. Ciasto ponownie zagniatamy i odstawiamy jeszcze na 40-50 minut. Rozwałkowujemy cienko na stolnicy podsypanej lekko mąką pszenną. Wycinamy prostokąty o wymiarach mniej więcej 8-10cm/30 cm. Na środku układamy warstwę farszu i sklejamy na całej długości. Tniemy ostrym nożem na 1,5- 2 cm prostokąciki. Smarujemy rozkłóconym żółtkiem i posypujemy białym sezamem. Pieczemy około 25 minut w piekarniku nagrzanym do 180-190 stopni. Paszteciki podajemy z barszczykiem czerwonym lub same.  Pozdrawiam serdecznie i życzę smacznego :) - Bernadetta Koszt przygotowania: uzależniony jest od tego czy mamy swoje grzyby suszone czy też nie. Jeśli mamy swoje, to wyniesie on około 15,00 złotych. Jeśli nie, może sięgnąć nawet 60,00-70,00 złotych. 