Czy życie nie jest za krótkie, aby spróbować wszystkich potraw, na jakie mamy ochotę ? I aby je ugotować ? A kiedy mamy wracać do ulubionych smaków ? Właśnie ostatnio uświadomiłam sobie, że od roku nie ugotowałam dwa razy takiego samego dania, zawsze coś zmieniam, kombinuję... Z tym omletem wolałam jednak nie ryzykować. Robiłam go ponad 12 miesięcy temu i tak mi smakował, że zapisałam sobie dobrane wówczas proporcje. Kilka dni temu odkopałam pomięty nieco zeszyt (tak zeszyt, bo swoje przepisy w internecie zaczęłam gromadzić później) i wróciłam do tego smaku... Omlet wszystkim nam bardzo smakował, wyszedł puszysty, delikatny i wprost rozpływał się w ustach, dlatego z czystym sumieniem Wam go polecam :)   Do przygotowania 3 omletów potrzebne są:   6 jajek 3/4 szklanki mleka 1 szklanka + 2 czubate łyżki mąki pszennej 2 łyżki cukru  łyżka masła cukier puder konfitura jagodowa  szczypta soli   Białka oddzielamy od żółtek. Ubijamy na sztywno ze szczyptą soli. Żółtka ucieramy z cukrem. Dodajemy przesianą mąkę i dokładnie mieszamy. Wlewamy mleko, dokładnie mieszamy. Dodajemy ubite białka i dokładnie ale delikatnie mieszamy. Na patelni rozgrzewamy 1/3 łyżki masła. Wlewamy 1/3 przygotowanego ciasta i smażymy przez 2-3 minuty pod przykryciem. W razie potrzeby odwracamy na drugą stronę i jeszcze chwilę smażymy (ja przykrywałam patelnię do naleśników drugą i odwracałam). Dzielimy omlet łyżką na patelni. Przekładamy na talerz. Posypujemy cukrem pudrem, przybieramy odrobiną konfitury jagodowej.  Tak samo przygotowujemy jeszcze dwa omlety.   Smacznego :) 