Zapiekanka z mięsa mielonego i bakłażana Karola Okrasy to pierwszy przepis z kuchni Lidla, który mnie skusił i w końcu postanowiłam go wypróbować. Oczywiście zdjęcie różni się od tego zamieszczonego przy oryginalnym przepisie, a to głównie dlatego, że ja wykonałam fotkę upieczonego dania, a w sieciowej gazetce zrobiono ją przed posypaniem serem i upieczeniem. Wcześniej potrawa była bardzo podobna do oryginału, ale przecież nie o to chodzi, aby pokazywać pięknie wyglądające potrawy przed ostateczną obróbką, ale takie tuż przed samym podaniem, aby nikt nie był rozczarowany, że nie wyszło mu to co na zdjęciu :) Jeśli chodzi o samo danie, to muszę przyznać, że jest bardzo smaczne. Zresztą lubię i Karola Okrasę i Jego przepisy, więc w zasadzie już po zapoznaniu się z recepturą, mogłam w ciemno powiedzieć, że to będą moje smaki. Kilka miesięcy temu przygotowywałam bowiem schab świąteczny Karola Okrasy, a jeszcze wcześniej kilka Jego zup, podczas warsztatów kulinarnych, więc mniej więcej wiem, czego się mogę spodziewać :). Nie zdecydowałam się jednak na zakup tzw. mięsa garmażeryjnego w Lidlu, a to dlatego, że w ogóle nie kupuję już zmielonego mięsa, a poza tym skład tego właśnie mnie bardzo odstraszył. 63 % mięsa wieprzowego i 17 % mięsa wołowego, hmm... 80 % mięsa w mięsie, a poza tym "E" i tym podobne ? To nie dla mnie. Kupiłam za to 25 dag szynki oraz 25 dag rostbefu, zmieliłam i mam pewność co zjadłam. Jeśli zaś chodzi o sam przepis, to muszę przyznać, że w miarę trzymałam się oryginału, który został czytelnie skonstruowany. Proporcje składników również niemal zachowałam, zrezygnowałam tylko z cukru, a do potrawy użyłam świeżego oregano.   Zapiekanka z mięsa mielonego i bakłażana Karola Okrasy  Składniki: 2 duże bakłażany 25 dag szynki 25 dag rostbefu 2 średnie cebule 100 ml czerwonego wytrawnego wina 2 puszki pomidorów krojonych olej rzepakowy 1 czubata łyżeczka cynamonu 5 dag masła 10 dag sera grana padano 2 żółtka jaj 12,5 dag mozzarelli 1 duży ząbek czosnku świeże oregano   Przygotowanie: Bakłażana myjemy, kroimy w plastry o grubości około 2-3 mm. Lekko solimy, odstawiamy na 5 minut. Wycieramy do sucha papierowym ręcznikiem. Skrapiamy odrobiną oleju rzepakowego. Smażymy z obu stron na rozgrzanej patelni grillowej do chwili aż pojawią się na nim charakterystyczne brązowe paski. Mięso z szynki i rostbef mielimy. Dodajemy garść listków świeżego oregano, 2 łyżki startego sera grana padano i połowę cynamonu. Dorzucamy startą na grubych oczkach mozzarellę, 1/3 pokrojonej w kostkę cebuli oraz 2 żółtka. Dokładnie mieszamy, doprawiamy do smaku solą i pieprzem. Na patelni rozgrzewamy 2 łyżki oleju rzepakowego. Wrzucamy resztę drobno posiekanej cebuli i czosnek, a także garść listków świeżego oregano oraz pozostały cynamon. Ciągle mieszając smażymy około 2 minut na średnim ogniu. Dodajemy pomidory z puszki, a po chwili wino. Gotujemy około 10 minut, doprawiamy solą i pieprzem. Na dno żaroodpornego naczynia wylewamy połowę sosu. Farsz z mięsa mielonego zawijamy w grillowane plastry bakłażana i układamy w naczyniu. Zalewamy pozostałym sosem, posypujemy startym na grubych oczkach serem grana padano. Pieczemy około 30 minut w piekarniku nagrzanym do 180 stopni.   Pozdrawiam serdecznie i życzę smacznego :) - Bernadetta   Czas przygotowania: około 30-40 minut Pieczenie: 30 minut Koszt: około 38,00 złotych. 