Ostatnio mam ciągoty do ciast bez pieczenia i nie wynika to z lenistwa, ale raczej konieczności zużycia zapasów produktów spożywczych, które cyklicznie namiętnie gromadzę w szafkach :P Oprócz niezliczonych ilości przypraw, galaretek czy proszku do pieczenia, odkryłam ostatnio chyba z 15 opakowań budyniu. I od razu wiedziałam, że przygotuję rafaello bez pieczenia, którego już wieki nie robiłam.  Domowe rafaello na krakersach to jedno z moich ulubionych ciast bez pieczenia. Mocno kokosowe, niezbyt słodkie i idealne do południowej kawki :) Polecam wszystkim miłośnikom kokosowych słodkości !   Rafaella bez pieczenia Składniki: duże herbatniki (ja zużyłam dokładnie 6 opakowań po 100 gram) 1 litr mleka 2,5 opakowania budyniu waniliowego Winiary 15 dag masła żółtka 3 jaj 15 dag wiórków kokosowych 10 kostek białej czekolady (5 dag) płatki migdałów   Przygotowanie: Formę o wymiarach 24x24 cm wykładamy folią aluminiową. Na dnie układamy warstwę herbatników.  3 szklanki mleka zagotowujemy. W tym czasie żółtka ubijamy na puszystą masę i dodajemy do nich pozostałe mleko oraz budyń w proszku. Dokładnie mieszamy. Masę wlewamy do gorącego mleka, dodajemy 4 kostki białej czekolady i bardzo energicznie mieszając, gotujemy do chwili pojawienia się "bąbelków". Budyń odstawiamy do całkowitego wystudzenia. Miękkie masło kroimy na małe kawałki i miksujemy na puszystą masę. Ciągle miksując dodajemy po łyżce budyniu, a następnie 10 dag wiórków kokosowych. 1/3 kremu wykładamy na herbatniki.  Układamy kolejno połowę pozostałych herbatników i kremu. Przykrywamy resztą herbatników oraz kremem. Posypujemy startą na grubych oczkach czekoladą, resztą wiórków i 3-4 łyżkami płatków migdałowych. Wstawiamy na noc do lodówki.   Pozdrawiam serdecznie i życzę smacznego :) - Bernadetta   Czas przygotowania: około 30 minut + czas studzenia budyniu Koszt przygotowania: około 21,00-22,00 złotych 