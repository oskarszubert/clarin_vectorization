Dziś propozycja na śniadanie lub przekąskę. Danie idealne dla dzieci i dorosłych. Muffiny ze szpinakiem i kurczakiem upiekłam znowu wspólnie z Julcią i Mała zabrała je na śniadanie do przedszkola- dla siebie i pozostałych dzieci :) Jakiś czas temu wspominałam Wam na fb, że Julcia od września pójdzie do przedszkola "na pełen etat", a teraz już się do niego przystosowuje. W ubiegłym tygodniu była aż 4 dni po 6,5 godziny i czasem nawet wyjść nie chciała z Martą :) Mam nadzieję, że jak już będzie chodzić od poniedziałku do piątku, to również z takim entuzjazmem, jak teraz :D    Muffiny ze szpinakiem i kurczakiem ﻿ Składniki: 1 pierś z kurczaka 15 dag mrożonego szpinaku 10 dag sera typu feta 2 szklanki mąki pszennej (typ 450-500) 0,5 łyżeczki soli 1 łyżeczka proszku do pieczenia 2 duże jajka 200 ml mleka 3,2 % 80 ml jogurtu naturalnego 1/3 szklanki oleju rzepakowego  pieprz i sól    Przygotowanie: Pierś z kurczaka oczyszczamy, płuczemy i kroimy na dwa kotlety. Doprawiamy odrobiną soli i pieprzu. Każdy kotlet zawijamy w papier do pieczenia i gotowania. Smażymy około 7-8 minut z każdej strony na rozgrzanej patelni bez dodatku tłuszczu, studzimy. Szpinak rozmrażamy, smażymy 2-3 minuty podlewając odrobiną wody. Doprawiamy szczyptą soli, studzimy. Ser kroimy w drobną kostkę. Mąkę mieszamy z proszkiem do pieczenia i 1/2 łyżeczki soli. Do mleka dodajemy jogurt naturalny, olej i jajka, dokładnie miksujemy. Do mąki dodajemy płynne składniki i niezbyt dokładnie mieszamy. Dorzucamy pokrojoną w drobną kostkę pierś z kurczaka, szpinak i ser, ponownie mieszamy. Masę wkładamy do 3/4 wysokości foremek do muffinek (jeśli nie macie nieprzywieralnej formy, posmarujcie ją odrobiną masła i obsypcie bułką tartą). Muffiny pieczemy 20-22 minuty w piekarniku nagrzanym do 180 stopni. Pozdrawiam serdecznie i życzę smacznego :) - Bernadetta   Czas przygotowania: około 50 minut Koszt: około 11,00-12,00 złotych 