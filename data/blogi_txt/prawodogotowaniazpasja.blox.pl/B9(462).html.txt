Wczoraj dzieliłam się z Wami moim przepisem na sałatkę na grilla z młodymi ziemniakami, a dziś mam dla Was równie pyszną z bobem. Sałatka ziemniaczana z bobem jest bardzo sycąca, nadaje się na śniadanie, obiad czy kolację. Aż samej trudno mi było uwierzyć, że z kilku składników może powstać aż tak smaczna kompozycja... Sałatka ziemniaczana z bobem ﻿ Składniki: 70 dag małych młodych ziemniaków 50 dag bobu 15 pomidorków cherry 1 opakowanie kiełków brokuła 1 pęczek rzodkiewki 1 pęczek koperku 6 łyżek oleju rzepakowego 2 łyżki octu winnego łyżeczka musztardy francuskiej łyżeczka miodu sól pieprz   Przygotowanie: Ziemniaki dokładnie myjemy, gotujemy do miękkości, studzimy. Bób wrzucamy na wrzątek i gotujemy przez 5 minut. Odcedzamy, hartujemy zimną wodą i ponownie odcedzamy. Obieramy z łupinek. Rzodkiewki dokładnie myjemy, kroimy w cienkie półtalarki lub ćwiartki talarków. Olej mieszamy z octem winnym, miodem i musztardą. Doprawiamy do smaku solą i pieprzem. Ziemniaki kroimy na ćwiartki, dodajemy drobno posiekany koperek, rzodkiewkę i pokrojone na pół lub na ćwiartki pomidorki. Wlewamy sos i dokładnie mieszamy. Sałatkę układamy na miseczce wyłożonej kiełkami brokuła. Przybieramy ziarenkami bobu. Podajemy od razu po przygotowaniu.   Pozdrawiam serdecznie i życzę smacznego :) -Bernadetta   Czas przygotowania: około 30 minut + czas gotowania i studzenia warzyw Koszt: około 20,00 złotych. 