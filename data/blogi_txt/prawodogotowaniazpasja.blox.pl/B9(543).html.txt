Opróżniam zamrażarkę, aby zrobić miejsce na uszka i pierogi. Gdy tylko ją otwarłam, od razu zauważyłam schab, który niedawno dostałam od teściów i w jednej chwili wiedziałam co z niego zrobię. Moja Rodzinka bardzo lubi soczysty schab pieczony, który po ostudzeniu można pokroić cienko i użyć do przygotowania kanapek, albo podać go na obiad czy też wcinać same średniej grubości plastry.  Jego przygotowanie jest banalnie proste, a co najważniejsze niewielki wysiłek zagwarantuje Wam naturalną wędlinę ze 100 % mięsa, która jest o niebo lepsza od tego co oferują nam w sklepach i co często nie smakuje niczym oprócz soli.  Soczysty schab pieczony   Składniki: 0,8- 1,0 kg schabu 4 łyżki oleju rzepakowego 2 łyżki miodu (ja użyłam tymiankowego) 1 łyżka słodkiej papryki 1/3 łyżeczki pieprzu 1/3 łyżeczki soli 1 łyżeczka imbiru 1 łyżka suszonego rozmarynu 1 ząbek czosnku Przygotowanie: Olej mieszamy z miodem. Dodajemy obrany i przeciśnięty przez praskę czosnek oraz wszystkie przyprawy. Dokładnie mieszamy.  Marynatą smarujemy dokładnie schab. Odstawiamy na godzinę. Po tym czasie schab wkładamy do worka do pieczenia.  Cebulę obieramy, kroimy w cienkie krążki. Układamy na schabie.  Pieczemy przez 30 minut w piekarniku nagrzanym do 170 stopni, po czym zwiększamy temperaturę do 180 stopni i pieczemy jeszcze przez 25-30 minut.  Schab podajemy na gorąco lub po ostudzeniu kroimy w cienkie plastry i używamy do przygotowania kanapek.   Pozdrawiam serdecznie i życzę smacznego :) - Bernadetta 