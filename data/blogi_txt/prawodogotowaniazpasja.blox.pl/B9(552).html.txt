Wczoraj zaserwowałam nam na obiad danie bez mięsa. Dla mojego Męża taki posiłek jest zazwyczaj, jak brak jedzenia, więc stresowałam się ogromnie czy zje i czy w ogóle trafię choć trochę w Jego podniebienie. Po chwili usłyszałam, że spaghetti z pesto z rukoli z parmezanem i pomidorkami sweet pellatio jest "pyszne" i zanim zdążyłam "ofocić "swoją porcję, Mąż już nie miał nic na talerzu :D Nawet Julcia zjadła całą miseczkę i skomentowała "dobre to, daj jeszcze" :D Od razu jednak trochę sprostuję, bo moje "pesto", to w tym przypadku nie jest pesto, tylko taki szybki sos z rukoli, który często przygotowuję, bo jest ekspresowy i idealnie nadaje się do makaronów czy kanapek :)   Spaghetti z pesto z rukoli   Składniki: 40 dag razowego makaronu spaghetti 10 dag rukoli Fit   Easy 40 dag pomidorków sweet piccolo 60-80 ml oleju rzepakowego lub dobrej oliwy z oliwek sok z 1/2 limonki parmezan sól pieprz   Przygotowanie: W garnku zagotowujemy wodę na makaron. W tym czasie dokładnie płuczemy rukolę oraz pomidorki koktajlowe, odsączamy warzywa na sicie. Rukolę wkładamy do blendera, wlewamy olej lub oliwę oraz sok z limonki. Dokładnie miksujemy, doprawiamy do smaku solą i sporą ilością świeżo mielonego pieprzu. Makaron gotujemy zgodnie z przepisem na opakowaniu. Odcedzamy i do gorącego dodajemy pesto z rukoli. Dokładnie mieszamy. Makaron nakładamy na talerze. Posypujemy startym na grubych oczkach parmezanem. Przybieramy pokrojonymi na pół pomidorkami.   Pozdrawiam serdecznie i życzę smacznego :) Bernadetta   Czas przygotowania: 20 minut Koszt: około 15,00 złotych. 