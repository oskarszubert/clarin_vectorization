Problem z wykorzystaniem mięsa z rosołu pojawia się u mnie dosyć często, bo średnio raz w tygodniu gotuję Małej wywar na zupę (który później dzielę na 2-3 porcje i zamrażam na kolejne dni). Do tego przygotowuję też zupę dla nas, więc mięsa mam naprawdę pod dostatkiem :D I czasem aż głowa mnie boli, gdy zastanawiam się do czego je wykorzystać. W książkach kulinarnych mało jest przepisów wykorzystujących mięso z rosołu, dlatego nawet, gdybym chciała, nie miałabym jak się zainspirować cudzym pomysłem. A zarys przepisu na tę szybką makaronową zapiekankę z mięsem zrodził się w mojej głowie, gdy wracałam z pracy i jak zwykle rozmyślałam, co mogę dziś przygotować. Ponieważ był środek tygodnia, to oczywiście musiałam postawić na prostotę, dlatego ta zapiekanka makaronowa jest nie tylko smaczna, ale i szybka:) Do jej przyrządzenia potrzebne są: 50 dag gotowanego mięsa drobiowego bez skóry (u mnie skrzydełka z kurczaka i udziec z indyka) 1 puszka krojonych pomidorów 25 dag makaronu- pióra lub np. świderki 10 połówek suszonych pomidorów 10 dag cebuli 1 łyżeczka masła lub margaryny 2 jajka 100 ml mleka 2 % 50 ml śmietany 30 % sól pieprz czarny mielony pieprz młotkowany z kolendrą imbir gałka muszkatołowa parmezan szczypiorek   Mięso oddzielamy od kości, rozdrabniamy na nieduże kawałki. Cebulę obieramy, kroimy w drobną kostkę, przesmażamy na rozgrzanym maśle lub margarynie. Makaron gotujemy zgodnie z przepisem na opakowaniu. Hartujemy, odcedzamy. Do mięsa dodajemy pokrojone w kostkę suszone pomidory, cebulę, makaron oraz pomidory z puszki. Mieszamy dokładnie, doprawiamy odrobiną soli, czarnego pieprzu oraz pieprzu czarnego z kolendrą i przekładamy do sporego naczynia do zapiekania, lub dwóch nieco miejszych. Jajka miksujemy z mlekiem i śmietaną. Doprawiamy solą, czarnym pieprzem, imbirem oraz gałką. Masą śmietanowo- jajeczną zalewamy makaron. Posypujemy startym na grubych oczkach parmezanem. Pieczemy około 20 minut w piekarniku nagrzanym do 180 stopni. Przed podaniem posypujemy drobno posiekanym szczypiorkiem. Smacznego i miłego dnia :) -Bernadetta   Koszt przygotowania potrawy: około 20,00- 22,00 złotych. 