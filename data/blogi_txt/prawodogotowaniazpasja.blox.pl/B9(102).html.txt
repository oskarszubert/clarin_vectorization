Z serii domowych wyrobów, dziś mam dla Was przepis na domowy serek migdałowy, który czekał na publikację ponad miesiąc od zrobienia zdjęcia :P Nie jest to typowy ser, ale jego alternatywa dla osób, które nie mogą lub nie chcą jeść nabiału. Doskonale smakuje na słodko z syropem klonowym, ale także na ostro- z dużą ilością ziół i np. papryką. Może być bardziej kremowy lub sypki- wszystko zależy od Waszych preferencji. Domowy serek migdałowy  Składniki: 15 dag całych migdałów 1 cytryna woda szczypta soli   Przygotowanie: Migdały zalewamy wrzącą wodą, odstawiamy na 20-30 minut. Odcedzamy, płuczemy letnią wodą i obieramy ze skórki. Wlewamy połowę wody i dokładnie miksujemy. Dodajemy resztę wody oraz sok wyciśnięty z cytryny i ponownie miksujemy. Podgrzewamy na średnim ogniu aż składniki niemal osiągną temperaturę wrzenia(ale nie zagotowujemy), dodajemy szczyptę soli. Odstawiamy do wystudzenia. W tym czasie ser powinien się oddzielić od "serwatki".  Na durszlak nakładamy gazę i wlewamy całą zawartość garnka. Odciskamy nadmiar wody, ale niezbyt dużo, gdyż serek wyjdzie zbyt suchy. Odstawiamy (najlepiej do lodówki) na 30-60 minut i ściągamy gazę.  Serek można jeść na słodko- polany np. syropem klonowym lub na ostro z dodatkiem papryki, ziół prowansalskich czy innych przypraw.  Aby serek był bardziej kremowy, po odsączeniu go z kwaśnej wody, można dodać do niego około 50 ml wody i 2 łyżek oleju rzepakowego i następnie dokładnie wymieszać.   Pozdrawiam serdecznie i życzę smacznego :) -Bernadetta   Czas przygotowania: około 60 minut Koszt przygotowania: około 8,00 złotych 