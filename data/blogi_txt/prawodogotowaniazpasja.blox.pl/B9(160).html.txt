Pogoda ostatnio daje nam wiele powodów do radości i... grillowania :) Choć ja niestety na codzień nie mam warunków ku temu, to jednak słoneczne weekendy u Rodzinki zawsze obfitują w grillowane potrawy. Ostatnio, będąc u Brata, przygotowałam grillowane warkocze z piersi z kurczaka, które zrobiły absolutną furorę wśród wszystkich biesiadników. Mięso było soczyste i bardzo aromatyczne. Do tego ulubione dodatki (u mnie podobno niezbyt zdrowe połączenie pomidora z ogórkiem, ale co mi tam- raz na jakiś czas nie zaszkodzi :D) i można wypoczywać na słoneczku :) A jeśli szukacie również innych propozycji na dania z grilla, zapraszam do przewertowania tej zakładki. Grillowane warkocze z piersi z kurczaka ﻿ Składniki na 8-10 warkoczyków: 2 duże piersi z kurczaka 20 dag wąskiego długiego boczku pokrojonego w cienkie paski 1 czubata łyżka musztardy francuskiej 2 łyżki sosu sojowego 4 łyżki oleju rzepakowego pieprz   Przygotowanie: Piersi z kurczaka dokładnie oczyszczamy. Przecinamy na dwa kotlety, a następnie każdy kotlet na paski o grubości około 1 cm. Olej mieszamy z sosem sojowym i musztardą. Doprawiamy świeżo zmielonym pieprzem. Marynatę zalewamy piersi z kurczaka, dokładnie mieszamy. Odstawiamy na 2 godziny do lodówki. Do każdego paska z piersi z kurczaka przykładamy plasterek boczku. Spinamy po 2-3 paseczki piersi z kurczaka wykałaczką z jednej strony. Zaplatamy jak warkocz i spinamy wykałaczką również z drugiej strony. Warkoczyki pieczemy z obu stron na rumiano na rozgrzanym grillu (u mnie około 6-7 minut z każdej strony). Podajemy z ulubionymi dodatkami. Fragmenty piersi z kurczaka zbyt krótkie na warkoczyki możemy wykorzystać do przygotowania np. szaszłyków.   Pozdrawiam serdecznie i życzę smacznego :) - Bernadetta   Czas przygotowania: około 40 minut + marynowanie Koszt: około 12,00 złotych. 