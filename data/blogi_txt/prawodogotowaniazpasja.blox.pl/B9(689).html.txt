Nie wiem czy jest ktoś, kto nie lubi zupy pomidorowej ? Każdemu może się jednak znudzić tradycyjna pomidorówka na rosole. Szczerze powiedziawszy, takiej zwykłej nie gotowałam chyba co najmniej 5 lat, gdyż cały czas eksperymentuję, mieszam, smakuję. Dziś mam dla Was przepis na zupę pomidorową z dorszem. Szybką, bardzo pożywną i zdrową :)    Do jej przygotowania potrzebujemy: 3-4 czubate łyżki koncentratu pomidorowego 20 dag marchewki 6 dag pietruszki 6 dag białej części pora 50 dag filetów z dorsza 3-4 łyżki oleju Kujawkiego z pomidorami, czosnkiem i bazylią 2 ząbki czosnku 250 ml białego wytrawnego lub półwytrawnego wina 1 duży pęczek natki pietruszki 1 litr wody sok z 1/2 cytryny sól czarną cypryjską pieprz kolorowy sól miałką 3 ziarenka ziela angielskiego 2 liście laurowe     Marchew i pietruszkę obieramy, dokładnie płuczemy. Kroimy w cienkie paski o długości około 2 cm. Por siekamy w niezbyt grube talarki. Obrany czosnek kroimy w drobną kostkę. W garnku podgrzewamy 2-3 łyżki oleju Kujawkiego i przesmażamy na nim warzywa. Gdy lekko się zarumienią, wlewamy białe wino, a po dwóch minutach wodę. Dodajemy koncentrat pomidorowy, ziele angielskie i liść laurowy, dokładnie mieszamy. Gotujemy około 10 minut. Dodajemy opłukane filety z dorsza i gotujemy na wolnym ogniu pod przykryciem do czasu aż ryba będzie miękka. Dorsza wyciągamy na talerz, rozdrabniamy na mniejsze kawałki. Liść laurowy i ziele angielskie usuwamy. Zupę miksujemy na gładki krem. Dodajemy 3/4 natki pietruszki, dokładnie mieszamy. Doprawiamy miałką solą i świeżo mielonym kolorowym pieprzem. Zupę nakładamy na talerze. Przybieramy dorszem, posypujemy odrobiną czarnej soli cypryjskiej oraz natką pietruszki.  Pozdrawiam serdecznie i życzę smacznego :) - Bernadetta   Koszt przygotowania: około 17,00 złotych 