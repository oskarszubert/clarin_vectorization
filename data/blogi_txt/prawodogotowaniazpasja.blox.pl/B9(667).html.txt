Dziś mam dla Was szybki sposób na pyszną zupę pomidorową. Polecam Wam jednak także pozostałe moje zupy, jak choćby niedawną zupę pomidorową z łososiem, czy też krem warzywno- pomidorowy z jabłkiem i ryżem. Ta zielono- czerwona zupa pomidorowa jest przede wszystkim niezwykle prosta w wykonaniu, a niespotykany smak zyskuje dzięki podsmażonej cebuli czerwonej i białej (a w zasadzie jeszcze lekko zielonej) części pora. Polecem ją zwłaszcza wtedy, gdy nie będziecie mieć zbyt wiele czasu na gotowanie, a chcielibyście zjeść smaczne i pożywne danie.  Zupa pomidorowa z soczewicą  Składniki: 1,5 litra wywaru drobiowego 20 dag marchewki 10 dag selera 5 cm kawałek białej części pora 20 dag czerwonej cebuli 1/4 szklanki zielonej soczewicy 1/4 szklanki czerwonej soczewicy 5 czubatych łyżek koncentratu pomidorowego sól pieprz olej rzepakowy Przygotowanie:  Obie soczewice zalewamy razem szklanką wody i gotujemy około 8-10 minut. Przepłukujemy letnią wodą. Marchew i seler obieramy, płuczemy. Kroimy w cienkie 2 cm paski. Smażymy na rumiano na 2-3 łyżkach oleju rzepakowego. Dodajemy do wywaru drobiowego wraz z podgotowaną soczewicą. Gotujemy razem około 15 minut, aż warzywa zmiękną. Dodajemy koncentrat pomidorowy, doprawiamy do smaku solą i pieprzem. Cebulę obieramy, siekamy w drobną kostkę. Por kroimy w półtalarki. Przesmażamy razem na odrobinie oleju. Zupę nalewamy na talerze. Przybieramy cebulką z porą.   Pozdrawiam serdecznie i życzę smacznego :) -Bernadetta Koszt przygotowania: około 8,00 złotych. 