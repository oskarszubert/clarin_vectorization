Od dawna chodziły za mną piersi z kurczaka w boczku ze śliwkami. Przekonana, że mam śliwki kalifornijskie w szafie, bo przecież zawsze szafa się od nich uginała, przystąpiłam do działania. I upsss, okazało się, że śliwek brak. Niestety Męża nie było w domu, a ja z ogromną gorączką nie miałam ochoty iść do sklepu, bo zanim bym Małą ubrała i do niego doszła, to pewnie z pół godziny by minęło. Na szczęście poratowała mnie puszka ananasów w syropie. Przygotowałam więc piersi z kurczaka w boczku z ananasem. Wyszły pysze- soczyste, aromatyczne, słodko- ostre, a więc takie, jak lubię najbardziej. Podałam je z samą surówką z ogórka na ostro, ale możecie je również skomponować np. z ryżem i surówką.  Pierś z kurczaka w boczku z ananasem  Składniki: 3 średnie piersi z kurczaka 1 puszka ananasa 10 dag bardzo cieniutko pokrojonego boczku 50 ml śmietany 18 % sól pieprz Przygotowanie:  Piersi z kurczaka oczyszczamy, płuczemy, osuszamy papierowym ręcznikiem. Kroimy w paski o długości około 4 cm, szerokości 1,5 cm i grubości około 1,5 cm, lekko solimy. Każdy kawałek piersi z kurczaka zawijamy w plasterek boczku. Piersi układamy w niedużym żaroodpornym naczyniu (ja ułożyłam dwie warstwy). Przeplatamy je kawałkami ananasa. Sok z ananasa mieszamy ze śmietaną. Zalewamy mięso w naczyniu. Doprawiamy odrobiną soli i świeżo zmielonym pieprzem. Pieczemy około 30 minut w piekarniku nagrzanym do 180 stopni- do czasu aż boczek ładnie się przypiecze. Podajemy z ulubionymi dodatkami. Pozdrawiam serdecznie :) -Bernadetta   Koszt przygotowania: około 20,00 złotych. 