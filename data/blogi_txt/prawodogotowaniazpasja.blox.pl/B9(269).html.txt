W ubiegłym roku robiłam tort makowy z białego maku, który okazał się hitem mimo, że mój Mąż twierdzi, że nie przepada za makiem. A, że dla mnie Boże Narodzenie nieodparcie kojarzy się z daniami zawierającymi mak, to zaczęłam się zastanawiać, co w tym roku zaserwować najbliższym. Postanowiłam więc na imieniny Brata wypróbować makowiec Siostry Anastazji i choć wszystko szło jak po gruzach, to jednak wyszedł niesamowicie smaczny ! To chyba najlepszy makowiec, jaki w życiu jadłam, choć oczywiście do oryginalnego przepisu wprowadziłam kilka modyfikacji. W przepisie Siostry zamiast śmietany w cieście jest mleko, zamiast drobnego cukru- cukier puder. Siostra Anastazja proponuje ponadto do ciasta dodać skórkę z cytryny (która w mojej ocenie jest tu zbędna), a do masy (nie wiedzieć czemu) dodatkowo łyżeczkę proszku do pieczenia, który w opisie przygotowania już nie występuje.   Makowiec Siostry Anastazji   Składniki: Na ciasto: 30 dag mąki pszennej tortowej 6 jajek 30 dag drobnego cukru 25 dag masła 6 łyżek śmietany kremówki 2 łyżki cukru waniliowego   Na masę: 35 dag maku 4/5 szklanki drobnego cukru 4 jajka olejek migdałowy 10 dag płatków migdałów 13 dag rodzynek 5 dag orzechów włoskich   Na polewę: 120 ml śmietany 30 % 15 dag gorzkiej czekolady   Dodatkowo: płatki migdałów sól Przygotowanie Ciasto: Mąkę przesiewamy przez sito, a następnie mieszamy z proszkiem do pieczenia. Białka oddzielamy od żółtek. Masło kroimy na drobne kawałki i ucieramy na puszystą masę z cukrem oraz cukrem waniliowym. Ciągle miksując na wysokich obrotach, dodajemy po jednym żółtku. Zmniejszamy moc miksera i dodajemy mąką z proszkiem, a następnie śmietanę. Białka ubijamy na sztywno ze szczyptą soli. Dodajemy do pozostałych składników i dokładnie, ale deliktanie mieszamy. Wykładamy na wyłożoną papierem blachę do pieczenia o wymiarach 33x23 cm.   Masa makowa: Orzechy drobno siekamy. Mak zalewamy wrzątkiem, odstawiamy na 30-40 minut. Odcedzamy i mielimy 3 razy przez maszynkę z drobnymi oczkami. Ponieważ mielenie maku zajmuje nieco więcej czasu, powinniśmy to zrobić przed przygotowaniem ciasta. Żółtka ucieramy z cukrem. Dodajemy zmielony mak, bakalie i olejek migdałowy, dokładnie mieszamy.  Białka ubijamy na sztywno ze szczyptą soli. Dodajemy do masy makowej. Mieszamy dokładnie, ale delikatnie. Wykładamy na ciasto. Pieczemy przez 40-45 minut w piekarniku nagrzanym do 180 stopni. W trakcie pieczenia środek ciasta może się lekko unieść, ale nie martwcie się, po wyciągnięciu z piekarnika wróci do normy :)   Gdy ciasto wystygnie, przygotowujemy polewę. Do śmietany dodajemy połamaną czekoladę i podgrzewamy na niewielkim ogniu ciągle mieszając do czasu połączenia się składników. Polewą smarujemy ciasto. Posypujemy płatkami migdałów.    Pozdrawiam serdecznie i życzę smacznego :) - Bernadetta   Czas przygotowania: około 120 minut Pieczenie: 40-45 minut Koszt: około 30,00 złotych 