Sezon truskawkowy powoli dobiega końca. Co prawda ich "drugi rzut" pojawi się zapewne, jak co roku, w okolicach września, ale wtedy truskawek jest niemal jak na lekarstwo, więc póki czas, trzeba z nich jeszcze teraz korzystać.  Dziś proponuję więc koktajl truskawkowo- brzoskwiniowy z mlekiem kokosowym. Ważny jest tutaj dodatek sporej ilości soku z limonki, gdyż o ile mleko dodaje fajnego posmaku, to jeśli nie przełamiemy go limonką, napój może okazać się zbyt mdły. A tak koktajl jest nie tylko bardzo ciekawy w smaku, ale i mocno orzeźwiający :) Koktajl truskawkowo- brzoskwiniowy   Składniki: 50 dag truskawek 1 duża lub 2 średnie brzoskwinie 100 ml mleka kokosowego 1 łyżka miodu akacjowego sok z limonki 200 ml schłodzonej wody średnio gazowanej listki mięty do dekoracji   Przygotowanie: Truskawki dokładnie płuczemy, odsączamy na sicie i usuwamy szypułki. Brzoskwinię przecinamy na pół, usuwamy pestkę i obieramy ze skórki. Owoce kroimy na mniejsze kawałki, a następnie dokładnie miksujemy. Dodajemy mleko kokosowe, miód i wodę gazowaną. Ponownie miksujemy.  Doprawiamy do smaku sokiem z limonki. Przed podaniem przybieramy listkami świeżej mięty.  Pozdrawiam serdecznie i życzę smacznego :) - Bernadetta   Czas przygotowania: 10 minut Koszt: około 5,00 złotych. 