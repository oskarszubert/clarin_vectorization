Jakiś czas temu znalazłam w jednej z gazet przepis na tartinki z wędzonym łososiem. Przejrzałam go pobieżnie i postanowiłam, że przygotuję je na Sylwestra. Niestety okazało się, że Mąż wyrzucił gazetę do kosza, więc musiałam nieco improwizować :P Na szczęście tartinki wyszły fantastyczne- leciutkie, wprost rozpływające się w ustach i przede wszystkim pyszne. Trochę bałam się, jak będą smakować po zastygnięciu, gdyż masa przed schłodzeniem charakteryzowała się dosyć intensywnym smakiem chrzanu. Po zastygnięciu smak chrzanu nie był już tak wyrazisty, a tylko lekko wyczuwalny. Dokładnie taki, jak chciałam. Tartinki z wędzonym łososiem   Składniki: 20 dag wędzonego łososia w plastrach 1 średni ogórek 20 dag dobrego białego sera (3 krotnie zmielonego, ewentualnie np. mojego ulubionego) 25 dag gęstego jogurtu naturalnego 3 łyżki chrzanu 2 łyżeczki żelatyny 1/4 szklanki wrzącej wody koperek czerwony kawior sól pieprz 3 kromki pieczywa pełnoziarnistego    Przygotowanie: Foremkę o wymiarach 12x20 cm wykładamy folią aluminiową. Na dnie układamy plasterki wędzonego łososia. Ogórka obieramy, kroimy w cienkie plasterki.  Do serka dodajemy jogurt naturalny oraz chrzan, miksujemy dokładnie. Żelatynę rozpuszczamy w 1/4 szklanki wrzącej wody, lekko studzimy. Miksując serek wlewamy rozpuszczoną żelatynę. Gdy składniki ładnie się połączą, doprawiamy solą i pieprzem. Początkowo masa będzie płynna, ale po chwili zacznie zastygać. Gdy przybierze konsystencję gęstej śmietany, połowę masy wykładamy do foremki wyłożonej plasterkami łososia.  Na serku układamy (jeden obok drugiego) plasterki ogórka.  Nakładamy pozostałą masę serową, wyrównujemy powierzchnię. Przybieramy plasterkami ogórka oraz pozostałym łososiem, pokrojonym w niezbyt grube paski. Wstawiamy do lodówki na co najmniej 3-4 godziny. Kroimy w kwadraty o boku maksymalnie 2 cm. Układamy na kwadracikach wyciętych z pieczywa. Przybieramy czerwonym kawiorem oraz koperkiem.   Pozdrawiam serdecznie i życzę smacznego :) - Bernadetta   Czas przygotowania: około 20 minut + czas chłodzenia Koszt przygotowania: około 35,00 złotych 