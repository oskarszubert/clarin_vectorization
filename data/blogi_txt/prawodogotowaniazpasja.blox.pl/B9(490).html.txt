Mój Połówek zawsze twierdził, że nie lubi kaszy gryczanej. I za każdym razem, gdy coś z nią przygotowuję, patrzy na mnie jakoś dziwnie, a później zjada wszystko ze smakiem i prosi o dokładkę. Tak samo było, gdy przygotowywałam tę sałatkę. Grunt to dobrze dobrać składniki, a wtedy nawet osoby, które twierdzą, że czegoś nie znoszą, zajadają się tym z ogromnym apetytem. Z doświadczenia wiem bowiem, że często ludzie twierdzą, iż coś im nie smakuje, a tak naprawdę może raz w życiu takiej potrawy spróbowali. Gdy raz się bowiem ktoś zrazi do jakiegoś dania lub produktu, to później ciężko go przekonać, by na jego widok skakał z radości. A warto, bo wiele produktów, tak jak kasza gryczana czy jaglana, zawiera mnóstwo walorów odżywczych, ale niestety jest niedocenianych.   Sałatka z kaszą gryczaną i indykiem   Składniki: 1 szklanka kaszy gryczanej 10 połówek suszonych pomidorów w oleju 5-6 łyżek oleju z suszonych pomidorów 10 dag sera z niebieską pleśnią (osoby, które go nie lubią, mogą oczywiście pominąć tę pozycję) 30 dag piersi z indyka 10 dag kiełków na patelnię (mieszanka kiełków fasoli mung, soczewicy i cieciorki) 1 pęczek szczypiorku 4 rzodkiewki 1 ogórek około 20 dag olej rzepakowy sól pieprz chili Przygotowanie: Kaszę gotujemy do miękkości zgodnie z przepisem na opakowaniu. Hartujemy, odcedzamy. Pierś z indyka kroimy w niewielką kostkę lub paski i przesmażamy na rozgrzanym oleju rzepakowym. Doprawiamy solą, pieprzem i chili, studzimy, a na tej samej patelni przez 3-4 minuty podsmażamy mieszankę kiełków. Suszone pomidory kroimy w cienkie paski, dodajemy do kaszy wraz z usmażoną piersią. Ser kroimy w drobną kostkę, około 3 dag pozostawiamy do dekoracji, pozostały dodajemy do kaszy. Ostudzone kiełki dorzucamy do kaszy, wlewamy olej z suszonych pomidorów i dokładnie mieszamy. Ogórka obieramy ze skórki i kroimy wraz z umytą rzodkiewką w ćwiartki talarków. Dodajemy do sałatki, doprawiamy solą i pieprzem. Wyrównujemy powierzchnię sałatki, posypujemy pozostałym serem oraz drobno posiekanym szczypiorkiem.   Pozdrawiam serdecznie i życzę smacznego :) -Bernadetta 