Kobiety karmiące swoje małe Skarby zapewne wiedzą jak ciężko pracującej na pełen etat mamie zorganizować krótkotrwały wyjazd, by choć przez chwilę oddać się temu, co sprawia im frajdę. Ja wiem o tym doskonale, gdyż każde przedsięwzięcie, z którym łączy się konieczność przenocowania poza domem, jest równoznaczne z rodzinnym wyjazdem. O tym, że uwielbiam gotować nie muszę chyba nikomu mówić, o tym, że od dawna marzyłam o warsztatach kulinarnych wolałam raczej nie rozpowiadać… Niestety mimo, że już kilka miesięcy temu otrzymałam zaproszenie na takowe warsztaty, które później jeszcze trzy razy napłynęły z innych źródeł, zawsze coś mi „wyskakiwało”. Gdy zobaczyłam, że Polska Gotuje organizuje nabór na II Warsztaty pod patronatem Polskiej Akademii Kulinarnej, a ich tematem mają być „zupy”, które uwielbiam postanowiłam, że spróbuję swych sił. Ku mojej uciesze, przepis się spodobał i otrzymałam zaproszenie. Niewiele brakowało, a „z przyczyn technicznych” znowu nie udałoby mi się spełnić mojego marzenia. Na szczęście z opresji wyratowała mnie koleżanka, której jeszcze raz bardzo serdecznie dziękuję i melduję, że wywiązałam się z zadania :) Pierwszego dnia miałyśmy (nie wiedzieć czemu: same kobiety :-P) przyjemność zjeść obiad w restauracji Platter, w której szefem kuchni jest ulubieniec mojego Brata Karol Okrasa. Spróbowałyśmy 7 wspaniałych zup, tj.: - rosołu z halibuta z lanymi kluseczkami i liśćmi roszponki, - rosołu królewskiego z omletem, - flaczków cielęcych z krewetkami, - kremu z młodej kapusty z kiełbaskami twarogowymi, - zupy z curry z kurczakiem i bananami na mleczku kokosowym, podanej z lekkimi sajgonkami, - zupy z porów i kalarepy z chipsami bekonowymi - kremu szparagowego z leśnymi grzybami, pesto z rukoli i paluchami z ciasta drożdżowego. Tak, tak, mimo niewielkiej krytyki, na którą, zgodnie z życzeniem szefa kuchni, sobie pozwoliłam wszystkie były wspaniałe, choć szala zwycięstwa nieznacznie przechyliła się na stronę kremu ze szparagów. Miałyśmy również okazję spróbować łososia z przepyszną kaszą gryczaną, a na deser zjadłyśmy wspaniały mus czekoladowy z chili i bitą śmietaną. Było więc nie tylko smacznie, ale i bardzo różnorodnie. W niedzielę miałyśmy natomiast niewątpliwą przyjemność podpatrywać w akcji Marcina Budynka i przygotować w dwu- i trzyosobowych zespołach pięć z siedmiu wyżej wymienionych zup- na pozostałe niestety nie starczyło nam czasu. Ja gotowałam z bardzo sympatyczną Pauliną, z którą wbrew obawom mojego Męża, rozumiałyśmy się niemal bez słów. I choć nie ugotowałyśmy ani jednej zupy ściśle zgodnie z przepisem (gdyż obie jesteśmy indywidualistkami i musiałyśmy dodać coś od siebie:)), wszystkie- no może poza rosołem z halibuta, który najzwyczajniej w świecie lekko przesoliłyśmy- wyszły nam wspaniałe. A warsztaty w telegraficznym skrócie wyglądały tak: Przytulałyśmy się przed godziną zero:  Słuchałyśmy Mistrza:  Zerkałyśmy na przepis: Mieszałyśmy:  Próbowałyśmy:  W chwili przerwy rozglądałyśmy: Podglądałyśmy koleżanki:  Potajemnie zmieniałyśmy recepturę i tylko raz dałyśmy się na tym przyłapać :D  Ale i tak niemal wszystko wyszło nam tak, jak tego chciałyśmy, gdyż miałyśmy cichego wspólnika:   A na koniec mnie i mojemu małemu Wspólnikowi udało się załapać na zdjęcie z Szefem :)  Jak wiadomo: apetyt rośnie w miarę jedzenia. Dlatego i ja nabrałam jeszcze większej ochoty na kolejne warsztaty, tym bardziej, że odbywają się one w przesympatycznym gronie :) A zatem do zobaczenia dziewczyny i chłopcy ! Ps. Oczywiście już niebawem pozwolę sobie zamieścić zdjęcia efektów moich i Pauliny poczynań :) 