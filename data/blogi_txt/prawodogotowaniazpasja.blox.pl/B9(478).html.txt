Święta coraz bliżej, a więc pora na sałatkę śledziową z buraczkami. Wykombinowałam ją jakieś dwa tygodnie temu i od tamtej pory już trzy razy ją przygotowałam. Wiem, że nieładnie się tak chwalić, ale w tej sałatce wszystko mi odpowiada: od A do Z :) Od kompozycji aromatów, przez przenikające się smaki i kontrasty w strukturze składników. Chrupiące buraczki, zamarynowane w oleju rzepakowym, miękkie śledzie i ziemniaki, kwaskowatość rybki w połączeniu z ostrością chrzanu to kompozycja wprost idealna. Olej rzepakowy jest naturalnym źródłem kwasów omega-3 i dlatego często po niego sięgam, gdyż przez neutralny smak i zapach doskonale wydobywa bogactwo wszystkich składników. A sałatka nie tylko świetnie smakuje, ale również doskonale się prezentuje. Pamiętajcie, że buraczki dosyć szybko zabarwiają inne składniki, więc jeśli chcecie podać ślicznie wyglądającą sałatkę, przyrządźcie ją przed samym podaniem. Oczywiście wszystkie składniki możecie przygotować wcześniej, a "złożyć" dopiero przed przyjściem gości.   Sałatka śledziowa z buraczkami i olejem rzepakowym   Składniki: 40 dag ziemniaków 40 dag małych buraczków 50 dag śledzi marynowanych 1 średnia cebula koperek 150 ml jogurtu naturalnego 3 czubate łyżki majonezu Winiary 2 łyżki chrzanu 2 łyżki oleju rzepakowego 2 łyżki soku z cytryny sól pieprz   Przygotowanie: Ziemniaki obieramy, płuczemy, gotujemy do miękkości w lekko osolonej wodzie. Buraczki dokładnie myjemy, zalewamy wodą i gotujemy około 40 minut, tj. do czasu aż będą miękkie. Odcedzamy, hartujemy zimną wodą i obieramy ze skórki. Kroimy w drobną kostkę. Dodajemy olej oraz sok z cytryny. Doprawiamy solą i pieprzem, dokładnie mieszamy. Odstawiamy na 20 minuty. Do jogurtu dodajemy majonez oraz chrzan. Doprawiamy solą i pieprzem. Usuwamy skórę ze śledzi i kroimy je w cienkie paseczki. Cebulę obieramy, siekamy w bardzo drobną kostkę. Ziemniaki kroimy w cieniutkie plastry. Układamy warstwę ziemniaków, następnie połowę śledzi, polewamy 1/2 sosu. Następnie układamy połowę odsączonych z marynaty buraczków i pozostałe śledzie.  Polewamy resztą sosu. Posypujemy drobno siekaną cebulą oraz resztą buraczków. Przybieramy drobno posiekanym koperkiem.   Pozdrawiam serdecznie i życzę smacznego :) - Bernadetta   Czas przygotowania: około 1,5 godziny Koszt przygotowania: około 13,00 złotych 