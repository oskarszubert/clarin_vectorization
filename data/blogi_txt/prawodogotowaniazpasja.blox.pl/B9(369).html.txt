Ciasto drożdżowe z rabarbarem to smak mojego dzieciństwa. Pamiętam że zawsze w czasie wakacji, Babcia od razu po naszym przyjeździe wyrabiała ciasto i wysyłała mnie na ogród, abym wybrała najładniejszy rabarbar. Szukałam zawsze tego najgrubszego i najbardziej różowego :) Teraz pozostaje mi tylko cieszyć się smakiem kupnego rabarbaru. I przyznaję szczerze, że ten placek z rabarbarem to pierwsze ciasto drożdżowe z rabarbarem, jakie sama przygotowałam. Często piekę drożdżowe ciacha, ale z rabarbarem upiekłam je dopiero teraz. Skorzystałam z przepisu Ewy Aszkiewicz z książki Domowe wypieki. Zrezygnowałam z dodatku cukru waniliowego, a zastąpiłam go aromatem śmietankowym, aby ciasto przypominało mi to, które piekła Babcia. Odmierzyłam również wszystkie składniki, aby podać Wam jak najdokładniejsze proporcje, bo te z książki mogą budzić zastrzeżenia.  Placek z rabarbarem/ ciasto drożdżowe z rabarbarem   Składniki:   Na ciasto: 230 ml mleka 2% 340 gram mąki pszennej 4 dag świeżych drożdży 1/2 szklanki brązowego cukru 3 żółtka jaj 1 olejek śmietankowy 12/5 dag masła 40 dag rabarbaru   Na kruszonkę: 12,5 dag masła 1/2 szklanki mąki krupczatki 1/2 szklanki cukru pudru   Dodatkowo: masło do formy cukier puder   Przygotowujemy ciasto: Mąkę przesiewamy przez sito. Masło rozpuszczamy, zostawiamy do ostudzenia. Mleko podgrzewamy do temperatury 36 stopni (nie więcej, aby nie zaparzyć drożdży). Drożdże kruszymy do miseczki, dodajemy łyżkę cukru i połowę mleka. Dokładnie mieszamy, wlewamy resztę mleka i znowu mieszamy. Odstawiamy do wyrośnięcia. Gdy zaczyn wyrośnie, dodajemy pozostały cukier, żółtka jaj, olejek śmietankowy i szczyptę soli. Miksujemy dokładnie. Wsypujemy mąkę i wyrabiamy ciasto dokładnie do chwili aż zacznie odchodzić od ścianek miski (ja wyrabiałam ciasto robotem z hakiem około 5 minut). Ciągle miksując, dodajemy porcjami roztopione masło. Wyrabiamy do chwili aż ciasto wchłonie całe masło i będzie zupełnie gładkie. Odstawiamy na godzinę do wyrośnięcia (w temperaturze pokojowej). Po tym czasie wylepiamy ciastem posmarowane masłem spody formy do tarty oraz dwóch foremek do tarteletek (oczywiście można również użyć innych foremek- zwykłych prostokątnych, kwadratowych, czy nawet tortownicy). Znowu odstawiamy do wyrośnięcia.   W tym czasie obieramy rabarbar i kroimy go w około 1,0-1,5 cm kawałki oraz przygotowujemy kruszonkę: Schłodzone masło siekamy nożem. Dodajemy cukier puder i mąkę krupczatkę. Energicznie zagniatamy wszystkie składniki czubkami palców, uważając aby zbytnio ich nie ogrzać.   Pokrojony rabarbar rozkładamy na wyrośniętym cieście. Posypujemy kruszonką. W razie potrzeby odstawiamy jeszcze do wyrośnięcia. Pieczemy w piekarniku nagrzanym do 160 stopni około 40-45 minut. Studzimy, posypujemy cukrem pudrem.   Pozdrawiam serdecznie i życzę smacznego :) - Bernadetta   Czas przygotowania: około 40 minut + czas wyrastania ciasta i czas pieczenia Pieczenie: 40-45 minut Koszt: około 14,00- 15,00 złotych. 