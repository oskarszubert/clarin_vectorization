Krem z młodej kapusty gotowałam już kilka razy, dlatego gdy usłyszałam, że podadzą nam go podczas warsztatów wiedziałam, że będzie smacznie. I tak było, choć podczas sobotniego obiadu nieco nie pasował mi jego zmieniony przez pomidory smak. Lubię kwaskowate zupy, ale tutaj nie do końca mi wszystko pasowało. Na szczęście w niedzielę gotowałyśmy ten krem bez dodatku pomidorów (pewnie, gdyby zostały uwzględnione w przepisie i tak byśmy ich nie dodały) i zupka wyszła pyszna. Przed ostatecznym doprawieniem, odlałam porcyjkę dla mojej Córeczki- dodałam do niej odrobinę masła i Mała była w siódmym niebie :)    Zupa krem z młodej kapusty  Składniki: 1/2 średniej główki młodej kapusty 2 średnie ziemniaki 1 średnia cebula 4-5 szklanek rosołu drobiowo- warzywnego 150 ml śmietany 30 % koperek suszony pieprz sól 1 łyżka masła 2-3 łyżki oleju radiccho do dekoracji Przygotowanie:  Ziemniaki obieramy, płuczemy, kroimy w drobną kostkę. Przesmażamy na rozgrzanym maśle zmieszanym z olejem wraz z obraną i pokrojoną również w kostkę cebulą. Po 3-4 minutach dodajemy pokrojoną w kostkę kapustę i ciągle mieszając smażymy razem kilka minut. Wlewamy bulion i gotujemy na średnim ogniu do czasu aż warzywa będą miękkie. Dodajemy roztarty w dłoniach koperek oraz śmietanę, dokładnie miksujemy. Doprawiamy do smaku solą i pieprzem. Podajemy z kiełbaskami twarogowymi. Dekorujemy posiekaną radicchio.   Na zdjęciu u góry macie moją zupę, a poniżej tę podaną w restauracji Platter:      Pozdrawiam serdecznie i życzę smacznego :) -Bernadetta 