Risotto to jedno z moich ulubionych dań na bazie ryżu. Warunkiem jego najlepszego smaku jest jednak posiadanie odpowiedniego ryżu arborio, kwestia dodatków to już w zasadzie sprawa drugorzędna- wszak wiadomo, że każdy lubi co innego. Dziś jednak proponuję Wam taką wersję, która powinna zasmakować każdemu... Do przygotowania tego żółtego risotto potrzebne są:   1 szklanka dobrego ryżu arborio (u mnie Kupiec) 1 pierś z kurczaka 1/2 małej cebuli 1 cukinia (o wadze około 25 dag) 1 szklanka białego wina 1 litr wywaru z kurczaka 1 łyżka masła klarowanego 1 szklanka groszku z marchewką olej rzepakowy 1 czubata łyżeczka kurkumy sól pieprz szczypiorek parmezan lub ser żółty   Cebulę obieramy, drobno kroimy. Wrzucamy na 2-3 łyżki rozgrzanego oleju i gdy się zeszkli, dodajemy ryź. Po 2-3 minutach wlewamy wino. Na drugiej patelni podsmażamy na niewielkiej ilości oleju na rumiano pokrojoną w paseczki pierś z kurczaka. Ściągamy na talerz i doprawiamy solą i pieprzem. Cukinię dokładnie myjemy, przecinamy wzdłuż na pół i wydrążamy miękki miąższ. Kroimy na ćwiartki talarków i podsmażamy na tej samej patelni, na której przygotowywaliśmy kurczaka. Gdy ryż wciągnie wino, wlewamy do niego szklankę bulionu i mieszamy. Gdy cały płyn zostanie wchłonięty podlewamy kolejną szklanką bulionu, a następnie jeszcze jedną i gdy i ten zostanie wchłonięty dodajemy podsmażonego kurczaka. Podlewamy ostatnią szklanką wywaru, następnie dodajemy cukinię oraz marchewkę z groszkiem i kurkumę. Gdy cały bulion zostanie wchłonięty, doprawiamy do smaku solą i pieprzem. Dodajemy masło klarowane i dokładnie mieszamy, aby oblepiło nam ryż. Risotto nakładamy na talerz, posypujemy parmezanem lub zwykłym żółtym serem i lekko mieszamy. Przybieramy drobno posiekanym szczypiorkiem.    Smacznego :) 