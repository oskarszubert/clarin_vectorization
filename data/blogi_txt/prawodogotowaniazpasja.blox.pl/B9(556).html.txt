Nawet w taki upał jak dziś do kawki przyda się pyszne ciasto. Ponieważ nic nie jest w stanie zastąpić domowego wypieku, a wiele osób twierdzi, że w tej dziedzinie mają dwie lewe ręce, postanowiłam podzielić się z Wami przepisem na ciacho, które po prostu nie ma prawa się nie udać.   Do jego przygotowania potrzebować będziecie:   2 szklanki mąki pszennej typ 550 3 duże jajka 1/2 szklanki cukru 300 ml mleka 2 % 20 dag dobrej margaryny lub masła 16 g cukru waniliowego 3 duże łyżki kakao 1 czubata łyżeczka proszku do pieczenia 15 dag gorzkiej czekolady 80 ml śmietany 30 % 2 łyżki kawy rozpuszczalnej 35 dag domowego dżemu wiśniowego z całymi wiśniami 25 dag truskawek tłuszcz i bułka tarta do formy   Miękką margarynę (ja użyłam Kasi) lub masło miksujemy dokładnie z cukrem i cukrem waniliowym i jajkami. Wlewamy mleko i dokładnie ubijamy na średnich obrotach. Mąkę mieszamy z proszkiem do pieczenia. Dodajemy kakao i 5 dag startej na grubych oczkach czekolady. Wsypujemy do masy maślanej i dokładnie mieszamy. Ciasto wlewamy do wysmarowanej tłuszczem i wysypanej bułką tartą tortownicy o średnicy 26 cm. Pieczemy w 170 stopniach około 40 minut (do czasu, gdy patyczek wbity w ciasto będzie suchy), studzimy, kroimy na 3 blaty. Kawę zalewamy 150 ml wrzącej wody, chłodzimy. Polewamy jeden blat ciasta połową kawy i smarujemy połową dżemu. Przykrywamy drugim blatem, który także nasączamy kawą i rozsmarowujemy na nim pozostały dżem. Przykrywamy ostatnim kawałkiem ciasta. Śmietanę podgrzewamy, wrzucamy połamaną na kosteczki czekoladę i dokładnie mieszamy, aż całkowicie się rozpuści. Czekoladą smarujemy wierzch oraz boki ciasta. Przybieramy umytymi, osuszonymi i pokrojonymi na ćwiartki truskawkami. Podajemy co najmniej 2 godziny po przygotowaniu.      Smacznego :) 