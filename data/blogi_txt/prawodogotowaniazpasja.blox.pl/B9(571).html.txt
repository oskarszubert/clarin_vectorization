Już we wczorajszej recenzji książki Kominka wspominałam Wam, że kupiłam książkę Ewy Wachowicz i wypróbowałam jej przepis na szarlotkę, o który kilka osób mnie prosiło.  Upiekłam ją w małej tortownicy, ale Wam polecam wziąć nieco większą lub po prostu odczekać 3-4 godziny z jej krojeniem, bo jabłka potrzebują trochę czasu, aby się ułożyć. Zmniejszyłam trochę ilość cukru, zamiast 1 dużego jajka dodałam 2 małe i przez to o 3 dag zwiększyłam też ilość mąki. Orzechy włoskie zastąpiłam płatkami migdałów. Ciasto przed upieczeniem ponakłuwałam trochę widelcem i posypałam bułką tartą, która wciągnęła nadmiar soku z jabłek. Ułatwiłam też sobie życie nie krojąc jabłek w cieniutkie plasterki i nie układając ich jeden na drugim. Każdą ćwiartkę pokroiłam tylko na 3-4 plastry i po zmieszaniu z rodzynkami, płatkami migdałów i cynamonem, po prostu wsypałam do tortownicy. Rodzynek nie moczyłam wcześniej w rumie, anie wodzie z cukrem, tak jak proponuje Ewa Wachowicz, a dodałam je prosto z paczki. Zrezygnowałam także ze smarowania ciasta po jego upieczeniu dżemem morelowym. Szarlotka bardzo nam smakowała, a dodatkowo dzięki wprowadzonym przeze mnie modyfikacjom okazała się jednym z najprostszych ciast, ale jednocześnie całkiem efektownie wyglądającym i idealnie słodkim.   Szarlotka Ewy Wachowicz Składniki na ciasto: 30 dag mąki pszennej tortowej 12 dag masła 2 małe jajka 10 dag cukru 2 łyżki cukru waniliowego szczypta soli   Dodatkowo:  1 kg jabłek (u mnie twarde kortlandy, ale najlepsza będzie szara reneta) 4 łyżki rodzynek 4 łyżki płatków migdałów 2 łyżki cynamonu 2 łyżki bułki tartej masło i mąka krupczatka do formy   Przygotowanie: Przesianą mąkę mieszamy z cukrem, solą oraz cukrem waniliowym. Dodajemy pokrojone na małe kawałki zimne masło oraz jajko.  Wszystkie składniki siekamy nożem lub siekaczem do ciasta, a następnie szybko i dokładnie zagniatamy.  Ciasto zawijamy w folię spożywczą i wkładamy do lodówki na co najmniej godzinę.    Jabłka obieramy, kroimy na ćwiartki, usuwamy gniazda nasienne. Każdą ćwiartkę kroimy wzdłuż na 3-4 plastry. Dodajemy rodzynki i płatki migdałów oraz cynamon. Dokładnie mieszamy.   Ciasto dzielimy na 2 równe części. Jedną rozwałkowujemy nieco cieniej i wykładamy nią spód oraz boki wysmarowanej masłem i obsypanej mąką krupczatką tortownicy o boku 16-20 cm. Spód nakłuwamy widelcem i posypujemy bułką tartą. Na ciasto nakładamy nadzienie. Pozostałe ciasto rozwałkowujemy nieco grubiej niż piewszą część i tniemy na cienkie paski. Z pasków ciasta układamy kratkę na jabłkach, dociskając końcówki pasków do ciasta na bokach tortownicy. Pieczemy przez 45 minut w piekarniku nagrzanym do 180 stopni. Po 30 minutach sprawdzamy czy ciasto nie spiekło się zbyt mocno z góry i w razie potrzeby przykrywamy papierem do pieczenia. Gorącą szarlotkę wyciągamy z piekarnika i pozostawiamy do ostudzenia. Przed podaniem posypujemy cukrem pudrem. Pozdrawiam serdecznie i życzę smacznego :) - Bernadetta   Czas przygotowania: około 30 minut + czas chłodzenia i pieczenia Czas pieczenia: 45 minut Koszt przygotowania: około 11,00 złotych 