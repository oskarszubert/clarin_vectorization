Gdy byłam dzieckiem, to sałatka z pieczarek gościła u nas bardzo często. Była szybka, prosta i smaczna. Mama dodawała do niej tylko jajka i drobny szczypiorek oraz sam majonez. Ja dorzuciłam jeszcze szynką drobiową i kukurydzę z puszki i trochę obniżyłam jej kaloryczność przez dodanie jogurtu naturalnego do majonezu. I muszę przyznać nieskromnie, że to najlepsza sałatka z pieczarek, jaką w życiu jadłam ! Była tak dobra, że nie mogłam się od talerza oderwać :D   Sałatka z pieczarek   Składniki: 1 kg małych białych zamkniętych pieczarek 1 puszka kukurydzy 15 dag szynki drobiowej  7 jajek 1 pęczek grubego szczypiorku 150 ml jogurtu naturalnego 4 czubate łyżki majonezu sól pieprz Przygotowanie: Pieczarki dokładnie płuczemy, zalewamy ciepłą wodą i gotujemy do chwili aż będą jeszcze lekko twarde. Odcedzamy, hartujemy zimną wodą. Kroimy w cienkie plasterki (jeśli pieczarki będą miały otwarte kapelusze, przed pokrojeniem trzeba je obrać ze skórki). Lekko solimy. Jajka gotujemy na twardo, kroimy wzdłuż na pół i każdą połówkę na 3-4 kawałki, a następnie w cienkie plasterki. Kukurydzę odcedzamy z zalewy. Szczypior płuczemy i drobno siekamy. Jogurt mieszamy z majonezem, doprawiamy do smaku solą i świeżo mielonym pieprzem. W szerokiej miseczce układamy kolejno połowę pieczarek, połowę jajek i szynkę. Posypujemy połową szczypiorku i kukurydzy. Zalewamy połową sosu jogurtowo- majonezowego.  Układamy pozostałe pieczarki, jajka, szczypior i kukurydzę. Zalewamy resztą sosu. Przed podaniem schładzamy w lodówce.   Pozdrawiam serdecznie i życzę smacznego :) - Bernadetta   Czas przygotowania: około 40 minut Koszt: około 25,00 złotych 