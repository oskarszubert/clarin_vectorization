Planując menu na Sylwestra, od razu postanowiłam przygotować marynowanego łososia wg przepisu Kurta Schellera, którego poznałam na jednych z warsztatów kulinarnych. Na warsztatach przygotowywaliśmy przystawkę z marynowanego łososia, uprzednio pokrojonego w cienkie plasterki. Tym razem miałam więcej czasu, więc zamarynowałam rybę w jednym kawałku. Łosoś marynowany wyszedł fantastyczny- sprawdził się idealnie nie tylko pokrojony w cienkie plasterki, ale jako dodatek do przekąsek, które z niego przygotowałam. Kilogramowy filet zniknął w trakcie jednego wieczoru, co świadczy o tym, że jest pyszny.  Łosoś doskonale również smakuje z warzywami na kromce chleba, więc może stanowić wspaniały i zdrowy substytut mięsnych wędlin, zwłaszcza tych ze sklepu.  Łosoś marynowany   Składniki: 1,2 kg filetu z łososia ze skórą 1 mała garść soli 2 garści cukru pieprz grubo mielony pęczek koperku 4 cm kawałek imbiru olej rzepakowy oliwa z oliwek 1 łyżka musztardy dijon   Przygotowanie: Z łososia odcinamy skórę i tłuszcz, dokładnie go płuczemy i osuszamy papierowym ręcznikiem. Można oczywiście kupić filet już bez skóry, ale szczerze powiedziawszy o wiele łatwiej znaleźć jakiś sensowny i w miarę gruby filet ze skórą. W miseczce mieszamy sól z cukrem i drobno posiekanym koperkiem oraz łyżeczką pieprzu. Marynatę nakładamy na oczyszonego łososia. Imbir obieramy, kroimy w cienkie plasterki (ja użyłam obieraczki do warzyw). Rozkładamy na łososiu. Skrapiamy kilkoma łyżkami oleju. Łososia zawijamy w folię spożywczą i wstawiamy do lodówki na 24-36 godzin. Po upływie tego czasu, usuwamy imbir. Marynatę z łososia ściągamy do miseczki i dodajemy do niej musztardę i tyle oliwy z oliwek, aby otrzymać gęsty sos (około 100 ml). Doprawiamy do smaku pieprzem. Łososia kroimy w cienkie plasterki. Podajemy z przygotowaną pastą.   Pozdrawiam serdecznie i życzę smacznego :) - Bernadetta   Czas przygotowania: około 15 minut + czas marynowania Koszt przygotowania: około 35,00 złotych Wpis dodaję do akcji:  w kategorii pomarańczowy :) 