"Domowe wypieki. Ciasta i ciasteczka" Ewy Aszkiewicz przeglądałam podczas poprzedniego wyjazdu do Warszawy. Byłam głodna, więc zdjęcia autorstwa Mirosława Barygi łatwo podziałały na moją wyobraźnię. Spieszyłam się jednak, no i po zakupach (głównie blogowych) miałam strasznie ciężką walizkę, więc wróciłam do domu bez książki... Kilka dni później udałam się jednak do pobliskiej księgarni i już się jej nie oparłam.  Po pierwszym zachwycie, przyszło jednak małe rozczarowanie. A dlaczego ? Otóż w żadnym przepisie nie podano wymiarów blaszki, a niekiedy również nawet orientacyjnego czasu pieczenia. Skoro ma to być książka z założenia dla wszystkich, to w mojej ocenie tak podstawowe informacje powinny zostać w niej podane ! Za ponad 200 inspirujących propozycji trzeba jednak zapłacić niespełna 35,00 złotych, a więc cena jest bardzo przystępna. Znajdziemy w niej 10 czytenie napisanych działów, takich jak: - ciasta drożdżowe, - ciasta biszkoptowe, - ciasta piaskowe, - kruche ciasta i ciasteczka, - ciasta piernikowe, - szarlotki i jabłeczniki, - serniki, - torty, - serniki i torty bez pieczenia, - oraz ciasta świąteczne.  Przy każdym przepisie podano jednak bardzo pomocne informacje, jak określone symbolami: stopień trudności, kaloryczność oraz koszt przygotowania, a także liczbę porcji i czas przygotowania. Większość przepisów to znane wszystkim (bynajmniej z nazwy) klasyki, jak babki piaskowe w kilku odsłonach, serniki, czy ciasta drożdżowe, ale znajdziemy tu także apetyczny torcik makowo- bakaliowy czy określony jako "dietetyczny" sernik z rodzynkami. Ten ostatni na pewno nie jest jednak dietetyczny, gdyż do przygotowania 16 porcji ciasta użyto 1,5 szklanki cukru pudru, 2 szklanki rodzynek czy 3 szklanki rozkruszonych herbatników.  W tej książce próżno szukać wielu ciekawych sposobów dekoracji słodkości. Zdażają się ciasta proste z wyglądu, ale bardzo apetyczne, ale wygląd wielu pozycji pozostawia naprawdę wiele do życzenia. Nie chodzi o jakość zdjęć, tylko np. o serniki, ciasta drożdżowe czy babki bez jakichkolwiek elementów dekoracyjnych.  Jak wiadomo- niemal każdy "je oczami", a po przejrzeniu "Domowych wypieków" wiele osób może czuć niedosyt.  Moje zastrzeżenia budzi również ogromna ilość cukru ! Nie przepadam za wypiekami, w których jest to składnik dominujący i nie można cieszyć się smakiem ciasta, bo po dwóch kęsach można się przesłodzić. Na razie wypróbowałam z książki dwie pozycje: puszysty sernik wiedeński  (poniżej zdjęcie z książki)  oraz babkę piaskową.  Oba ciasta były łatwe w przygotowaniu, ale i jednym i w drugim przypadku znaczne zmniejszenie ilości cukru okazało się strzałem w dziesiątkę. Dlatego jeśli zdecydujecie się na zakup tej książki lub już ją posiadacie- polecam Wam to samo. Będzie zdrowiej i na pewno smaczniej. Nie znam bowiem nikogo, kto mógłby jeść niemal sam cukier....   Pozdrawiam serdecznie, Bernadetta 