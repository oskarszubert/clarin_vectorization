W ramach współpracy ze sklepem redcoon.pl otrzymałam niedawno wolnowar. Dużo słyszałam o tym urządzeniu, ale na oczy pierwszy raz je zobaczyłam, gdy dotarł do mnie kurier. Miałam ochotę od razu je przetestować, ale dosyć lakoniczna instrukcja obsługi, w której niestety nie ma zbyt wielu rad, jak choćby przykładowych przepisów na dania, które można w nim przygotować, skutecznie mnie od tego odwiodła. W internecie też nie ma zbyt wielu propozycji, a ja miałam ochotę na przyrządzenie w nim porządnego kawałka mięsa.  Gdzieś znalazłam informację, aby kawałek schabu o wadze 1 kg piec całą noc- około 10-12 godzin. Ja trzymałam przez 8 h na niższym stopniu nagrzania i niestety schab wyszedł przesuszony. Na szczęście dało się wykorzystać go do przygotowania pasty na chleb. Nie poddałam się jednak i zrobiłam w nim rosół dla Małej- wrzuciłam wszystkie składniki, zalałam zimną wodą i zostawiłam na całą noc na niższej mocy. Rosół wyszedł fantastyczny i chyba najlepszy jaki w życiu jadłam, mimo że ugotowałam go na samych skrzydełkach i niewielkim kawałku wołowiny. Kolejny wybór "padł" na karkówkę. Dawno jej nie jadłam, więc postanowiłam przygotować w wolnowarze roladę karkową. Mimo, że w instrukcji obsługi wskazano, iż w wolnowarze najlepiej jest przyrządzać niezbyt tłuste mięsa, to okazuje się, że karkówka idealnie się nadaje.  Po 3 godzinach na wyższej mocy, karkówka była już gotowa. Zostawiłam ją do całkowitego ostudzenia i mieliśmy świetną wędlinę. Wiem, że aby poznać moc, zalety i wady tego urządzenia, muszę jeszcze sporo z nim popracować, więc nie powiem Wam jeszcze czy warto, li też nie, mieć go w swoim domu, ale za jakiś czas na pewno podzielę się z Wami bogatszymi doświadczeniami :)  Rolada z karkówki z wolnowaru   Składniki: 0,8- 1,0 kg niezbyt grubej karkówki pęczek natki pietruszki 2 ząbki czosnku olej rzepakowy sól pieprz   Przygotowanie: Karkówkę płuczemy, osuszamy papierowym ręcznikiem. Rozcinamy wzdłuż, aby otrzymać jeden duży płat mięsa.  Czosnek obieramy, siekamy w drobną kostkę. Natkę pietruszki płuczemy, osuszamy, listki drobno siekamy. Karkówkę z jednej strony nacieramy odrobiną oleju, doprawiamy solą i pieprzem. Odwracamy na drugą stronę.  Do czosnku dodajemy posiekaną natkę, 3 łyżki oleju, mniej więcej po pół płaskiej łyżeczki soli i pieprzu. Dokładnie mieszamy.  Pastę rozsmarowujemy na karkówce i zwijamy ciasno roladę. Obwiązujemy dokładnie sznurkiem. Wkładamy do miski, przykrywamy folią aluminiową i wstawiamy na noc do lodówki. Po tym czasie, obsmażamy roladę z każdej strony po 30 sekund na rozgrzanym oleju rzepakowym.  Wkładamy do wolnowara, ustawiamy na wyższą moc, przykrywamy i gotujemy przez 3-3,5 godziny. W tym czasie możemy 1-2 razy przewrócić karkówkę na drugą stronę. Po upieczeniu studzimy roladę, wkładamy do lowódki i zostawiamy na co najmnie 8-10 godzin.   Pozdrawiam serdecznie i życzę smacznego :) -Bernadetta   Czas przygotowania: 2 dni Koszt przygotowania: około 24,00 złotych 