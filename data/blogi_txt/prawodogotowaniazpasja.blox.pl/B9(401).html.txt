W moim domu nie przygotowuje się bigosu na Święta Bożego Narodzenia, choć wiem, że w wielu innych rodzinach jest to tradycją. My z reguły przyrządzamy go na Sylwestra i Nowy Rok. Dziś przedstawiam Wam przepis na bigos myśliwski z wieprzowiną, drobiem i dziczyzną. Ostatnią pozycję możecie oczywiście pominąć, ale dziczyzna nadaje bigosowi niezapomniany smak i aromat. Dlatego jeśli macie do niej dostęp, polecam wrzucić do bigosu choć kawałeczek. Zdecydowanie jest to najlepszy bigos, jaki jadłam w życiu i szczerze go polecam :)  Najlepszy bigos myśliwski  Składniki: 2 kg kapusty kiszonej (najlepiej domowej) 0,5 kg białej kapusty 25 dag polędwicy z dzika 25 dag chudej wieprzowiny 15 dag swojskiej szynki 20 dag swojskiej kiełbasy 20 dag gotowanego drobiu 10 dag słoniny 15 dag cebuli 10 dag suszonych śliwek 20 kapeluszy suszonych podgrzybków 200 g koncentratu pomidorowego 250 ml półwytrawnego lub wytrawnego czerwonego wina 3 liście laurowe 10 ziaren ziela angielskiego 6 ziaren jałowca miód sól pieprz   Przygotowanie:  Wieprzowinę i dziczyznę zalewamy mniej więcej 3 szklankami wody w osobnych garnkach. Gotujemy 45 minut. Kroimy w drobną kostkę. Białą kapustę szatkujemy, zalewamy wodą i gotujemy do miękkości w lekko osolonej wodzie, odcedzamy. Grzyby płuczemy, zalewamy 2 szklankami wody. Odstawiamy na godzinę, a następnie gotujemy na niewielkim ogniu przez 30 minut. Kroimy w cienkie paski. Słoninę kroimy w średnią kostkę i wytapiamy na patelni na niewielkim ogniu. Gdy zostaną tylko małe skwarki, dodajemy obraną i pokrojoną w drobną kostkę cebulę oraz swojską kiełbasę. Smażymy do zrumienienia się cebuli. Kiszoną kapustę lekko odciskamy- wodę zostawiamy. Zalewamy wodą z gotowania wieprzowiny i grzybów. Dodajemy ziele angielskie, liście laurowe i jałowiec. Gotujemy pod przykryciem około 50-60 minut na niewielkim ogniu. Do kiszonej kapusty dodajemy białą kapustę, dziczyznę, drób, wieprzowinę, swojską kiełbasę z cebulą oraz pokrojoną w drobną kostkę szynkę i podgotowane grzyby. Gotujemy na niewielkim ogniu pod przykryciem przez 30 minut. Dodajemy pokrojone na ćwiartki suszone śliwki oraz koncentrat pomidorowy, dokładnie mieszamy. Gotujemy kolejne 30 minut (jeśli w garnku jest dużo soku, ściągamy pokrywkę, aby nieco odparował). Wlewamy czerwone wino i gotujemy jeszcze 15 minut. Doprawiamy do smaku solą, pieprzem i miodem. Jeśli bigos jest za mało kwaśny, dolewamy wodę z kiszonej kapusty. Bigos odkławamy w chłodne miejsce do całkowitego przestudzenia i ponownie podgrzewamy.  Bigos myśliwski jest najlepszy po kilkukrotnym schłodzeniu i podgrzaniu.   Pozdrawiam serdecznie i życzę smacznego :) - Bernadetta   Koszt przygotowania: około 35,00 złotych. 