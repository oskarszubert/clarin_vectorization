Krem ze szparagów z borowikami i pesto z rukoli okazał się absolutnym hitem warsztatów. Został najlepiej oceniony nie tylko podczas obiadu w restauracji Platter, ale także najbardziej nam smakował w niedzielę (i to chyba nawet bardziej niż dzień wcześniej)- mimo odrobinę zmienionej receptury.  Krem ze szparagów z borowikami i pesto z rukoli  Składniki: 4-5 szklanek rosołu drobiowego pęczek białych szparagów 7-8 cm białej części pora 1 średnia cebula 20 dag gotowego ciasta francuskiego chili oregano bazylia rozmaryn 1 jajko masło klarowane 10 dag rukoli 5-6 dag płatków migdałowych sól pieprz 2 liście laurowe 30 dag borowików oliwa z oliwek 5 ziaren czarnego pieprzu 100 ml śmietany 30 %   Przygotowanie: Płatki migdałów prażymy na suchej patelni, następnie miksujemy z rukolą i kilkoma łyżkami oliwy z oliwek. Doprawiamy do smaku solą i pieprzem. Rozwałkowane ciasto francuskie kroimy wzdłuż na 1,5- 2 cm paski, smarujemy rozmąconym jajkiem, posypujemy chili oraz roztartym w dłoniach rozmarynem, oregano i bazylią, spiralnie zwijamy. Pieczemy około 10 minut w 200 stopniach. Szparagi obieramy, obcinamy główki na wysokości około 2 cm. Pozostałe łodyżki kroimy na 1 cm kawałki. Cebulę i por obieramy, kroimy w niezbyt dużą kostkę, przesmażamy wraz z 1 cm kawałkami szparagów na rozgrzanym maśle. Wlewamy wywar, dodajemy liść laurowy oraz pieprz ziarnisty, gotujemy do czasu aż warzywa będą miękkie. Wyciągamy zioła i warzywa miksujemy blenderem na gładki krem. Doprawiamy solą i świeżo zmielonym pieprzem. Główki szparagów przecinamy wzdłuż na pół i przesmażamy na rumiano na rozgrzanym maśle, lekko solimy. Grzyby kroimy w drobną kostkę, podsmażamy na rozgrzanym maśle do czasu aż będą miękkie. Doprawiamy do smaku solą i świeżo zmielonym pieprzem. Krem szparagowy podajemy z grzybami, pesto z rukoli i paluszkami z ciasta francuskiego. Przybieramy podsmażonymi główkami szparagów.     Zdjęcie u góry przedstawia zupę podaną przeze mnie, a poniżej tę, którą otrzymaliśmy restauracji Platter:  Pozdrawiam serdecznie i życzę smacznego :) -Bernadetta 