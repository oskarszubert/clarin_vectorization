Wiem, że zagląda do mnie wielu miłośników dań z kaszami, a że sama lubię (i to bardzo) wszystkie kasze, dlatego co chwilę serwuję Wam nowe propozycje. I mam nadzieję, że choć kilka osób, które twierdzą, że kaszy nie lubię, spróbuje się do niej przekonać i przygotuje jakieś danie z moich przepisów. Powiem Wam, że naprawdę warto :) Mnie się już udało do kaszy przekonać Męża, który wcześniej twierdził, że za kaszą nie przepada, a teraz zjada wszystkie potrawy ze smakiem. A dziś kolejna propozycja śniadaniowa czyli jajka zapiekane w kaszy jaglanej, które stanowią już tylko wspomnienie, gdyż jedliśmy je w ubiegły weekend :)   Jajka zapiekane w kaszy jaglanej   Składniki na 3 porcje: 2 szklanki ugotowanej kaszy jaglanej 1 średnia marchewka 3 jajka 1 kabanos (można pominąć) 1 litr soku pomidorowego szczypiorek sól pieprz   Przygotowanie: Marchewkę obieramy, płuczemy, ścieramy na tarce o grubych oczkach. Dodajemy do kaszy wraz z pokrojonym w cienkie plasterki kabanosem. Wlewamy 125 ml soku pomidorowego. Mieszamy, doprawiamy do smaku solą i pieprzem.  Kaszę wykładamy do 3 naczynek do zapiekania i wypukłą stroną dużej łyżki robimy na środku duże wgłębienie. Do każdego wgłębienia wbijamy po jednym jajku. Doprawiamy odrobiną soli i pieprzu. Wkładamy do piekarnika nagrzanego do 180 stopni i pieczemy około 12-15 minut, a więc do czasu aż białko się zetnie, a żółtko pozostanie płynne. Posypujemy drobno posiekanym szczypiorkiem. Podajemy z sokiem pomidorowym.   Pozdrawiam serdecznie i życzę smacznego :) - Bernadetta   Czas przygotowania: około 10 minut + czas pieczenia Pieczenie: 12-15 minut Koszt przygotowania: około 10,00 złotych 