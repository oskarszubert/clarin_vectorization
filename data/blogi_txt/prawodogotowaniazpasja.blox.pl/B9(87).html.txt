Nie wiem czy tak do końca można mojego chickenburgera nazwać "dietetycznym", ale z pewnością zawiera o wiele mniej kalorii od tradycyjnego, a do tego jest baaardzo smaczny :) I choć może nie wypada tak się uzewnętrzniać, powiem Wam tylko, że mój Małż, który twierdził iż nie jest głodny, wcisnął aż cztery- tak mu smakowały...   Do przygotowania 6 chickenburgerów potrzebne będzie:   45 dag polędwiczek z kurczaka (mogą też być całe piersi, ale polędwiczki są nieco delikatniejsze) 6 bułek do hamburgerów 2 nieduże ząbki polskiego czosnku 1 jajko 1/3 szklanki bułki tartej 4 czubate łyżki białego sezamu 2 ogórki małosolne 5 dużych pomidorków koktajlowych 4 liście sałaty lodowej 1 łyżka majonezu 1 łyżka jogurtu naturalnego 2 łyżki musztardy miodowej ketchup 2 łyżki oleju rzepakowego sól pieprz Polędwiczki z kurczaka dokładnie myjemy, osuszamy i rozdrabniamy blenderem lub mielimy maszynką. Dodajemy obrany i przeciśnięty przez praskę czosnek. Doprawiamy do smaku solą i pieprzem. Dokładnie mieszamy. Wkładamy do lodówki na 10 minut. W tym czasie myjemy warzywa i odsączamy je z nadmiaru wody. Pomidora i ogórka kroimy w plasterki. Majonez mieszamy z jogurtem naturalnym i musztardą. Bułkę tartą mieszamy z sezamem. Z mięsa formujemy płaskie okrągłe kotlety (najlepiej mokrymi dłońmi), które panierujemy w rozkłóconym jajku i bułce tartej. Na rozgrzanej patelni kładziemy przycięty do jej rozmiarów papier do gotowania i pieczenia SAGA i wlewamy olej. Smażymy kotlety z obu stron na rumiano.   Bułki przecinamy na pół i pieczemy przez 2 minuty w piekarniku nagrzanym do 160 stopni lub podgrzewamy na parze. Osobiście wolę te z piekarnika, gdyż są lekko chrupiące. Ciepłe spody bułek smarujemy sosem majonezowo- musztardowym. Na każdej kładziemy sałatę oraz po jednym kotlecie. Polewamy ketchupem. Układamy po kilka plasterków ogórków i pomidorów. Przykrywamy kapeluszami i podajemy od razu po przygotowaniu. Smacznego :) 