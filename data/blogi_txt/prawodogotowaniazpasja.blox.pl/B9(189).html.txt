Kilka dni temu obiecałam Wam przepis na muffinki marcepanowo- wiśniowe i dziś słowa dotrzymuję :) Jak wszystkie muffinki, tak i te, są bardzo proste w wykonaniu. Po zmieszaniu w osobnych naczyniach suchych i płynnych składników, należy płynne dodać do suchych i niezbyt delikatnie wymieszać. Gdy zaniosłam je do pracy, koleżanki zaczęły dopytywać, jak ja to robię, że moje muffinki są takie puszyste i... pyszne :)?  Otóż jeszcze niedawno dodawałam do ciasta trochę sody, teraz piekę je na samym proszku do pieczenia. Ciasto niezbyt starannie mieszam i zapełniam foremki do muffinek do 4/5 wysokości. Piekę je zawsze na środkowej półce w temperaturze 180 stopni około 25 minut. Czas pieczenia- w zależności od skłaników nieco wydłużam lub skracam. Ot, cała filozofia. Czasem do ciasta dodaję też 2 łyżki nutelli. Muffinki wtedy nie tylko ładnie pachną, ale i pięknie rosną :) A i jeszcze jedna malutka uwaga- niekiedy duża ilość "mokrych" dodaktów może spowodować, że ciasto na muffinki będzie zbyt płynne. Wtedy dodaję dodatkowo 1-2 łyżki mąki. Tak również było w przypadku tych marcepanowo- wiśniowych, dlatego w składnikach podałam, że do ich przygotowania potrzebne są 2 szklanki + 2 łyżki mąki pszennej.   Do przygotowania 12 sztuk potrzebne są: 2 szklanki + 2 łyżki mąki pszennej (typ 450-550) 2 łyżki drobnego cukru 2 płaskie łyżeczki proszku do pieczenia 2 jajka 12,5 dag masła lub dobrej margaryny 220 ml mleka 50 ml gęstego syropu z wiśni lub czereśni 12 dużych wiśni lub czereśni w syropie 10 dag marcepanu w czekoladzie cukier puder   Wiśnie odsączamy z syropu. Marcepan kroimy w drobną kostkę. Masło rozpuszczamy. Gdy przestygnie, miksujemy z jajkami, syropem z wiśni i mlekiem. W osobnym naczyniu mieszamy mąkę, cukier i proszek do pieczenia. Wlewamy płynne składniki i niezbyt dokładnie mieszamy. Do foremek na muffinki nakładamy łyżkę ciasta, następnie układamy po jednej wiśni lub czereśni oraz łyżeczce posiekanego marcepanu (jeśli nie macie foremek z nieprzywieralną powierzchnią, wyłóżcie je papilotkami). Foremki zapełniamy pozostałym ciastem do 4/5 wysokości.  Pieczemy około 25 minut w piekarniku nagrzanym do 180 stopni. Gdy muffinki ostygną, oprószamy je cukrem pudrem.  Pozdrawiam serdecznie i życzę smacznego :) - Bernadetta   Koszt przygotowania: około 10,00 złotych. 