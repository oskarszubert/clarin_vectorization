Dziczyznę jadam dosyć często- świeże mięso otrzymuję bowiem od Teścia, który jest myśliwym. Przygotowałam ją już na milion sposobów- za każdym razem coś zmieniam i kombinuję. Mąż zawsze zjadał ze smakiem, więc nigdy się nie stresowałam, gdy miałam ją przygotować. W sobotę na imprezie urodzinowej Krzyśka, mieli oczywiście być Teściowie, a tak się jakoś złożyło, że Teściu nigdy nie jadł dziczyzny w moim wykonaniu. Sam zaś jest fachowcem w jej przyrządzeniu. Siłą rzeczy baaardzo się więc stresowałam, aby wszystko było ok. Podobno była pyszna- ja zdążyłam tylko miskę oblizać, gdyż zniknęła w niespełna 5 minut. Do jej przyrządzenia potrzebne są:   60 dag łopatki z sarny 2 średnie marchewki 1 średnia pietruszka 1 średnia cebula 20 dag kabaczka 1/2 czerwonej papryki 2 łyżki pikantnego ketchupu 2 łyżki musztardy sarepskiej 2 łyżki chrzanu 2 ząbki czosnku 5 łyżek oleju rzepakowego 5 łyżek octu winnego 1 łyżka miodu 2 listki laurowe 6 ziaren ziela angielskiego 8 ziaren jałowca sól pieprz   Mięso czyścimy, kroimy w mniej więcej 1,5 cm kostkę. Olej mierzamy z octem i miodem. Dodajemy ziele angielskie, liście laurowe, jałowiec i obrany oraz pokrojony w plasterki czonek. Doprawiamy odrobiną soli i świeżo mielonego pieprzu. Marynatą zalewamy mięso, dokładnie mieszamy. Wkładamy do lodówki na co najmniej 24 godziny (w tym czasie kilka razy mieszamy). Rozgrzewamy patelnię i wrzucamy mięso wraz z marynatą. Smażymy na rumiano, po czym podlewamy 1/2 szklanki wody, przykrywamy. Dusimy na wolnym ogniu 40 minut. W razie potrzeby podlewamy odrobiną wody. Pietruszkę, marchew i cebulę obieramy. Marchew kroimy w talarki, pietruszkę w kostkę, a cebulę w pióra. Dodajemy do mięsa i dusimy kolejne 10 minut. Kabaczka obieramy, usuwamy miękki miąższ i kroimy w ćwiartki talarków. Paprykę kroimy w kostkę mniej więcej 1 na 1 cm. Dorzucamy do pozostały składników. Podlewamy odrobiną wody. Dodajemy ketchup, musztardę oraz chrzan. Doprawiamy do smaku solą i pieprzem. Potrawka jest najlepsza po odgrzaniu.  Smacznego :) 