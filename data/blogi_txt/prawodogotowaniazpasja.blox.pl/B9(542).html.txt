Łososia uwielbiamy w każdej postaci. Choć przepisów z jego wykorzystaniem jest całe mnóstwo, to ja i tak zawsze staram się wykombinować jakąś nową marynatę czy podać go w nieco inny sposób. Oczywiście najbardziej lubię łososia grillowanego i mimo, że pogoda za oknem nie napawa optymizmem, to również w środku zimy można zjeść pyszną rybkę, wykorzystując do tego celu grilla stołowego lub patelnię grillową. Dzięki marynacie łosoś wyszedł bardzo soczysty, doskonale komponował się z salatką z sosem z dodatkiem musztardy francuskiej.  Do przygotowania tego łososia potrzebować będziecie: 50 dag filetu z łososia 2 łyżki musztardy francuskiej z gorczycą 3 łyżki oleju rzepakowego 1 łyżka octu winnego 1 łyżka miodu 1 łyżeczka suszonego imbiru 1 łyżeczka pieprzu cytrynowego   Na sałatkę: 10 dag mixu sałat 15 dag ogórka szklarniowego 1/2 dużej czerwonej papryki 5 pomidorków koktajlowych 3 łyżki oleju rzepakowego 2 łyżki octu winnego 1 czubatą łyżkę musztardy francuskiej z gorczycą 1 płaską łyżkę miodu sól pieprz   Filet z łososia kroimy na 4 równe części. Mieszamy olej z miodem, octem winnym, musztardą i oraz przyprawami. Marynatą smarujemy łososia i odstawiamy do lodówki na 2 godziny. W tym czasie rybę kilka razy obracamy, aby dokładnie się zamarynowała. Mix sałat płuczemy, odsączamy z nadmiaru wody. Ogórka obieramy, kroimy w ćwiartki talarków. Paprykę myjemy, usuwamy gniazdo nasienne i kroimy w cienkie paski o długości około 2-2,5 cm. Olej mieszamy z musztardą, octem winnym i miodem. Doprawiamy solą i pieprzem. Sosem polewamy warzywa, dokładnie mieszamy. Na górę układamy pomidorki pokrojone w cienkie plasterki. Rozgrzewamy grilla lub patelnię grillową (jeśli nie mają one nieprzywieralnej powierzchni, warto je posmarować odrobiną oleju, aby rybka za bardzo nie przywarła). Układamy filety z łososia skórą do dołu i smażymy przez 6 minut. Delikatnie obracamy rybę na drugą stronę i grillujemy 3-4 minuty, po czym znowu obracamy go skórką do dołu i smażymy jeszcze 3-4 minuty. W razie potrzeby wydłużamy nieco czas grillowania. Łososia podajemy z mixem sałat i/lub z puree ziemniaczanym.   Pozdrawiam serdecznie i życzę smacznego :) - Bernadetta   Koszt przygotowania 4 porcji: około 42,00 złote. 