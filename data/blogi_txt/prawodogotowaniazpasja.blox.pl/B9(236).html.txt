Zaszalałam ostatnio i kupiłam masę bakalii. Sama nie wiem czemu, wrzuciłam też do koszyka dwa opakowania mielonych migdałów, ale otrzeźwienie przyszło dopiero w domu, gdy zaczęłam się zastanawiać do czego je wykorzystam :P Zawartość lodówki, a raczej nieco puste półki od razu uprościły moją decyzję :D Postanowiłam przygotować kruche ciasteczka migdałowe, w sam raz do rączki mojej Julki. Mała przez tydzień- pierwszy raz od narodzin, spędziła tydzień u Dziadków i kilka razy dopytywała się co Jej przywieziemy. A, że największą radość zawsze sprawiały Jej upieczone przeze mnie ciasteczka, to oczywistym było, że jakieś zrobię.  Ciasteczka wyszły fantastyczne, idealnie słodkie, maślane, z lekką migdałową nutą. Co prawda od razu po wyjęciu ich z piekarnika, strach mnie obleciał, bo okazało się, że są aż nadto kruche, ale po 10 minutach w temperaturze pokojowej lekko stwardniały i można je było bez obaw chwytać w rękę.  Kruche ciasteczka migdałowe   Składniki: 20 dag masła 10 dag mielonych migdałów 8 dag cukru pudru 30 dag mąki pszennej (typ 450) 2 żółtka 2 łyżeczki domowego cukru waniliowego  1/2 łyżeczki proszku do pieczenia   Przygotowanie: Mąkę z proszkiem do pieczenia przesiewamy przez sito. Dodajemy pokrojone na małe kawałki schłodzone masło i siekamy nożem lub siekaczem do ciasta kruchego. Wsypujemy 6 dag cukru pudru, cukier waniliowy i mielone migdały.  Dodajemy żółtka jaj (najlepiej schłodzone) i zagniatamy energicznie gładkie ciasto. Rozwałkowujemy na grubość około 3 mm na delikatnie oprószonej mąką stolnicy. Wykrawamy dowolne kształty. Ciasteczka układamy na blasze wyłożonej papierem do pieczenia. Pieczemy około 8 minut w piekarniku nagrzanym do 180 stopni. Mniejsze ciasteczka o cienkich krawędziach trzeba piec nieco krócej- tylko do przyrumienienia. Delikatnie ściągamy na deseczkę i pozostawiamy do ostudzenia.  Przed podaniem oprószamy pozostałym cukrem pudrem.  Pozdrawiam serdecznie i życzę smacznego :) - Bernadetta Łączny czas przygotowania: około 30 minut Koszt przygotowania: około 8,00 złotych 