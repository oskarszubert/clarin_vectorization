W dzieciństwie nabawiłam się awersji do miodu i to do tego stopnia, że wyczuwałam nawet najmniejszą jego ilość. Od pewnego czasu próbuję się jednak do miodu przekonać i dodaję go do marynat czy też do sosów i choć pewnie nigdy nie zjem go samego to muszę przyznać, że jako dodatek do przeróżnych potraw jest niezastąpiony.  A pieczone skrzydełka z kurczaka z miodem to po prostu mistrzostwo świata !   Pieczone skrzydełka z kurczaka Składniki: 10 dużych skrzydełek z kurczaka 2 łyżki miodu 4 łyżki oleju rzepakowego 1 łyżka majeranku 1 łyżka ziół prowansalskich 1 łyżeczka słodkiej papryki 1 duży ząbek czosnku 1 łyżeczka chili (jeśli wolicie łagodniejsze dania, dodajcie go tylko szczyptę) szczypta soli   Przygotowanie: Skrzydełka czyścimy, płuczemy i osuszamy papierowym ręcznikiem. Dzielimy na 3 części, lotki wyrzucamy lub np. wykorzystujemy do przyrządzenia wywaru na zupę. Do miodu dodajemy olej, przeciśnięty przez praskę czosnek, roztarty w dłoniach majeranek i zioła prowansalskie oraz pozostał przyprawy. Dokładnie mieszamy. Marynatą zalewamy skrzydełka, mieszamy. Odstawiamy na 3-4 godziny w chłodne miejsce (jeśli bardzo Wam się spieszy, możecie skrzydełka upiec od razu po zalaniu marynatą). Skrzydełka pieczemy przez 45-50 minut w piekarniku nagrzanym do 200 stopni. Podajemy z ulubionymi dodatkami.    Pozdrawiam serdecznie i życzę smacznego :) -Bernadetta   Czas przygotowania: około 60 minut + czas marynowania Koszt przygotowania: około 10,00 złotych 