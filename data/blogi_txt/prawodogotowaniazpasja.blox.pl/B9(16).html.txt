Ostatnio miałam ochotę na caprese, ale bazylia mi się skończyła i w ogóle lodówka świeciła pustkami. Nie mogłam jednak sobie odpuścić i pomidor z mozzarellą musiał zagościć na moim stole. Nie wiem czy pod wpływem trwających mistrzostw, czy tak bez powodu, ale powstała przekąska pyszna i niebanalnie wyglądająca, aczkolwiek bardzo prosta w przygotowaniu i nieco nawiązująca do wszechobecnej tematyki...   Caprese na ciepło   Składniki: 2 średnie pomidory 1 kulka sera mozzarella (125 gram) 3-4 kromki białego pieczywa 2 łyżki masła klarowanego 2 łyżki oleju rzepakowego sól pieprz zioła prowansalskie czosnek granulowany Przygotowanie:  Pomidory dokładnie myjemy, osuszamy papierowym ręcznikiem. Nacinamy do 3-4 głębokości mniej więcej co 0,5- 1 cm. Doprawiamy solą i pieprzem. Pieczemy w piekarniku nagrzanym do 160-170 stopni przez 10 minut. Po tym czasie wkładamy w każde nacięcie po cienkim plasterku mozzarelli. Skrapiamy olejem, posypujemy roztartymi w dłońmi ziołami prowansalskimi. Pieczemy do czasu aż ser nam się lekko rozpuści (około 3-4 minut). W tym czasie z pieczywa wycinamy kieliszkiem nieduże kółka, które przesmażamy z obu stron na rozgrzanym maśle. Doprawiamy granulowanym czosnkiem oraz ziołami prowansalskimi. Ciepłe pomidory podajemy z okrągłymi grzankami.   Pozdrawiam serdecznie i życzę smacznego :) -Bernadetta 