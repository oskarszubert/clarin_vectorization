W poniedziałek wielkanocny moja Córka źle się czuła. Postanowiłam dać Jej rosół z makaronem i... okazało się, że nie mam makaronu. Nie zastanawiając się długo, wyciągnęłam mąkę oraz jajka i przygotowałam domowy makaron- dla Małej drobną krajankę, a dla siebie tagliatelle. Zjadłam je z odrobiną masła i drobno posiekanym koperkiem i muszę przyznać, że w tej wersji jeszcze nigdy tak bardzo makaron mi nie smakował. Mała również spałaszowała go ze smakiem i po chwili poprosiła o dokładkę. A jeśli zastanawiacie się skąd ten piękny kolor makaronu, już spieszę z wyjaśnieniem... Otóż to zasługa odrobiny koncentratu pomidorowego :)   Do przygotowania domowego makaronu potrzebujemy: 200 gram mąki pszennej + mąka do podsypania stolnicy 1 jajko 1 żółtko 1 łyżkę oleju rzepakowego 1 łyżeczkę koncentratu pomidorowego 1/2 płaskiej łyżeczki soli 1/4 szklanki przegotowanej letniej wody   Mąkę przesiewamy przez sito, dodajemy sól, mieszamy. Dodajemy jajko oraz żółtko i chwilę razem zagniatamy. Wlewamy olej rzepakowy, a następnie wodę zmieszaną z koncentratem pomidorowym. Zagniatamy elastyczne ciasto (ja zagniatałam je rzadko obracając na drugą stronę, a raczej szybko "masując", tzn. przyciskając ciasto do stolnicy zagniatałam je do przodu i do tyłu i tak mniej więcej po 10 powtórzeniach obracałam je dopiero na drugą stronę- dzięki temu ciasto się trochę nagrzało i było bardziej elastyczne). W razie potrzeby dolewamy nieco wody lub dosypujemy mąki. Ciasto wkładamy do foliowego woreczka lub przykrywamy ściereczką i odstawiamy w temperaturze pokojowej na 30-40 minut. Po tym czasie dzielimy ciasto na 2-3 kawałki i każdy z nich rozwałkowujemy cieniutko, podsypując stolnicę dużą ilością mąki. Jeśli chcemy otrzymać drobną krajankę rosołową, przecinamy każdy płat ciasta na około 3-4 cm kawałki, układamy jeden na drugim i drobno siekamy. Chcąc otrzymać tagliatelle, kroimy ciasto w paski o szerokości około 0,8-1,0 cm. Pokrojony makaron rozsypujemy na cienko oprószonej mąką stolnicy- tak, aby się nie sklejał. Gotujemy w lekko osolonej wodzie- krajanę około 4-5 minut, a tagliatelle około 7-8 minut. Podajemy z ulubionymi dodatkami.  Pozdrawiam serdecznie i życzę smacznego :) - Bernadetta   Koszt przygotowania: około 2,50 złotego. 