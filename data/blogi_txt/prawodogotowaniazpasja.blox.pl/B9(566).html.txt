Lubicie czerwony barszczyk ? Ja bardzo, choć w tej wersji- a więc czysty z uszkami, zjadam praktycznie tylko w Święta. Kiedyś wydawało mi się, że jego przygotowanie to jakaś czarna magia, teraz wiem, że przepis na tę zupę jest banalnie prosty, a efekt doskonały. Jak wiecie, uwielbiam zupy, ale zazwyczaj stawiam na kremowe lub z dużą ilością dodatków. Barszcz czerwony jest jedną z nielicznych czystych zup, które uwielbiam. A ten, który przygotowałam kilka dni temu, okazał się chyba najlepszy, jaki do tej pory zrobiłam.  Barszcz czerwony czysty  Składniki: 60 dag czerwonych buraków 25 dag marchewki 15 dag pietruszki 5 cm kawałek białej części pora 2 szklanki wywaru grzybowego (jeśli macie bardzo esencjonalny wywar, dajcie go do smaku) zakwas na barszcz czerwony 2 liście laurowe 6 ziaren ziela angielskiego sól pieprz sok z cytryny   Przygotowanie:  Buraczki, marchew i pietuszkę obieramy ze skóry. Dokładnie płuczemy, kroimy w kostkę. Dodajemy liście laurowe i ziele angielskie. Wlewamy 1,5 litra wody, gotujemy około 50 minut. Wywar przecedzamy, dodajemy wywar grzybowy i zakwas na barszcz- do smaku. W zależności od tego czy macie zakwas domowy czy kupny, może to być od 150 ml do 2 dużych szklanek. Doprawiamy do smaku solą, pieprzem i sokiem z cytryny, ewentualnie także cukrem. Barszczyk podajemy z uszkami. Pozdrawiam serdecznie i życzę smacznego :) - Bernadetta   Koszt przygotowania: około 5,00 złotych. 