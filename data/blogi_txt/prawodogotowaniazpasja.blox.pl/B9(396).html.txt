Nie wyobrażam sobie Świąt Wielkanocnych bez babki drożdżowej. Trochę poeksperymentowałam i opracowałam przepis, z którego wychodzi moja ulubiona babka z dużą ilością bakalii. Jej przygotowanie jest bardzo proste, duża ilość bakalii sprawia, że babka jest wilgotna, a wanilia nadaje jej cudowny posmak.  Do przygotowania takiej babki potrzebujemy: 1/3 kostki masła lub dobrej margaryny (około 8 dag) 2 szklanki (po 250 ml) i 1 łyżka mąki pszennej 1/2 szklanki mleka 4 czubate łyżki cukru 1 mała laska wanilii 4 dag świeżych drożdży 6 żółtek rodzynki suszoną żurawinę płatki migdałów 10 dag kandyzowanej skórki pomarańczowej 15 dag cukru pudru 3 łyżki soku z cytryny 1 łyżkę wrzącej wody olej rzepakowy   Rodzynki i żurawinę- razem około 1/2 szklanki- parzymy wrzątkiem, odstawiamy na 10 minut, odcedzamy. Dokładnie odsączamy z nadmiaru wody. 2/3 szklanki mąki zalewamy wrzącym mlekiem i dokładnie mieszamy, aby nie było żadnych grudek, studzimy. Dodajemy pokruszone drożdże i zagniatamy, odstawiamy na 40 minut. Masło lub dobrą margarynę rozpuszczamy, studzimy. Do żółtek dodajemy cukier oraz ziarenka wydrążone z laski wanilii i dokładnie ubijamy. Dodajemy pozostałą mąkę i miksujemy na wolnych obrotach aż składniki się połączą. Dokładamy przygotowany wcześniej rozczyn i zagniatamy do czasu aż ciasto zacznie odchodzić od ręki. Wlewamy wystudzoną margarynę, wsypujemy sparzone rodzynki, żurawinę i połowę skórki z pomarańczy i znowu zagniatamy. Odstawiamy w ciepłe miejsce na godzinę, aby ciasto wyrosło. Przekładamy do niedużej foremki z kominkiem (posmarowanej odrobiną oleju). Odstawiamy jeszcze na pół godziny aby ciasto podrosło. Pieczemy około 25-30 minut w temperaturze 180 stopni, studzimy. Do cukru pudru dodajemy łyżkę wrzącej wody i sok z cytryny i dokładnie ucieramy. Lukrem polewamy babkę i od razu dekorujemy pozostałą skórką pomarańczową, odrobiną żurawiny i płatkami migdałowymi. Pozdrawiam serdecznie i życzę smacznego :) - Bernadetta   Koszt przygotowania: około 19,00 złotych. 