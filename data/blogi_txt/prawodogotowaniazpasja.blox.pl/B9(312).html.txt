To już kolejne w tym roku ogórki małosolne. Tym razem zrobiłam je z liściem chrzanu i oczywiście już nie ma nawet po nich śladu, bo Mąż mógłby ogórki małosolne jeść cały czas :) Zresztą ja również :) Ogórki małosolne z liściem chrzanu są najlepsze w 12 do 48 godzin po ich zalaniu wodą. Po tym czasie ogórki nabierają dosyć intensywnego smaku chrzanu, co nie wszystkim odpowiada, także lepiej ich zrobić mniej, a częściej.  Ogórki małosolne z liściem chrzanu ﻿ Składniki: 1 kg ogórków gruntowych 4 duże ząbki czosnku 6 ziarenek ziela angielskiego 6 ziaren czarnego pieprzu 2 duże liście laurowe 1,5 litra wody 1,5 łyżki soli kamiennej 2 duże łodyżki kopru do ogórków 1 duży liść chrzanu   Przygotowanie: Wodę zagotowujemy, rozpuszczamy w niej dokładnie sól i pozostawiamy do całkowitego ostudzenia. Ogórki dokładnie myjemy. Czosnek obieramy, kroimy w plasterki i układamy na dnie dwóch słoików wraz z liściem chrzanu i koprem. Dodajemy ziele angielskie, pieprz ziarnisty, liście laurowe. Wkładamy ogórki- jeden przy drugim. Zalewamy osoloną wodą, przykrywamy i odstawiamy w niezbyt nasłonecznione miejsce na kilka godzin. Ja najbardziej lubię ogórki małosolne mniej więcej po 12 godzinach od zalania ich wodą. Mój Mąż preferuje takie po 3-4 godzinach. Ogórki z liściem chrzanu po 2-3 dniach od zalania, przechodzą mocno jego aromatem, który nie wszystkim odpowiada. Najlepiej jest więc zjeść je wcześniej.   Pozdrawiam serdecznie i życzę smacznego :) - Bernadetta   Czas przygotowania: około 20 minut Koszt: około 5,00 złotych 