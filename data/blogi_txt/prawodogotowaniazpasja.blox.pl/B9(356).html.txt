Z pierogów najbardziej lubię ruskie oraz z serem. Zaraz po nich są chyba pierogi z grzybami i aż dziw, że jeszcze nie zamieściłam na nie przepisu na blogu. Postanowiłam więc czym prędzej nadrobić to niedopatrzenie i podzielić się z Wami moim sposobem na najlepsze pierogi grzybowe, jakie jadłam.  Zawsze podczas "masowej" produkcji pierogów używałam pierogownicy, bo wydawało mi się, że usprawnia mi ona pracę. W tym roku postawiłam jednak na ręczne lepienie i choć do wizualnego ideału moim pierogom jeszcze trochę brakuje, to i tak jestem bardzo z nich zadowolona. Polecam Wam także pierogi z kapustą i grzybami. Pierogi z grzybami   Składniki na farsz: 35 dag suszonych grzybów  1 średnie cebula 2-3 łyżki oleju rzepakowego lub masła klarowanego sól pieprz   Składniki na ciasto: 50 dag mąki pszennej + mąka do podsypania stolnicy 250-280 ml wrzącej wody szczypta soli   Dodatkowo: cebula olej rzepakowy do smażenia Przygotowanie: Grzyby płyczemy i moczymy przez 1-2 godziny w letniej wodzie. Gotujemy do miękkości, odcedzamy, a następnie drobno siekamy. Cebulę obieramy, kroimy w drobną kostkę. Podsmażamy na rumiano na rozgrzanym maśle lub oleju. Dodajemy grzyby i co chwilę mieszając smażymy do chwili odparowania płynów. Doprawiamy do smaku solą oraz pieprzem, pozostawiamy do przestudzenia.   Do mąki dodajemy szczyptę soli. Zalewamy wrzątkiem, mieszamy łyżką, a po chwili wyrabiamy energicznie elastyczne ciasto. Przykrywamy ciasto zwilżoną ściereczką i odstawiamy na około 30 minut.   Połowę ciasta rozwałkowujemy bardzo cienko na oprószonej mąką stolnicy (pozostałe ciasto trzymamy pod ściereczką). Szklanką wycinamy kółeczka i kolejno na środku każdego kółka kładziemy łyżeczkę farszu, zginamy na pół i sklejamy dokładnie. Czynność powtarzamy do wyczerpania składników. Pierogi wrzucamy na wrzącą, lekko osoloną, wodę, i gotujemy około 5 minut od wypłynięcia. Podajemy polane cebulką podsmażoną na oleju rzepakowym.    Pozdrawiam serdecznie i życzę smacznego :) - Bernadetta   Czas przygotowania: około 90 minut + czas moczenia grzybów i studzenia farszu. 