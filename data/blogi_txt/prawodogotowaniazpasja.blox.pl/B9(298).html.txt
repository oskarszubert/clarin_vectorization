Niedawno wspominałam Wam, że Teściowie uraczyli mnie domowymi wyrobami i świeżym mięsem wieprzowym. Choć praktycznie nie używam w domu smalcu ani słoniny, postanowiłam jednak ulec Teściowi i zabrałam również kawałek słoniny. Pomyślałam sobie, że przygotuję smalec z cebulką i najwyżej podzielę się nim z Braćmi, bo przecież nie damy rady sami go zjeść, gdyż takie tłuste rzeczy po prostu z reguły omijamy szerokim łukiem. Przypomniałam sobie jednak, że dawno dawno temu, robiąc smalec z gęsi, dodałam do niego jabłko i postanowiłam ten patent wykorzystać przy smalcu wieprzowym. I powiem Wam, że wyszedł mi najlepszy smalec wieprzowy z jabłkiem i cebulką, jaki w życiu jadłam. A mój Krzysiek je go już trzeci dzień z rzędu na śniadanie i kolację i powoli przebąkuje, że chyba będę musiała zrobić go znowu, bo jest niesamowicie smaczny... A Jemu naprawdę ciężko się zdobyć na taki komplement :)  Do przygotowania tego smalcu potrzebujemy: 80 dag słoniny wieprzowej 50 dag słodkich twardych jabłek 40 dag cebuli 2 liście laurowe 5 ziaren ziela angielskiego 2 czubate łyżki majeranku sól pieprz kolorowy Słoninę kroimy w bardzo drobną kostkę. Przesmażamy na wolnym ogniu do czasu aż pozostaną nam niewielkie skwarki, a cały tłuszcz się wytopi. W tym czasie obieramy cebulę i kroimy ją w drobną kostkę. Dodajemy do smalcu wraz z zielem angielskim i liśćmi laurowymi. Po dwóch minutach dorzucamy obrane, pozbawione gniazd nasiennych i starte na grubych oczkach jabłka. Gdy cebula ładnie się przyrumieni, doprawiamy roztartym w dłoniach majerankiem, odrobiną soli i świeżo mielonego pieprzu. Gdy smalec zacznie zastygać, próbujemy go i w razie potrzeby doprawiamy jeszcze solą i pieprzem. Przekładamy do kamiennego naczynia i pozostawiamy do całkowitego zastygnięcia. Podajemy ze świeżym pieczywem oraz opcjonalnie kiszonym ogórkiem. Pozdrawiam serdecznie i życzę smacznego :) - Bernadetta   Koszt przygotowania: około 8,00 złotych. 