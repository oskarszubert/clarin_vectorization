Gdy nie mam czasu na siedzenie w kuchni, przygotowuję dania, które "same się robią". Z całą pewnością należy do nich dorsz zapiekany z kaszą gryczaną. Jego przygotowanie jest bardzo łatwe, nie wymaga zbyt wielu składników, a co najważniejsze niezbędne produkty zawsze mamy pod ręką.    Dorsz zapiekany z kaszą gryczaną   Składniki: 1 szklanka kaszy gryczanej 2 liście laurowe 5 ziaren ziela angielskiego 2 duże filety z dorsza 10 dag sera mascarpone ½ szklanki suszonych grzybów Przyprawa do ryb Masło do wysmarowania formy 2 plastry żółtego sera Sól Pieprz   Przygotowanie: Kaszę gotujemy do miękkości zgodnie z przepisem na opakowaniu, dodając do wody liście laurowe i ziele angielskie. Odcedzamy. Suszone grzyby płuczemy, zalewamy 300 ml wody i gotujemy do miękkości. Grzyby kroimy w cienkie paski i dodajemy do kaszy. Do wywaru z gotowania grzybów dodajemy ser, doprawiamy do smaku solą i pieprzem, dokładnie mieszamy. Wlewamy do kaszy i w razie potrzeby jeszcze doprawiamy. Rybę kroimy w paski o grubości około 1,5- 2 cm i posypujemy z obu stron przyprawą do ryb. Żaroodporne naczynie smarujemy masłem, wsypujemy nieco mniej niż połowę kaszy, wyrównujemy powierzchnię, przykrywamy rybą. Zasypujemy pozostałą kaszą. Posypujemy poszarpanymi kawałkami sera. Pieczemy około 20 minut w temperaturze 160 stopni.  Pozdrawiam serdecznie i życzę smacznego :) - Bernadetta 