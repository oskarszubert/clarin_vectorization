Uszka z kapustą i grzybami można kupić w sklepie- to fakt niezaprzeczalny, ale czy będą nam smakować to już kwestia dyskusyjna. Ja nieznoszę kupnych uszek, dlatego co roku przygotowuję je na tydzień lub dwa przed Świętami w ilości hurtowej i mrożę, aby w Wigilię mięc jak najmniej pracy. Tymi uszkami zajada się zwłaszcza mój najmłodszy Brat, który najchętniej jadłby tylko barszczyk z uszkami. Uwielbiają je również inni członkowie Rodziny, dlatego ich przygotowanie stanowi już czystą przyjemność. W tym roku ulepiłam około 240 uszek, które już czekają na swoją kolej. Na samą kolację wigilijną przygotowane mam malutkie uszka, reszta- jak te na zdjęciu- wykonałam przy użyciu średniej pierogownicy. Mrożę je od razu po przygotowaniu, gdyż wg mnie są lepsze niż mrożone wcześniej podgotowane. Układam najpierw warstwę uszek na pergaminie lub folii spożywczej (tak, aby się nie stykały), przykrywam kolejnym arkuszem papieru i znowu układam uszka. Wcześniej obsypuję je odrobiną mąki pszennej. Gdy uszka dobrze się zamrożą, wkładam je do woreczków mniej więcej po 20-30 sztuk i przetrzymuję w zamrażarce do wykorzystania. Dzięki temu mogę w razie potrzeby wyciągnąć z woreczka nawet kilka sztuk, gdyż uszka się nie sklejają.   Składniki: 6 szklanek mąki pszennej typ 550 3 szklanki wrzącej wody 30 dag suszonych grzybów 80 dag kapusty kiszonej 1 mała cebula 2 łyżki oleju rzepakowego pieprz czarny pieprz młotkowany z kolendrą opcjonalnie sól Przygotowanie:  Grzyby moczymy przez godzinę w letniej wodzie. Gotujemy do miękkości, odcedzamy, pozostawiając wywar. Grzybki drobno siekamy. Kapustę zalewamy gorącą wodą i gotujemy przez 15 minut. Dokładnie odcedzamy, a następnie bardzo drobno siekamy lub mielimy. Cebulę obieramy, kroimy w drobną kostkę. Podsmażamy na rumiano na rozgrzanej patelni. Dodajemy kapustę i grzyby oraz pół szklanki wywaru z gotowania grzybów. Smażymy do czasu odparowania całego płynu. Doprawiamy do smaku czarnym pieprzem oraz pieprzem młotkowanym z kolendrą, a także ewentualnie solą. Farsz pozostawiamy do przestudzenia. Mąkę zalewamy wrzątkiem i wyrabiamy energicznie przy pomocy robota kuchennego lub ręcznie do czasu uzyskania elastycznego ciasta. Odrywamy kawałek ciasta, a pozostałe zawijamy w folię spożywczą, aby nie wyschnęło. Rozwałkowujemy cienko i małą pierogownicą lub szklanką wycinamy koła. Na środku kładziemy łyżeczkę farszu, zginamy na pół i sklejamy dokładnie. Zlepiamy boki ciasta, aby otrzymać uszka. Czynność powtarzamy do wyczerpania składników. Uszka wrzucamy na wrzącą, lekko osoloną wodę, i gotujemy około 2-3 minut od wypłynięcia. Podajemy z barszczykiem czerwonym.  Pozdrawiam serdecznie i życzę smacznego :) -Bernadetta   Koszt przygotowania- uzależniony jest od tego czy mamy swoje grzyby suszone czy też nie. Jeśli mamy swoje, to wyniesie on około 5,00- 6,00 złotych. Jeśli nie może sięgnąć nawet 60,00 złotych. 