Dziś w ramach cyklu przepis z książką mam dla Was przepis na kurczaka Julii Child. Wykorzystałam same pałki, bo dawno ich na obiad nie mieliśmy. Kurczaka podlałam winem i wodą, bez wywaru drobiowego, gdyż nie planowałam żadnej zupy, a kostek "rosołowych" od dawna w ogóle nie używam. Kurczak wyszedł świetny, soczysty, ale idealnie usmażony. Podałam go z samym trójkolorowym ryżem (i białym winem do popicia :D), gdyż warzyw wyszło tyle, że surówki już byśmy nie wciągnęli.   Piperade z kurczakiem wg Julii Child Składniki: 80 dag pałek z kurczka 1 cebula szalotka 3/4 szklanki białego wina 1/4 szklanki wody 1 łyżka masła 5 łyżek oliwy z oliwek do smażenia 1 duża czerwona papryka 1 średnia zielona papryka 2 średnie białe cebule 2 duże ząbki czosnku 1 łyżeczka ziół prowansalskich pieprz młotkowany z kolendrą sól   Przygotowanie: Pałki z kurczaka oczyszczamy, dokładnie płuczemy i osuszamy papierowym ręcznikiem. Na patelni rozgrzewamy 2 łyżki oliwy z oliwek i masło. Podsmażamy na rumiano pałki z kurczaka. Dusimy pod przykryciem przez 8-10 minut, w tym czasie 1-2 razy obracając pałki na drugą stronę. Doprawiamy solą i pieprzem, dodajemy obraną i posiekaną w drobną kostkę szalotkę i zioła prowansalskie, wlewamy wino oraz wodę. Dusimy jeszcze przez 5 minut. Na drugiej patelni podgrzewamy pozostałą oliwę. Podsmażamy przez 2-3 minuty obrany i drobno posiekany czosnek oraz pokrojoną w cienkie talarki cebulę. Dodajemy pokrojone w cienkie paski papryki i smażymy jeszcze przez 3-4 minuty. Doprawiamy do smaku solą i pieprzem młotkowanym z kolendrą. Paprykę z cebulą przekładamy na patelnię z pałkami kurczaka i smażymy razem przez 3 minuty. Kurczaka podajemy z ulubionymi dodatkami.   Pozdrawiam serdecznie, Bernadetta   Czas przygotowania: około 50 minut Koszt przygotowania: około 22,00 złotych. 