W niedzielę zachciało mi się czegoś na przegryzkę i po chwili pomyślałam o wytrawnych ciasteczkach serowych. W sumie wszystkie składniki powinnam mieć pod ręką... Okazało się jednak, że masła została mi może mała łyżeczka, więc na pewno na ciasteczka nie wystarczy. Do sklepu nie chciało mi się jednak iść i pomyślałam, że dodam do ciasta smaczyk roślinny, który niedawno kupiłam. Tylko czy nie będzie za bardzo czuć ciastek smalcem ? Raz kozie śmierć. Postanowiłam spróbować i po niespełna godzinie, gdy ciastka już wystygły, przystąpiłam do konsumpcji. I muszę powiedzieć, że wyszły naprawdę smaczne. Jak domowe krakersy z cebulką i delikatną nutą jabłka. I pewnie, gdybym do ich przyrządzenia użyła tradycyjnego smalcu, byłyby ciężkie i niezjadliwe, a tak okazały się delikatne, a tłuszcz niemal niewyczuwalny.  Wytrawne ciasteczka serowe   Składniki: 6 dag łagodnego sera żółtego (może być np. gouda) 6 dag pikantnego sera żółtego (u mnie parmezan) 8 dag smalczyku roślinnego Smakowita Pajda z cebulką i jabłkiem 6 dag mąki pszennej + mąka do podsypania stolnicy 1/4 łyżeczki suszonego lub 1 cm kawałek bardzo drobno posiekanego świeżego chili   Przygotowanie: Mąkę przesiewamy przez sito do dużej miski. Oba sery ścieramy na tarce o drobnych oczkach. Dodajemy do mąki wraz ze schłodzonym smalczykiem roślinnym oraz chili.  Energicznie ugniatamy gładkie ciasto. Stolnicę i wałek do ciasta oprószamy delikatnie mąką. Rozwałkowujemy ciasto na grubość około 3-4 mm. Wykrawaczkami do ciastek wycinamy ciasteczka.  Układamy na blasze do pieczenia wyłożonej papierem. Pieczemy w piekarniku nagrzanym do 190 stopni około 12 minut. Gdy ciasteczka lekko się zarumienią, wyciągamy blachę z piekarnika i odstawiamy do wystudzenia. Ciasteczka ściągamy dopiero, gdy będą całkowicie wystudzone, gdyż wcześniej mogą się łatwo kruszyć.   Smakowita Pajda zaskoczyła mnie bardzo delikatnym smakiem jabłka, ale jednocześnie swoją wyrazistością.   Pozdrawiam serdecznie i życzę smacznego :) - Bernadetta   Czas przygotowania: 15 minut + czas pieczenia Pieczenie: około 12 minut Koszt przygotowania: około 7,00 złotych Przepis bierze udział w zabawie kulinarnej “Smakowita Pajda to kulinarna frajda!", którego sponsorem są ZT Kruszwica S.A. producent smalczyku roślinnego Smakowita Pajda. 