Ten przepis Ady na domowe lody waniliowe bez maszynki chciałam wypróbować już dawno, ale jakoś długo nie było mi po drodze. W końcu się jednak zmobilizowałam i je "ukręciłam". Zmniejszyłam ilość cukru i śmietany, bo miałam jej tylko 250 ml, a do sklepu najzwyczajniej w świecie nie chciało mi się iść :P Nie bawiłam się w delikatne ręczne mieszanie składników, tylko użyłam robota- było szybko i co najważniejsze po zamrożeniu lody nie miały żadnych grudek :) Polecam Wam również przepyszne lody truskawkowe bez maszynki.  Lody waniliowe bez maszynki Składniki: 250 ml śmietany 36 % 2 jajka 5 dag cukru 1 laska wanilii   Przygotowanie: Białka oddzielamy od żółtek. Ubijamy na sztywną pianę białka, dodając pod koniec 1/3 cukru. Żółtka ucieramy z 1/3 cukru do chwili, aż zmienią kolor niemal na biały. Laskę wanilii przecinamy wzdłuż na pół, wydrążamy ziarenka. Śmietanę ubijamy na sztywno, dodając pod koniec pozostały cukier i ziarenka z laski wanilii. Do ubitych białek, ciągle miksując na średnich obrotach, dodajemy po łyżce żółtek, a następnie bitej śmietany. Masę przekładamy do płaskiego pojemnika i wkładamy do zamrażarki na minimum 3-4 godziny. Jeśli lody długo się mroziły, należy je wyciągnąć około 5 minut przed nałożeniem. Lody z dodatkiem świeżych żółtek powinno się zjeść maksymalnie w ciągu 5-7 dni od ich przygotowania.  Pozdrawiam serdecznie i życzę smacznego :) - Bernadetta   Czas przygotowania: około 20 minut Koszt: około 8,00 złotych. 