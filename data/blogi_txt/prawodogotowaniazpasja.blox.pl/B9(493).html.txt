Powrót z pracy, leniwy wieczór i... głód niemiłosiernie ssący żołądek ! Potrzeba mi szybko czegoś dobrego, ale kanapkę czy jajecznicę sobię odpuszczę. Otwieram szafkę, rzucam okiem i po chwili znajduję kuskus, suszone pomidory w oleju z żurawiną i marynowany czosnek egzotyczny. W głowie od razu powstaje plan, ale po chwili trochę go rewiduję, bo w drzwiach staje Mąż ze zbolałą miną, która wymownie oświadcza: "ale jak to, bez mięsa" ?  No dobra, niech będzie :P Tak się składa, że kupiłam dziś piersi z kurczaka, więc mogę je dodać. I tak oto powstaje sałatka z kaszą kuskus i kurczakiem, od której trudno nam się obojgu oderwać. Pyszna, aromatyczna, pożywna- mamy kolację i lunch na następny dzień do pracy.   Sałatka z kaszą kuskus i kurczakiem  Składniki: 250 ml suchej kaszy kuskus (przed przygotowaniem) 1 słoik czosnku egzotycznego 1 słoik pomidorów suszonych z żurawiną 1 duża pierś z kurczaka 1 duży długi ogórek 3 łyżki oleju z pestek dyni 2-3 łyżki oleju rzepakowego sól pieprz chili suszone w proszku pomidory suszone z czosnkiem i bazylią   Przygotowanie: Kaszę kuskus zalewamy wrzącą wodą 1,5 ponad jej powierzchnię, lekko solimy. Odstawiamy na 5 minut, aż kasza wchłonie wodę- w tym czasie kilka razy mieszamy, aby uniknąć powstania grudek, studzimy. Pierś z kurczaka czyścimy, płuczemy, osuszamy papierowym ręcznikiem. Kroimy w drobną kostkę. Przesmażamy na rumiano na rozgrzanym oleju rzepakowym. Doprawiamy solą, pieprzem i chili, odstawiamy do wystudzenia. Pomidory odsączamy z zalewy, kroimy w drobną kostkę. Dodajemy wraz z żurawiną do kaszy kuskus. Ogórka obieramy ze skórki, kroimy w drobną kostkę. Czosnek odsączamy z zalewy. Wrzucamy do kaszy. Wlewamy olej z pestek dyni, dokładnie mieszamy. Doprawiamy do smaku solą, pieprzem i pomidorami suszonymi z czosnkiem i bazylią.  Sałatkę można także przygotować na ciepło, dodając do gorącej kaszy podsmażoną pierś z kurczaka i pozostałe składniki (ogórki na końcu).   Pozdrawiam serdecznie i życzę smacznego :) - Bernadetta   Czas przygotowania: około 20 minut Koszt przygotowania: około 32,00 złotych 