Dziś danie niezwykle proste i szybkie w przygotowaniu. Słodko- ostre, a więc w moich ulubionych klimatach. Stir fry z kurczakiem i ananasem z puszki oraz marchewką idealnie smakuje z ryżem.  Można do niego podać jakąś surówkę, np. z słodko- kwaśną z kapusty, ale ja ograniczyłam się do podania go bez dodatków- po prostu leń mnie dopadł...  Stir fry z kurczaka   Składniki: 30 dag piersi z kurczaka 6 plastrów ananasa z puszki + 50-100 ml syropu 1 duża marchewka 1/2 dużej papryki chili 2 ząbki polskiego czosnku 3 cm kawałek imbiru 2 łyżki sosu sojowego 2 łyżki miodu tymiankowego 2 łyżki octu ryżowego 2 łyżki soku z limonki 1 łyżka oleju rzepakowego 1 czubata łyżka natki pietruszki lub 1 płaska łyżka kolendry sól pieprz Przygotowanie: Pierś z kurczaka oczyszczamy, kroimy w cienkie paski o długości 2-3 cm.  Imbir obieramy, ścieramy na tarce o drobnych oczkach. Obrany czosnek siekamy w bardzo drobną kostkę. Dodajemy wraz z sosem sojowym do pokrojonego kurczaka. Doprawiamy odrobiną soli i pieprzu, dokładnie mieszamy. Odstawiamy do zamarynowania w temperaturze pokojowej na 40-50 minut.   Marchew obieramy, płuczemy, kroimy w cienkie paseczki o długości około 3 cm.  Ananasa kroimy na niewielkie kawałki. Chili przecinamy wzdłuż na pół, usuwamy pestki i kroimy w cienkie paski. Dodajemy wraz z ananasem do marchewki. Wlewamy miód, ocet ryżowy i sok z limonki. Mieszamy dokładnie i odstawiamy do zamarynowania.   W woku podgrzewamy olej rzepakowy. Wrzucamy zamarynowaną pierś z kurczaka i smażymy przez 3-4 minuty kilka razy w tym czasie mieszając. Ściągamy na talerz.  Na wok wrzucamy ananasa z marchewką bez marynaty. Mieszając, smażymy około 5 minut. Dodajemy podsmażoną pierś z kurczaka oraz marynatę z ananasa. Wlewamy 50-100 ml syropu z ananasa. Dodajemy posiekaną natkę z pietruszki lub kolendrę. Doprawiamy solą i pieprzem. Stir fry z kurczaka podajemy z ryżem.   Stir fry z kurczaka przygotowałam w woku firmy Silit, który niedawno otrzymałam w ramach współpracy ze sklepem redcoon.  Muszę przyznać, że mój stary wok dawno już krzyczał, aby go wymienić, ale jakoś nie mogłam się zdecydować, co wybrać. W końcu decyzja zapadła i w drzwiach pojawił się kurier z nowym sprzętem.  Woka użyłam nie tylko do przygotowania stir fry z kurczaka, ale także kilku innych potraw i jestem z niego bardzo zadowolona. Jest pojemny, elegancki, nic do niego nie przywiera. I co najważniejsze, wystarczy użyć tylko kilku kropli tłuszczy, aby przygotować pyszne danie.  Z pewnością jest wart swojej ceny i jestem pewna, że długo będzie jednym z najczęściej wykorzystywanych przeze mnie sprzętów kuchennych.   Pozdrawiam serdecznie i życzę smacznego :) - Bernadetta   Czas przygotowania: około 30 minut + czas marynowania Koszt przygotowania: około 12,00 złotych 