W niedzielę, w drodze powrotnej do domu, zajechaliśmy na chwilę w odwiedziny do mojego Brata i oczywiście nie wyjechaliśmy z pustymi rękoma... Dostaliśmy po 2 kg brzoskwiń i czereśni, pomidory, arbuza i 5 kg skrzynkę pysznych truskawek. Z pozoru były takie normalne, ale w smaku niemal dorównują najlepszym truskawkom od mojej Babci. Są słodkie, soczyste, idealne do deserów, ale i solo. W pierwszej chwili pomyślałam, że zrobię ze 3 słoiczki jakiegoś dżemu, ale są tak dobre, że już niemal zniknęły... Część z nich posłużyła mi do przygotowania ekspresowej zupy. W planach miałam chłodnik, ale pogoda się popsuła, więc postawiłam na coś na ciepło. Zupa truskawkowa była gotowa w mniej niż 20 minut, a najwięcej czasu zajęło mi opłukanie truskawek i usunięcie z nich szypułek. Podałam ją z chińskim 3 minutowym makaronem i muszę przyznać, że to był świetny pomysł, bo nie chciało mi się stać za długo przy garach, a makaron ten idealnie do zupy pasował.   Zupa truskawkowa ﻿ Składniki: 1 kg truskawek 200 ml wody miód akacjowy gęsta 12 % śmietana chiński makaron 3 minutowy mięta do dekoracji sól Przygotowanie: Truskawki dokładnie płuczemy, odsączamy na sicie, usuwamy szypułki. Wrzucamy do garnka, zalewamy wodą. Zagotowujemy i od razu ściągamy z ognia. Dokładnie miksujemy blenderem. Doprawiamy do smaku miodem i/lub brązowym cukrem. Chiński makaron lekko kruszymy, gotujemy 3 minuty w lekko osolonej wodzie. Odcedzamy, hartujemy zimną wodą i ponownie odcedzamy. Zupę nalewamy na talerze. Na środku nakładamy makaron. Przybieramy kleksami ze śmietany i listkami świeżej bazylii.   Pozdrawiam serdecznie i życzę smacznego :) - Bernadetta   Czas przygotowania: około 15-20 minut Koszt: około 5,00- 6,00 złotych. 