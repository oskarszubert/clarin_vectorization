Chleb dyniowy uwielbiam nie tylko za jego piękny żółty kolor, prostotę wykonania, ale przede wszystkim za smak. Mogę go jeść samego, ale mile wiedziane są również świeże warzywa, ser żółty, wędlina czy samo prawdziwe masło. Ten przygotowałam na drożdżach, ale właśnie dzięki dyni może on stać dłużej niż tradycyjne drożdżowe pieczywo. Do jego przygotowania wykorzystałam formę do chleba firmy Kaiser, którą w tym miesiącu otrzymałam w ramach współpracy ze sklepem redcoon wraz z dwoma innymi drobnymi gadżetami.  Forma ma fajne wypustki, które pozwalają otrzymać ciekawe wgłębienia w pieczywie. Dzięki nieprzywieralnej powierzchni, upieczenie chleba w tej foremce okazuje się dziecinnie proste. Jej dno obsypałam odrobiną mąki, gdyż lubię pieczywo w nieco rustykalnym stylu, ale wy nie musicie tego robić.  Chleb dyniowy na drożdżach/ chleb z dyni Składniki: 15 dag puree z pieczonej dyni hokkaido 30 dag mąki pszennej (typ 500) 150 ml mleka 2% 3 łyżki pestek dyni 1 łyżeczka suszonych drożdży 1 łyżeczka soli 1 łyżeczka cukru Przygotowanie: Miąższ z dyni- połowę dyni hokkaido lekko skrapiamy olejem rzepakowym. Pieczemy 50-60 minut w piekarniku nagrzanym do 180 stopni, studzimy. Usuwamy pestki. Miąższ wyciągamy łyżką i dokładnie miksujemy. Odważamy 15 dag puree. Chleb z dyni na drożdżach- Do mąki dodajemy suszone drożdże, sól, cukier oraz pestki dyni, a następnie miąższ z dyni. Mieszamy dokładnie robotem kuchennym z hakiem lub rękoma. Wlewamy mleko podgrzane do 36 stopni i ponownie zagniatamy ciasto. Odstawiamy do podwojenia objętości (około 2 godzin). Ciasto oprószamy delikatnie mąką i zagniatamy przez 2-3 minuty. Przekładamy do foremki do chleba i odstawiamy na 30-40 minut. Pieczemy przez 30-35 minut na środkowej półce piekarnika nagrzanego do 220 stopni.  10 minut przed końcem pieczenia możemy zmniejszyć temperaturę do 190-200 stopni lub przykryć chleb papierem do pieczenia.   Pozdrawiam serdecznie i życzę smacznego :) - Bernadetta   Czas przygotowania: około 3 godziny Pieczenie: 30-35 minut Koszt: około 4,00 złotych 