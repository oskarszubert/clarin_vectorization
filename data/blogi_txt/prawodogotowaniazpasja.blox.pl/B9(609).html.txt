12 marca pewnego roku :D najwspanialszy Mężczyzna pod Słońcem został moim Mężem :) I choć cały czas twierdzi, że najbardziej urzekły Go moje oczy, inteligencja (śmiech :P) i dobroć, to mam przeczucie, że do Jego serca trafiłam, gdy zaserwowałam tiramisu :D Obmyślając, jak by uczcić naszą kolejną wspólną rocznicę, nie zastanawiałam się długo i postanowiłam przygotować tort tiramisu. Wyszedł obłędnie pyszny i chyba nie prezentował się najgorzej, mimo że gdy go przygotowywałam miałam 39,7 stopni gorączki..., więc serdecznie go Wam polecam. Z jego przygotowaniem poradzą sobie także osoby, które uparcie twierdzą, że nie mają talentu do przygotowywania ciast :)  Tort tiramisu  Składniki: 750 gram serka mascarpone 250 ml śmietany 30 % 1 duże żółtko podłużne biszkopty 80 ml kawy espresso 80 ml likieru amaretto 6 łyżek miałkiego cukru ciemne kakao Przygotowanie:  Dno tortownicy o średnicy 16 cm wykładamy podłużnymi biszkoptami. Skrapiamy je połową kawy zmieszanej z połową likieru amaretto (biszkopty możemy również najpierw na chwilę zamoczyć w naparze i dopiero wyłożyć tortownicę, ale ja preferuję ten pierwszy sposób). Schłodzoną śmietaną ubijamy niemal na sztywno, dodając pod koniec 4 łyżki cukru. Ciągle miksując dodajemy do śmietany 500 gram serka mascarpone (po jednej łyżce). Miksujemy do chwili aż masa zgęstnieje. W razie potrzeby możemy ją nieco dosłodzić. Połowę masy wykładamy na biszkopty, wyrównujemy powierzchnię.  Układamy kolejną warstwę biszkoptów, które również skrapiamy kawą z amaretto. Rozsmarowujemy pozostały krem. Wkładamy do lodówki na 2 godziny. Żółtko jaja ubijamy z pozostałym cukrem do chwili aż będzie niemal białe. Ciągle miksując dodajemy pozostałe 250 gram serka mascarpone. Gdy masa zgęstnieje, przeskładamy ją do szprycy cukierniczej. Tort obkrawamy od obręczy tortownicy długim nożem. Zdejmujemy obręcz i układamy go na talerzu lub paterze (na spodzie od tortownicy). Przybieramy kremem z sera mascarpone i żółtka.  Pozostałą masą smarujemy boki tortu.  Posypujemy ciemnym kakao.  Wkładamy jeszcze na godzinę do lodówki. Tort podajemy schłodzony.    Pozdrawiam serdecznie i życzę smacznego :) - Bernadetta   Koszt przygotowania: około 25,00 złotych. 