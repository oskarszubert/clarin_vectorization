Przed urlopem wspominałam Wam, że wybieramy się do Turcji. Teraz bogatsza o doświadczenie, wiem że nie jest to kraj, do którego warto wracać. W ogóle wychodzę z założenia, że życie jest zbyt krótkie, aby dwa razy jechać w to samo miejsce, ale do tego kraju w 100 % nie chciałabym wrócić. Nie myślcie sobie jednak, że urlop mi się nie udał- wprost przeciwnie- było wspaniale, ale... Turcja to kraj absurdów: jazdy na czerwonym świetle, totalnego braku planów zagospodarowania. To kraj, w którym obcokrajowiec nie zazna znanego mu "luksusu" i wchodząc do sklepu nie będzie od razu wiedział ile co kosztuje. I choć targując się będzie z siebie bardzo zadowolony, że z zaproponowanej ceny uzyskał 50 % zniżkę, może być pewny, że i tak przepłaci. Turcja to również urozmaicona kuchnia, ale jak dla mnie zbyt tłusta i zdecydowania za słodka... Chociaż hotel, w którym spędziliśmy urlop, słynie z najlepszej kuchni na Riwierze Tureckiej, menu nie bardzo nam odpowiadało. Oczywiście jedzenia nie brakowało, ale jakoś nie jestem przyzwyczajona by dzień w dzień spożywać np. makaron, kebaba czy też faszerowane warzywa skąpane w dużej ilości oliwy.  Na śniadanie i kolacje ratowaliśmy się więc zazwyczaj sałatkami, które przyrządzałam z dostępnych składników, a więc np.:     I choć raczej widok osoby przygotowującej posiłek nie powinien nikogo dziwić, niemal za każdym razem ktoś pytał mnie, jak zrobiłam taką czy inną sałatkę, albo też próbował mi najzwyczajniej w świecie zwędzić ją sprzed nosa, udając jednocześnie, że nie widział jak ją przyrządzałam :) Na obiad często natomiast jadaliśmy grillowane ryby z surówką, które naprawdę były przyprawione po mistrzowsku. Jeśli czas nam na to pozwalał, ustawialiśmy się również w kolejce po gezleme, a więc tradycyjne tureckie, ręcznie wyrabiane i pieczone na kamieniu, placki ze szpinakiem, żółym serem, czy też fetą albo cukrem z cynamonem. Placuszki te były przygotowywane przez dwie kobiety, które w ciągu 4,5 godzin każdego dnia podawały ich około 300 sztuk.  Chociaż z tego samego ciasta w kilku hotelowych snack barach można było dostać m.in. przekąski z kurczakiem czy ostrą pastą z papryki, to jednak połowa turystów ustawiała się w kolejce po gezleme wyrabiane przez te dwie bardzo miłe panie.  W ciągu dnia można było również dostać mało tureckie frytki, pizzę w kilku smakach, chisburgery czy też pieczone ziemniaki- olbrzymy z różnymi dodatkami, a w tym np. z żółtym serem, kukurydzą, marchewką, groszkiem i sosem czosnkowym.  Turcja słynie również z szeregu deserów, które z reguły są tak słodkie, że nie sposób ich zjeść... Można jednak przynajmniej oko nacieszyć np. takimi widokami:      czy też takimi pięknymi obrazami na arbuzach i dyniach:  Jest jednak jeden turecki deser, któremu nie sposób się oprzeć- baklava. Bardzo słodki, ociekający z miodowego syropu, ale pyszny smakołyk przygotowany z ciasta filo:  Podczas wakacji odwiedziliśmy również dwie restauracje a'la carte, gdzie na szczęście jedzenie spodobało się naszym kubkom smakowym. I choć wykonanie ich nie było ani tradycyjnie włoskie, ani meksykańskie, to jednak były to jaśniejsze punkty naszej kulinarnej podróży. W restauracji włoskiej jedliśmy m.in.: carpaccio z wołowiny  sałatkę cesar  zatopione pod serem risotto z owocami morza  tortellini w sosie grzybowym  tiramisu  lodową casattę    W restauracji meksykańskiej mieliśmy natomiast okazję spróbować: Pieles De Patatas    sałatkę z sosem z awokado Sałatkę w taco  Fajita  Mixiote De Cordero (podudzie z jagnięciny)  smażone lody w czekoladzie  Wróciłam jednak bogatsza o 3 nowe miseczki i talerzyk, torebkę szafranu i kilka innych przypraw, kawę, herbatę i podarunki dla najbliższych :) Miło jednak będę na pewno wspominać wycieczkę do Side, czy też rejs statkiem wokół Antalyi- z większych plusów pobytu w Turcji to jednak tyle. I chyba nigdy nie zrozumiem, jak niektórzy mogą tu- czy też w jakimkolwiek innym kraju spędzać urlop piąty rok z rzędu.  Mimo wszystko trochę jednak żal, że wakacje już się skończyły... :( Pozdrawiam Was serdecznie :) 