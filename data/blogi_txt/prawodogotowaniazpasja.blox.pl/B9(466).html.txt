Wakacje dobiegły końca, ale grecka kuchnia nadal u mnie króluje. Na kolację zaserwowałam więc sałatkę grecką, znaną również pod nazwą Horiatiki. Jest to tradydyjna sałatka wiejska, do której Grecy z reguły dodają oprócz ogórka, pomidorów, cebuli i fety zieloną (rzadziej czerwoną) paprykę, oliwki, dużo oliwy z oliwek i czasami także kapary.  Idealnie by było, gdybyśmy do sałatki dodali oliwki z pestkami, ale ja mam w szafce jeszcze chyba z 5 słoiczków drylowanych, więc postanowiłam trochę ten zapas zmniejszyć. Wszystkie składniki sałatki są ważne, ale najważniejsza chyba prawdziwa feta, a nie powszechnie dostępny u nas ser "typu feta" oraz dobra jakościowo (i wg mnie najlepiej bezwonna) oliwa z oliwek.   Sałatka grecka/ Sałatka Horiatiki Składniki: 3 średnie pomidory 1,5 ogórka szklarniowego 1 zielona papryka 1 łagodna cebula 20 dag sera feta oliwki oliwa z oliwek oregano sól ewentualnie pieprz i kapary    Przygotowanie: Ogórka obieramy, kroimy na ćwiartki talarków o grubości 3-4 milimetrów. Pomidory dokładnie myjemy, usuwamy szypułki. Przecinamy w poprzek na pół, a następnie na ósemki. Cebulę obieramy, siekamy w cienkie krążki. Z papryki usuwamy gniazda nasienne, kroimy w cienkie paseczki. Do ogórka dodajemy pomidory, 3/4 cebuli i oliwki. Wlewamy 7-8 łyżek oliwy z oliwek. Doprawiamy do smaku solą i ewentualnie pieprzem. Sałatkę nakładamy na 2-3 talerze. Układamy plaster sera feta, przybieramy pozostałą cebulą. Posypujemy roztartym w dłoni oregano. Do sałatki możecie również dodać łyżkę kaparów. Ja z nich zrezygnowałam, gdyż Mąż za nimi nie przepada.  Poszczególne składniki możecie również ułożyć warstwami w miseczce i skropić oliwą z oliwek.    Pozdrawiam serdecznie i życzę smacznego :) - Bernadetta   Czas przygotowania: około 15 minut Koszt: około 12,00 złotych. 