Pewnie już wiecie, że mam w domu dwoje dzieci- jedno wyrośnięte, przeszło trzydziestoletnie :-D i drugie szesnastomiesięczne :) A, że oboje uwielbiają wszelkie naleśniki i tym podobne, a ja Ich uwielbiam rozpieszczać, postanowiłam tym razem przygotować im pancakesy z syropem klonowym. Aby było zdrowiej, podałam je z owocami.   Do przygotowania śniadania dla naszej trzyosobowej rodzinki potrzebne mi były:   125 ml mleka 2 % 200 ml maślanki 1 i 1/4 szklanki mąki pszennej 4 dag masła 2 jajka 1 łyżeczka proszku do pieczenia 3 banany 1 szklanka borówek amerykańskich syrop klonowy   Do mleka zmieszanego z maślanką dodajemy rozpuszczone i ostudzone masło, mąkę, proszek do pieczenia oraz jajka. Miksujemy 25-30 sekund trzepaczką blendera- lub mieszamy zwykłą trzepaczką rózgową. Odstawiamy na 10-15 minut. Smażymy z obu stron na rumiano na rozgrzanej patelni na niezbyt dużym ogniu- około 1,5- 2 minuty z każdej strony. Na talerzu kładziemy pancakesa, polewamy go syropem klonowym i układamy plasterki banana. Przykrywamy kolejnym pancakesem. Skrapiamy go syropem i znowu kładziemy banana. Na górę kładziemy jeszcze jeden placuszek, który również polewamy syropem. Przybieramy owocami. Smacznego :) 