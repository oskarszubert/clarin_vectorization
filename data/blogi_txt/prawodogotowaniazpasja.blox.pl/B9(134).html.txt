Kilka dni temu dotarło do mnie kolejne urządzenie od redcoon.pl, które w tym miesiącu wybrałam sobie do przetestowania w ramach naszej współpracy. Co prawda mam w domu dwa fondue ceramiczne, ale każde z nich przeznaczone jest na 4 osoby, więc gdy chcę ugościć kilka osób więcej, to ich obsługa staje się już nieco problematyczna.  Liczyłam więc, że to fondue elektryczne firmy Severin rozwiąże moje problemy, a ponadto usprawni nieco przygotowywanie ciut większej imprezy.  Fondue wygląda dosyć porządnie, co prawda widelczyki i podstawka grzewcza niczym się nie wyróżniają, ale garnek o pojemności 1,25 l, wykonany ze stali nierdzewnej, nadaje klasy temu urządzeniu i sprawia, że całość prezentuje się bardzo fajnie.  Dodatkowym plusem urządzenia są kolorowe końcówki widelczyków, dzięki którym nasi goście nie będą mieli problemów z wyborem tego właściwego. Oczywiście atutem jest też fakt, że fondue jest elektryczne, ale atut ten w pewnym momencie może się jednak okazać przeszkodą. Tak się bowiem złożyło, że fondue postanowiłam przetestować u Teściów, którzy stół mają ustawiony na środku kuchni, a w domu trudno szukać wolnego przedłużacza. Jak łatwo się domyślić, kabel okazał się zbyt krótki, więc stół musieliśmy podsunąć pod ścianę, a i tak kabla starczyło tylko na tyle, aby fondue umieścić na boku stołu, a nie na środku, i większość biesiadników musiała podczas jedzenia stać.  W urządzeniu przyrządziłam fondue czekoladowe, do którego przygotowania użyłam 280 ml śmietany kremówki, którą wlałam do garnka ustawionego na urządzeniu nastawionym na największą moc i gdy śmietanka się podgrzała, dorzuciłam 2 tabliczki połamanej na drobne kawałki gorzkiej czekolady i mieszałam do całkowitego połączenia się składników. Czekoladę doprawiłam szczyptą soli i chili i zmniejszyłam moc urządzenia do 2. Po chwili okazało się jednak, że czekolada zaczyna przywierać, więc zmniejszyłam temperaturę do minimum.   Muszę powiedzieć, że tak szybkie zgęstnienie czekolady bardzo mnie zaskoczyło, ale jak każde urządzenie, także i to trzeba wyczuć, tym bardziej, że w instrukcji obsługi nie znalazłam informacji odnośnie szacunkowej mocy grzania urządzenia na poszczególnych poziomach.  Do czekolady podałam pomarańcze, mandarynki, banany i gruszki, a więc owoce, które można teraz dostać w każdym sklepie i które idealnie komponują się z czekoladą.  Rodzinka była zadowolona, szybko wszystko spałaszowała, choć nie wszyscy byli zadowoleni, że muszą stać :P Choć fondue już przy pierwszym użyciu poradziło sobie całkiem nieźle, brakuje mi w nim lampki sygnalizującej osiągnięcie odpowiedniego poziomu grzania. Przeszkadza również kręcąca się w kółko gałka do ustawienia poziomu grzania. Przez chwilę nieuwagi możemy bowiem przekręcić ją z 1 na 5 i katastrofa gotowa. W mojej ocenie gałka powinna mieć ustawioną blokadę, uniemożliwiającą okręcanie jej o 360 stopni. Bardzo fajnym atutem, który powinien zdać egzamin przy przygotowywaniu fondue wytrawnego, jest pokrywa. Co prawda nie sprawdziłam jeszcze jak sprawdza się zachwalana przez producenta funkcja zapobiegająca pryskaniu, ale pokrywa ta dostała ode mnie duży plus za możliwość bezpiecznego umieszczenia w niej widelczyków w taki sposób, że nie będą się one przesuwać podczas smażenia np. mięsa.  Dla przygotowania fondue dla większej ilości osób urządzenie to z pewnością okaże się przydatne, ale trzeba je trochę wyczuć i uważać m.in. na kręcącą się o 360 stopni gałkę i dosyć dużą moc grzewczą. Poniżej przedstawiam Wam też moją subiektywną listę plusów i minusów tego fondue.  Plusy: - duży garnek - 8 widelczyków  - pokrywa zapobiegająca pryskaniu - szybkie nagrzewanie się   Minusy: - brak lampki sygnalizującej odpowiedni poziom nagrzania urządzenia - zbyt krótki kabel - obracający się w kółko regulator nagrzewania   Pozdrawiam :) - Bernadetta 