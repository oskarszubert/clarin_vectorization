Sałatka gyros to jedna z ulubionych potraw moich Bliskich. Dlatego nie mogłam odmówić, gdy Rodzinka zażyczyła jej sobie na Wielkanoc. Fakt, to sałatka bardziej imprezowa, ale kto powiedział, że w Wielkanoc trzeba jeść tylko jajka i żur ? Pamiętam jak opracowałam ten przepis jakieś 10 lat temu. Moja Mama, gdy usłyszała, że dodałam do niej ryż, była lekko powiedziawszy zdziwiona. Gdy jednak jej spróbowała, od razu poprosiła o przepis :)  Do przygotowania tej sałatki potrzebujemy: 1 woreczek ryżu parboiled 1 łyżkę kurkumy 1 puszkę kukurydzy 1 puszkę groszku 2 piersi z kurczaka 1 słoiczek perłowej lub złotej cebulki marynowanej 1/2 średniej kapusty pekińskiej 350 ml jogurtu naturalnego 2 ząbki czosnku 3 łyżki przyprawy do gyrosa olej rzepakowy sól pieprz majonez ketchup Ryż gotujemy zgodnie z przepisem na opakowaniu z dodatkiem łyżki kurkumy (ewentualnie curry), odcedzamy, studzimy. Piersi z kurczaka oczyszczamy, kroimy w drobną kostkę lub paseczki. Przesmażamy na kilku łyżkach rozgrzanego oleju rzepakowego. Doprawiamy przyprawą do gyrosa, studzimy. Kapustę drobno szatkujemy. Kukurydzę, groszek i cebulkę odcedzamy z zalewy. Czosnek obieramy, przeciskamy przez praskę. Dodajemy do jogurtu naturalnego, doprawiamy do smaku solą i pieprzem. W dużej przezroczystej misce lub kilku mniejszych szklanych miseczkach układamy warstwę ryżu, a następnie kapusty pekińskiej. Polewamy połową sosu czosnkowego. Układamy kolejno warstwę 2/3 piersi z kurczaka oraz całą kukurydzę i groszek. Polewamy resztą sosu. Posypujemy marynowaną cebulką i pozostałymi kawałkami piersi z kurczaka. Sałatkę przybieramy kleksami majonezu i ketchupu. Pozdrawiam serdecznie i życzę smacznego :) - Bernadetta   Koszt przygotowania: około 21,00 złotych. 