Od pewnego czasu "chodziło" za mną ciasto cytrynowe. Dzisiaj już nie wytrzymałam i je upiekłam. Tyle naczytałam się o przepisie Kasi, że postanowiłam przygotować właśnie takie ciacho. Przeraziła mnie jednak szklanka cukru na 2 szklanki mąki i dlatego zmniejszyłam jego ilość o połowę. Poza tym uprościłam przygotowanie ciasta i... wyszło cudowne- idealnie słodkie (a w zasadzie niezbyt słodkie) i wilgotne.  Ciasto cytrynowe Składniki: 25 dag masła lub margaryny Kasi 125 ml cukru 500 ml mąki pszennej typ 550 1 łyżeczka proszku do pieczenia 4 duże jajka 1 duża cytryna tłuszcz i bułka tarta do formy Przygotowanie: Średnią keksówkę smarujemy tłuszczem i obsypujemy bułką tartą. Cytrynę parzymy wrzątkiem, ścieramy skórkę na tarce o drobnych oczkach, wyciskamy sok. Masło lub margarynę kroimy na mniejsze kawałki, dodajemy cukier i dokładnie miksujemy. Ciągle miksując na niedużych obrotach dodajemy pojedynczo jajka, a następnie sok z cytryny zmieszany ze skórką. Do mąki dodajemy proszę do pieczenia i przesiewając przez sitko, dodajemy do pozostałych  składników. Dokładnie mieszamy. Masę przekładamy do przygotowanej uprzednio keksówki. Pieczemy około 50 minut w temperaturze 170- 180 stopni. Gdy ciasto ostygnie, możemy je posypać odrobiną cukru pudru.   Pozdrawiam serdecznie :) Bernadetta 