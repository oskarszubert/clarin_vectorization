W ubiegłym tygodniu, po powrocie od Teściów, postanowiłam przygotować kruszon z jabłkami. Wszystko szło sprawnie. Ciasto zagniecione siedziało w żamrażarce, jabłka przesmażone się chłodziły, więc postanowiłam z lekka ogarnąć kuchnię... I wtedy zobaczyłam w szklance żółtka, które oddzieliłam od białek, aby dodać je do ciasta. Wyjaśniła się więc konieczność dodania większej ilości masła, niż zwykle :D W pierwszej chwili ogarnęła mnie panika- co to z tego wyjdzie, ale po chwili doszłam do wniosku, że musi być dobrze. I było :) Ciasto wyszło bardzo smaczne- niezbyt słodkie, takie jak lubię. A żółtka wykorzystałam przy okazji przygotowywania następnego dania. Oczywiście, jeśli wolicie bardziej słodkie desery, możecie dodać do ciasta lub/i jabłek nieco więcej cukru.  Do przygotowania tego ciasta potrzebne są: 3 szklanki mąki pszennej 30 dag masła lub dobrej margaryny 2 płaskie łyżeczki proszku do pieczenia 2 łyżeczki cukru z prawdziwą wanilią 7 dag rodzynek 1,5 kg jabłek sok z 1/2 cytryny cukier 3 łyżeczki kakao 4 białka szczypta soli Przesianą mąkę mieszamy z proszkiem do pieczenia, 4 łyżkami cukru i cukrem waniliowym. Dodajemy pokrojone na nieduże kawałki masło lub margarynę. Zagniatamy gładkie ciasto, które dzielimy na 3 części. Do jednej części ciasta dodajemy kakao i dokładnie zagniatamy, do chwili połączenia się składników. Każdą porcję ciasta zawijamy w folię aluminiową i wkładamy do zamrażarki na co najmniej godzinę. Jabłka obieramy ze skórki, usuwamy gniazda nasienne. Kroimy w niedużą kostkę, skrapiamy sokiem z cytryny. Podlewamy kilkoma łyżkami wody i dusimy na wolnym ogniu przez 10-15 minut. Dodajemy rodzynki, słodzimy do smaku. Odstawiamy do przestudzenia. Białka ubijamy na sztywno ze szczyptą soli. Pod koniec ubijania dodajemy 5 łyżek cukru. Blachę do pieczenia (o wymiarach 33 na 23 cm) smarujemy tłuszczem i wysypujemy bułką tartą (ja użyłam blachy z nieprzywieralną powierzchnią, więc tę czynność pominęłam). Porcję ciasta z dodatkiem kakao ścieramy na tarce o grubych oczkach i pokrywamy nim spód blachy. Następnie równomiernie posypujemy startą na grubych oczkach jedną porcją jasnego ciasta. Wykładamy jabłka z rodzynkami, wyrównujemy powierzchnię. Na jabłkach rozsmarowujemy pianę z białek i posypujemy ostatnią porcją ciasta startego na grubych oczkach. Pieczemy około 35 minut w piekarniku nagrzanym do 180 stopni. Po tym czasie pozostawiamy ciasto w piekarniku jeszcze na 10-15 minut.  Pozdrawiam serdecznie i życzę smacznego :) Koszt przygotowania blachy ciasta: około 16,00- 17,00 złotych. 