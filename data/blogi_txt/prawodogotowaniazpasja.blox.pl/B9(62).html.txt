Całe życie powtarzałam, że z wątróbki najbardziej lubię cebulkę :) Jako dziecko nie jadałam jej w ogóle, a na obiad nakładałam sobie tylko cebulę. Później wątróbkę omijałam szerokim łukiem i używałam jej tylko do przygotowania pasztetu. Od kilku dni nabrałam jakoś- pierwszy raz w życiu- ochoty na prostą smażoną wątróbkkę z cebulą. Tak się złożyło, że Teściowie akurat mieli świniobicie i obdarowali mnie swojskimi wyrobami i sporymi kawałkami mięsa, wśród których zawieruszyła się również wątróbka... Po powrocie do domu od razu zabrałam się za jej przygotowanie i po chwili... jej smak mnie zniewolił. Wątróbka wieprzowa z cebulką była niesamowita- miękka, delikatna i naprawdę pyszna :) Cóż- chyba będzie teraz często gościć na naszym stole, bo Mąż stwierdził, że taką wątróbkę to On może jeść co drugi dzień :)  Do jej przygotowania potrzebujemy: 60 dag wątróbki wieprzowej 3 średnie cebule mąka pszenna sól, pieprz do smaku olej rzepakowy   Wątróbkę kroimy na cienkie kotlety (od 0,5 do max. 1 cm grubości). Panierujemy w mące pszennej. Na patelni rozgrzewamy kilka łyżek oleju. Wątróbkę obsmażamy z obu stron na rumiano, doprawiamy odrobiną soli i świeżo mielonego pieprzu. Cebulę obieramy, kroimy na pół, a następnie na półksiężyce lub w pióra. Dodajemy do mięsa na patelni. Przykrywamy pokrywką i dusimy na wolnym ogniu około 10 minut- do chwili aż cebula ładnie się przyrumieni. Doprawiamy do smaku solą i pieprzem.  Pozdrawiam serdecznie i życzę smacznego :) - Bernadetta   Koszt przygotowania: około 10,00 złotych. 