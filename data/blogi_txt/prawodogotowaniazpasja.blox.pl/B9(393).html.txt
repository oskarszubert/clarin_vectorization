W sobotę mieliśmy gości, więc gdy tylko wstałam udałam się do kuchni. Tak się jednak złożyło, że obudziłam się dosyć późno, bo w piątek do 24 byłam na warsztatach. A, że nie witam nigdy gości kanapkami, to postawiłam na szybkie przekąski z ciasta francuskiego, sałatkę z pieczarek i dwa ciasta bez pieczenia. W międzyczasie ugotowałam jeszcze rosół dla Julci i sok z aronii. A przekąska z ciasta francuskiego smakowała wybornie. Doskonale komponowała się z dipem maksykańskim na bazie ketchupu. Przekąska z ciasta francuskiego    Składniki: 1 opakowanie ciasta francuskiego (370 gram) 20 dag polędwiczek z kurczaka 10 połówek suszonych pomidorów 10 dag żółtego sera 2 łyżki oleju rzepakowego 100 ml ketchupu 3-4 łyżki wody 1 opakowanie dipu meksykańskiego sól pieprz   Przygotowanie: Polędwiczki z kurczaka kroimy w drobną kostkę. Przesmażamy na rumiano na rozgrzanym oleju rzepakowym, lekko solimy, odstawiamy do wystudzenia. Do ketchupu dodajemy wodę i dip meksykański, dokładnie mieszamy. Ser ścieramy na tarce o grubych oczkach. Suszone pomidory kroimy w drobną kostkę. Do polędwiczek dodajemy ser, suszone pomidory i 2-3 łyżki dipu. Doprawiamy do smaku solą i pieprzem, dokładnie mieszamy. Ciasto francuskie kroimy w mniej więcej równe kwadraty. Na środku każdego kwadraciku kładziemy łyżkę farszu.  Zbieramy wierzchołki każdego kwadraciku i zlepiamy je dokładnie.  Pieczemy na blaszcze wyłożonej papierem do pieczenia w piekarniku nagrzanym do 180 stopni przez 20 minut. Podajemy na ciepło lub na zimno z pozostałym dipem meksykańskim.   Pozdrawiam serdecznie i życzę smacznego :) - Bernadetta   Czas przygotowania: około 20 minut + czas pieczenia i studzenia Czas pieczenia: 20 minut Koszt: około 15,00-16,00 złotych 