Po przepisach na kluski śląskie i ciaper kapustę przyszła pora na tradycyjne roladki śląskie. Gdy byłam dzieckiem, jadaliśmy je bardzo często, później- po aferze z chorobą wściekłych krów zdecydowanie rzadziej. A ostatni raz jadłam je chyba z 3 lata temu, choć wołowina dosyć często u nas gości. Smakowały dokładnie tak, jak ładnych kilka lat temu- wyraziste, soczyste, lekko kwaskowate i ostre :)   Roladki śląskie   Składniki: 5 dużych plastrów wołowiny (u mnie pieczeniowa) 2,5 ogórka kiszonego 1 średnia cebula 10-15 dag boczku parzonego musztarda sarepska sól pieprz   Przygotowanie: Wołowinę rozbijamy tłuczkiem na cienkie kotlety. Ogórka kiszonego kroimy wzdłuż na ćwiartki, a boczek w średnie słupki. Cebulę obieramy, kroimy w średniej grubości pióra. Kotlety posypujemy z jednej strony solą i pieprzem, a następnie każdy płat smarujemy łyżeczką musztardy. Układamy po 2 kawałki ogórka, cebuli i boczku. Zwijamy roladki, które związujemy białą nitką lub spinamy wykałaczkami. Na patelni rozgrzewamy trochę oleju rzepakowego i obsmażamy roladki ze wszystkich stron na rumiano. Podlewamy 1/2 szklanki wody i dusimy na wolnym ogniu pod przykryciem przez 40 minut (jeśli kotlety nie są zbyt duże, to nieco krócej). Jeśli z roladek wytrąci się zbyt dużo soków, to odlewamy je, pozostawiając około 3/4 szklanki sosu, który możemy zaciągnąć śmietaną z mąką pszenną lub mąką rozmieszaną w odrobinie zimnej wody. Sos możemy również odparować i na koniec dodać do niego odrobinę masła. Roladki śląskie podajemy z ulubionymi dodatkami.   Pozdrawiam serdecznie i życzę smacznego :) - Bernadetta   Czas przygotowania: około 60 minut. Koszt: około 30,00 złotych. 