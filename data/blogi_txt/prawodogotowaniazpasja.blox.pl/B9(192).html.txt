Gdy pierwszy raz w tym roku zobaczyłam w sklepie dynię, wiedziałam że muszę ją kupić- nie kawałek, ale całą, bo jak szaleć, to szaleć- na całego :)    Ponieważ od pewnego czasu skłaniam się często ku potrawom z kuchni meksykańskiej, postanowiłam że pierwsze danie z dyni przygotuję również w takim klimacie. A dlaczego zupa i do tego krem ? Oboje z Mężem jemy obiad w pracy około 12.30-13.00. Staram się więc, abyśmy przygotowane posiłki mogli łatwo odgrzać i aby były one nie tylko zdrowe, ale i pożywne. Wszak obiad, to obok śniadania, najważniejszy posiłek. Dlatego też w tygodniu na obiad przygotowuję zazwyczaj właśnie kremowe zupy lub mięsne potrawki z dużą ilością warzyw, które podaję  ryżem, kaszą lub makaronem. Aby ożywić kolor zupy, postanowiłam udekorować ją zmiksowaną z olejem rzepakowym rukolą. Obawiałam się jednak co z tego wyjdzie.... Okazało się, że zupa jest przepyszna- aromatyczna i kolorowa- z czystym sumieniem więc Wam ją polecam.   Do przygotowania porcji dla 3-4 osób potrzebne są:   70-80 dag obranej dyni bez ziaren i miękkiego miąższu 30 dag ziemniaków 1 średnia cebula 2 łyżki masła klarowanego 750-1000 ml wywaru z kurczaka 100 ml 12 % słodkiej śmietany 1 pierś z kurczaka 5 dag rukoli 1 płat pszennej tortilli sól pieprz czarny pieprz kolorowy suszone pomidory z czosnkiem i bazylią kruszone chili jalapeno imbir olej rzepakowy   Ziemniaki i dynię obieramy, płuczemy, kroimy w średnią kostkę. Rukolę miksujemy z ok. 50 ml oleju rzepakowego, doprawiamy do smaku solą i czarnym pieprzem. Foremkami do ciastek wycinamy jeżyki z tortilli. Smażymy je na rumiano na rozgrzanym oleju. Odsączamy przy użyciu papierowych ręczników. Możemy doprawić ulubionymi ziołami. Na rozgrzanym maśle przesmażamy obraną i pokrojoną w kostkę cebulę oraz ziemniaki. Po 3-4 minutach dodajemy dynię i kilka razy mieszając, smażymy na średnim ogniu przez 5 minut. Zalewamy 750 ml wywaru. Gotujemy do czasu, aż warzywa będą miękkie. Wlewamy śmietanę i miksujemy dokładnie blenderem. W razie potrzeby dolewamy nieco wywaru. Doprawiamy do smaku solą, świeżo zmielonym pieprzem (czarnym i kolorowym), chili jalapeno i imbirem. Podgrzewamy na wolnym ogniu (gęste zupy kremy są kapryśne, więc musimy uważać, aby za bardzo nas nie popryskały :)- najlepiej więc gotować zupę pod przykryciem). Pierś z kurczaka płuczemy, osuszamy papierowym ręcznikiem. Doprawiamy solą i kolorowym pieprzem. Grillujemy z obu stron na rumiano. Posypujemy suszonymi pomidorami, a następnie kroimy w cienkie paski. Gorącą zupę nalewamy na talerze lub do miseczek. Ze zmiksowanej rukoli robimy na jej powierzchni kilka kleksów, po czym "rozmazujemy" je drewnianym patyczkiem. Układamy kilka paseczków piersi z kurczaka i po 1-2 jeżyki z tortilli. Smacznego :) 