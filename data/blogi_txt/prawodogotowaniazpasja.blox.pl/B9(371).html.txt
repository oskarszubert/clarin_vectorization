Po długich przemyśleniach, w końcu wydumałam co można przygotować z sera sałatkowego z mleka koziego, takiego typu feta. Na śniadanie zaserwowałam omlet, który już niebawem znajdziecie na blogu, a na obiad placuszki naleśnikowe z botwinką. W pierwszej chwili myślałam, aby z sera i botwinki zrobić farsz, ale w końcu poszłam na łatwiznę i dodałam je do ciasta. A właściwie prawda jest taka, że skłonił mnie do tego późny powrót do domu i resztki naturalnego światła :P  Okazało się, że zmieszania wszystkich składników zaoszczędziło mi sporo czasu, a placuszki wyszły pyszne :) Najlepsze są od razu po przygotowaniu, ale można je również na drugi dzień odgrzać, gdyż na zimno smakują troszkę inaczej.  Jeśli nie macie sera z mleka koziego koziego, możecie użyć zwykłego sera feta.  Placuszki naleśnikowe z botwinką ﻿ Składniki: 1 szklanka mleka (250 ml) 3/5 szklanki mąki pszennej typ 500 2 jajka 20 dag sera sałatkowego typu feta 1/2 pęczka botwinki olej rzepakowy pieprz gęsty jogurt naturalny koperek   Przygotowanie: Botwinkę dokładnie płuczemy. Jeśli ma niezbyt duże buraczki, możemy je również wykorzystać.  Liście i łodyżki botwinki drobno siekamy, a buraczki obieramy i kroimy w kostkę. Wrzucamy do wrzącego wywaru warzywnego lub drobiowego (ewentualnie lekko osolonej wody) i gotujemy 3-4 minuty, studzimy. Do mleka dodajemy mąkę i jajka oraz 1/4 łyżeczki pieprzu. Dokładnie miksujemy. Wrzucamy botwinkę i pokrojony w kostkę serek. Ponownie mieszamy. Patelnię do naleśników rozgrzewamy i smarujemy odrobiną oleju rzepakowego.  Smażymy z obu stron na rumiano średniej wielkości placuszki (Jeśli macie foremki do jajek sadzonych w kształcie kwiatków czy serduszek, możecie placuszki usmażyć z ich wykorzystaniem. Ja niestety nie mogłam tego zrobić, bo Julcia znowu mi połowę gadżetów z kuchni wyniosła do swojego pokoju. A tak się nimi bawi, że często nie mogę nic znaleźć :P). Placuszki podajemy z jogurtem greckim i drobno posiekanym koperkiem. Ja placuszków w ogóle nie soliłam, gdyż dodałam do nich stosunkowo dużo serka sałatkowego typu feta, który sam w sobie jest trochę słony. W razie potrzeby możecie je jednak doprawić odrobiną soli.  Pozdrawiam serdecznie i życzę smacznego :) -Bernadetta Czas przygotowania: około 30 minut. Koszt: około 12,00 złotych. 