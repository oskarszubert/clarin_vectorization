Przepis na te gofry znalazłam w instrukcji obsługi załączonej do urządzenia do przygotowywania pączków i gofrów Unold 48321. Oczywiście od razu musiałam go wypróbować. Gofry wyszły bardzo smaczne: maślane z chrupiącą z jednej strony skórką. Z podanych proporcji wychodzi około 30 gofrów takiej wielkości, jak na zdjęciu. W tradycyjnej gofrownicy otrzymacie ich z pewnością mniej. Jest to porcja, którą spokojnie najedzą się na śniadanie 3-4 osoby. Jeśli gofry będziecie chcieli podać na deser, to proponuję odpowiednio zmniejszyć proporcje. Gofry są idealne zaraz po przygotowaniu- ja podałam je z bitą śmietaną i malinami. Możecie je jednak zjeść również kilka godzin po upieczeniu, ale wtedy już nie będą chrupiące tylko miękkie i nieco podobne do biszkoptowych ciasteczek.   Gofry ﻿ Składniki: 25 dag maki pszennej (typ 500) 1 opakowanie drożdży suszonych 350 ml schłodzonego mleka 2 % 15 dag masła 4 jajka 1 łyżka cukru 1 łyżeczka oleju   Dodatkowo: 300 ml śmietany 30 % 1 łyżka cukru maliny lub inne owoce   Przygotowanie: Mąkę przesiewamy przez sito, dodajemy drożdże i cukier, mieszamy. Masło rozpuszczamy. Do gorącego dodajemy schłodzone mleko i jajka, dokładnie mieszamy (mleko musi być mocno schłodzone, aby zrównoważyć temperaturę gorącego masła). Do sypkich składników dodajemy płynne i miksujemy dokładnie, aby nie pozostały nam żadne grudki. Odstawiamy na około 30 minut. Gofrownicę nagrzewamy, przed nalaniem pierwszej porcji ciasta, smarujemy ją odrobiną oleju. Nalewamy porcję ciasta, zamykamy i pieczemy wg wskazań producenta (u mnie 3-4 minuty). Śmietanę ubijamy na sztywno, dodając pod koniec cukier. Gofry podajemy z bitą śmietaną i malinami lub innymi owocami.   Pozdrawiam serdecznie i życzę smacznego :) - Bernadetta   Czas przygotowania: około 60 minut Koszt: około 14,00 złotych. 