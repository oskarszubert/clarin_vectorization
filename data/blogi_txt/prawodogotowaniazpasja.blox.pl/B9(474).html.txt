Dziś sałatka owocowa, ale nietypowa, bo z kaszą gryczaną. Tak się bowiem składa, że od pewnego czasu postanowiłam zmienić jeszcze bardziej swoje nawyki żywieniowe (i nie tylko) i staram się jeszcze bardziej przyglądać temu, co jem. I aby za bardzo się nie przejadać na wieczór, kombinuję jakieś sycące, ale jednocześnie w miarę lekkie dania. Wszak ostatni posiłek staram się jeść maksymalnie o 19, a chodzę spać w okolicach 23-24. Wstaję przed 6 i zabieram się za ćwiczenia, później prysznic i śniadanie, które zjadam zazwyczaj koło 7. A ta sałatka wyszła świetna. Moje ulubione owoce egzotyczne, które mogę jeść cały rok, a do tego kasza gryczana, którą uwielbiam :) Sałatka owocowa spełniła swoje zadanie w 100 %- nasyciła na długo, a mimo to nie obciążyła żołądka.   Sałatka owocowa z kaszą gryczaną  ﻿ Składniki dla 2 osób: 6 łyżek kaszy gryczanej 1 duża nektarynka 1,5 dojrzałego kiwi sok z 1/2 pomarańczy sok z 1/2 limonki 10 dag białego winogrona 2 łyżki migdałów w słupkach 1 łyżka migdałów w płatkach 4 łyżki jogurtu naturalnego 0 % maliny Przygotowanie: Kaszę wsypujemy do wrzącej wody, gotujemy 15 minut, odcedzamy i hartujemy zimną wodą. Nektarynkę i kiwi obieramy, kroimy w drobną kostkę. Dodajemy pokrojone na ćwiartki i pozbawione pestek winogrono. Skrapiamy sokiem z pomarańczy i sokiem z limonki. Dodajemy jogurt naturalny, łyżkę migdałów w słupkach, migdały w płatkach i kaszę gryczaną, dokładnie mieszamy. Przekładamy do miseczek, przybieramy pozostałymi migdałami w słupkach i malinami.   Pozdrawiam serdecznie i życzę smacznego :) - Bernadetta   Czas przygotowania: około 25 minut Koszt: około 10,00- 12,00 złotych 