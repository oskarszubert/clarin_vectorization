Najczęściej przygotowuję paprykę faszerowaną ryżem i mięsem mielonym. Nie stronię jednak od wersji wegetariańskich i myślę nawet nad jakąś wegańską, ale ten pomysł chyba wprowadzę w życie już w przyszłym roku.  Tym razem przygotowałam paprykę faszerowaną pęczakiem i pieczarkami. Farsz doprawiłam dosyć sporą ilością pieprzu i dodałam też dużo natki pietruszki, bo taki farsz do papryki musi być wyrazisty.  Papryki zrobiłam więcej, aby starczyła nam też na drugi dzień do pracy z czego i ja i Mąż byliśmy bardzo zadowoleni :)  Papryka faszerowana pęczakiem    Składniki: 8 czerwonych papryk 1 szklanka kaszy pęczak 40 dag pieczarek 2 surowe jajka pęczek natki pietruszki 25 dag sera żółtego 150 ml pomidorów krojonych z czosnkiem i bazylią sól pieprz   Przygotowanie: Pęczak gotujemy zgodnie z przepisem na opakowaniu. Odcedzamy, hartujemy zimną wodą. Pieczarki płuczemy, obieramy ze skórki (bielutkie pieczarki można tylko dokładnie umyć, ale ja tam zawsze je jeszcze obieram ze skórki, bo takie są smaczniejsze i bardziej higieniczne). Kroimy w cieniutkie plasterki. Wrzucamy do garnka, wlewamy kilka łyżek wody i dusimy na wolnym ogniu przez 10 minut. Odlewamy powstały sok, pieczarki doprawiamy solą i pieprzem. Ser ścieramy na tarce o grubych oczkach. Do pęczaku dodajemy połowę sera, pieczarki, drobno posiekaną natkę pietruszki, pomidory oraz jajka. Dokładnie mieszamy, doprawiamy do smaku solą i pieprzem. Papryki płuczemy, kroimy wzdłuż na pół. Usuwamy gniazda nasienne. Nadziewamy farszem, posypujemy pozostałym serem. Układamy w naczyniach żaroodpornych. Podlewamy odrobiną wody i pieczemy przez 30 minut w piekarniku nagrzanym do 180 stopni. Podajemy z sosem pomidorowym, czosnkowym, albo ketchupem. Pozdrawiam serdecznie i życzę smacznego :) - Bernadetta   Czas przygotowania: około 40 minut Czas pieczenia: 30 minut Koszt: około 19,00-20,00 złotych 