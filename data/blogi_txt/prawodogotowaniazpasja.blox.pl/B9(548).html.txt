Oj Mamuniu, ależ zrobiłam pyszny sos pomidorowy z papryką ! Choć najchętniej wyjadłabym go łyżką z garnka, to ostatkiem silnej woli, zapakowałam go do słoików na zimę. Już sprawdziłam jednak, że idealnie komponuje się z makaronem. Będzie więc stanowił doskonała bazę do spaghetti i wszelakich zapiekanek, ale myślę, że równie dobrze będzie smakował z ryżem czy mięsem. A, że teraz pomidory są w naprawdę atrakcyjnej cenie, to polecam Wam wypróbować mój przepis i zamknąć trochę lata w słoiczkach :) Sos pomidorowy z papryką do słoików na zimę   Składniki na około 900 ml sosu: 90 dag pomidorów lima 2 duże papryki 1 średnia cebula 2 ząbki czosnku 1 płaska łyżeczka pieprzu młotkowanego z kolendrą 1 płaska łyżeczka ziół prowansalskich sól olej rzepakowy   Przygotowanie: Pomidory myjemy dokładnie. Sparzamy wrzątkiem, usuwamy szypułki, obieramy ze skórki i kroimy w drobne kawałki. Smażymy przez 10 minut na średnim ogniu, w tym czasie 2-3 razy mieszamy pomidory, aby nam się nie przypaliły. Pomidory miksujemy dokładne blenderem, a następnie przecieramy przez gęste sito, aby pozbyć się wszystkich pestek. Paprykę smarujemy odrobiną oleju i pieczemy w piekarniku nagrzanym do 200 stopni do chwili, aż skórka zacznie ciemnieć i się marszczyć. Każdą paprykę wkładamy do osobnego foliowego worka, który zawiązujemy. Pozostawiamy do ostudzenia. Obieramy ze skórki, usuwamy gniazda nasienne i kroimy w kostkę. Cebulę i czosnek obieramy z łupinek, siekamy w drobną kostkę. Podsmażamy przez 2 minuty na dwóch łyżkach rozgrzanego oleju rzepakowego. Dodajemy pokrojoną paprykę, a po kolejnych 2-3 minutach przecier pomidorowy. Smażymy razem przez 5 minut. Wszystkie składniki miksujemy dokładnie blenderem. Dodajemy pieprz młotkowany z kolendrą i zioła prowansalskie, gotujemy do chwili uzyskania pożądanej konsystencji (ja gotowałam jeszcze 2 minuty, bo po ostudzeniu sos i tak trochę jeszcze zgęstniał). Doprawiamy do smaku solą. Sos wyszedł dostyć ostry. więc jeśli wolicie nieco łagodniejsze potrawy, polecam trochę zmniejszyć ilość pieprzu. Pozdrawiam serdecznie i życzę smacznego :) - Bernadetta   Czas przygotowania: około 60 minut Koszt przygotowania: około 6,00 złotych.     p 