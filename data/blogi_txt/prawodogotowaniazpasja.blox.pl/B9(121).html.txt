Ten rosół był trzecią zupą, którą przygotowaliśmy na warsztatach. Na pewno go kiedyś powtórzę, bo dobór składników jest bardzo interesujący i warty powielania.    Rosół z halibuta z lanymi kluseczkami Składniki: 4-5 szklanek wywaru rybnego 50 dag fileta z halibuta 7 cm białej części pora 1 duża marchew 1 średnia pietruszka 1 limonka 2 jajka mąka pszenna suszona pietruszka pieprz świeżo mielony sól chili tymianek rozmaryn roszponka 1 łyżka masła klarowanego   Przygotowanie: Pietruszkę i marchew obieramy, myjemy, kroimy wraz z białą częścią pora w cienkie słupki o długości około 3 cm. Podsmażamy na rozgrzanym maśle przez 2-3 minuty, dodajemy do wywaru rybnego. Gotujemy do czasu aż warzywa będą miękkie. Limonkę dokładnie myjemy, osuszamy, ścieramy skórkę na drobnych oczkach. Zupę doprawiamy skórką i sokiem z limonki. Filet z halibuta kroimy na kawałki o grubości około 3 cm, panierujemy z jednej strony w tymianku zmieszanym z rozmarynem, pieprzem, solą i chili. Smażymy od strony panierki na patelni wyłożonej papierem do gotowania i smażenia. Jajka mieszamy z dwoma łyżkami wody, dodajemy tyle mąki, aby powstało nam gęste ciasto. Doprawiamy roztartą w dłoniach pietruszką oraz odrobiną soli i pieprzu. Ciasto wlewamy na gotującą wodę przez cienki lejek lub bezpośrednio z łyżki. Gotujemy 30-60 sekund, odcedzamy. Rosół podajemy z lanymi kluskami i halibutem na niezbyt głębokich talerzach. Dekorujemy liśćmi roszponki i odrobiną skórki z limonki.   U góry macie rosół podany przeze mnie, a poniżej ten z restauracji Platter: Pozdrawiam serdecznie i życzę smacznego :) -Bernadetta 