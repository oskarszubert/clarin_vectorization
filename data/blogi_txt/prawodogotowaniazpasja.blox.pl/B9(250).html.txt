Mój Teść jest myśliwym, dlatego często otrzymuję kawałek świeżego i sprawdzonego mięsa. A, że mój Mąż jest amatorem pysznej dziczyzny, to jej przygotowanie sprawia mi prawdziwą przyjemność.  Leżakująca potrawka z dziczyzny  Składniki: 50 dag łopatki z dzika 3-4 duże ząbki czosnku 2 liście laurowe 6 ziarenek jałowca 5 ziaren ziela angielskiego 100 ml oleju rzepakowego 2 łyżki octu winnego 3-4 łyżki przyprawy do dziczyzny  30 dag mini marchewek mrożonych 1 łyżka masła Sól Mięso miałam przygotować na drugi dzień i nie miałam zbyt wiele czasu na przyrządzenie marynaty, dlatego też użyłam gotowej mieszanki przypraw i dodałam nieco octu winnego. Mięso leżakowało jednak w lodówce 72 godziny i mieliśmy przepyszny obiadek.   Przygotowanie: Łopatkę czyścimy, kroimy w niewielką kostkę. Do oleju dodajemy ocet winny, przyprawę do mięs, liście laurowe, ziele angielskie, jałowiec oraz obrany i pokrojony w talarki czosnek, dokładnie mieszamy. Marynatą zalewamy mięso, mieszamy, wkładamy do lodówki na co najmniej 24 godziny. Po upływie tego czasu mięso przesmażamy na rumiano na rozgrzanej patelni. Podlewamy odrobiną wody i dusimy na wolnym ogniu około 20-30 minut. Marchewki gotujemy do miękkości w lekko osolonej wodzie. Odcedzamy. Dziczyznę podajemy z gorącymi mini marchewkami przybranymi plasterkami masła.   Pozdrawiam serdecznie i życzę smacznego :) - Bernadetta 