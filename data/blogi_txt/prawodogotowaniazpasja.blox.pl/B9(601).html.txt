Dwa tygodnie temu miałam przyjemność uczestniczyć w warsztatach kulinarnych w Studiu kulinarnym Piotra Kucharskiego, którego już wcześniej miałam okazję "podglądać", więc wiedziałam, że na pewno będzie smacznie :)   Tym razem warsztaty prowadził Tobiasz Herman, a Piotr robił za dobrego ducha :P  Zawsze narzekałam, że we Wrocławiu mało jest imprez kulinarnych, ale Chłopcy od razu pochwalili się, że w najbliższym czasie planują kolejne warsztaty i ciekawe imprezy. Trochę zaniepokoiłam się tylko, gdy usłyszałam, że mamy wypatroszyć doradę... W życiu nie patroszyłam ryby. Kurczaka i kurę- tak i to nie jedną. Wszak jako matka, starająca się dawać Dziecku co najlepsze, muszę mieć to sztukę opanowaną do perfekcji :) Ale ryby ? Ich filetowanie nie sprawia mi problemu, ale patroszenie...  Z obraniem krewetek też sobie poradzę, zwłaszcza świeżutkich i pachnących.  Najpierw więc obraliśmy górę marchewki, pietruszki, selera i cebuli. A następnie siekaliśmy je m.in. metodą julienne (a więc w cienkie zapałki) oraz brunoise (bardzo drobną kostkę). Filetowaliśmy też pomarańcze i kroiliśmy cukinię.  I oczywiście patroszyliśmy ryby i obieraliśmy krewetki. Nie powiem, że było łatwo, ale okazało się, że patroszenie nie jest aż tak straszne... A później podzieleni w 3 trzyosobowe zespoły przygotowywaliśmy nasze dania. Moja drużyna przyrządziła absolutnie przepyszną doradę z warzywami i pudrem z suszonych pomidorów.   Drużyna Piotra ugotowała lekki bulion rybny z warzywami julienne  oraz panna cottę z brzoskwiniowym compote  Ostatni zespół przygotował natomiast krewetki z salsą pomidorową z konfiturowaną pomarańczą i rukolą.  A, gdy już wszystkie dania były gotowe, zasiedliśmy do stołu, gdzie w bardzo miłej atmosferze dogadzaliśmy naszym kubkom smakowym :)  Muszę przyznać, że to jedne z lepszych warsztatów kulinarnych, w których miałam przyjemność uczestniczyć. Wszystko dopięte na ostatni guzik, świeże składniki i przemiła atmosfera sprawiły, że nawet nie zauważyłam, jak wybiła północ. Do domu dotarłam więc bardzo późno, ale było warto i na pewno wkrótce ponownie udam się do Studia Piotra, aby doskonalić swoje umiejętności.   Pozdrawiam serdecznie :) Bernadetta 