Bardzo lubię bigos z grzybami i nie znam nikogo, kto w takiej wersji by mu się oparł. W zasadzie to zimą bigos musi zawierać suszone grzyby, a nie pieczarki, jak niektórym czasem przychodzi do głowy :P Ponadto dobrze jeśli do bigosu dodamy kilka różnych mięs, ale oczywiście w rozsądnej ilości. Nie znoszę takiego, w którym połowę składników stanowi mięso. Gdzie podstawowy składnik bigosu, a więc kiszona i/lub biała kapusta ? Proporcje, które podaję poniżej są zbilansowane i myślę, że nikt nie będzie narzekał ani na niedobór, ani na nadmiar mięsa. Oczywiście bigos najlepszy jest po kilkukrotnym odgrzaniu :) A jeśli szukacie sprawdzonego przepisu na bigos z dziczyzną, polecam mój bigos myśliwski.   Bigos z grzybami   Składniki: 1 kg kiszonej kapusty 1 kg białej kapusty 25 dag wołowiny (np. gulaszowej) 25 dag wędzonego boczku 25 dag kiełbasy jałowcowej 20 dag cebuli 10 dag suszonych śliwek 10 dag suszonych grzybów (prawdziwków i podgrzybków) 20 dag koncentratu pomidorowego 200 ml półwytrawnego lub wytrawnego czerwonego wina 250 ml wywaru warzywnego lub z kurczaka 3 liście laurowe 5 ziaren ziela angielskiego sól pieprz   Przygotowanie: Kapustę kiszoną lekko odciskamy (kwaśną wodą zostawiamy, gdyż może się przydać), zalewamy letnią wodą. Dodajemy liście laurowe i ziele angielskie. Gotujemy do miękkości, odcedzamy. Białą kapustę drobno szatkujemy, zalewamy wodą i gotujemy do miękkości, dodając pod koniec nieco soli, odcedzamy. Grzyby płuczemy, zalewamy 3 szklankami wody. Odstawiamy na 2 godziny, gotujemy do miękkości. Kroimy w cienkie paski. Boczek i wołowinę kroimy w drobną kostkę. Kiełbasę jałowcową przecinamy wzdłuż na 4 części, a następnie siekamy w cienkie talarki. Obraną cebulę siekamy w drobną kostkę. Na dużej patelni podsmażamy boczek. Gdy wytopi się z niego większość tłuszczu, dodajemy wołowinę. Ciągle mieszamy, a gdy wołowina lekko się przyrumieni, dorzucamy cebulę oraz kiełbasę jałowcową. Smażymy razem 3-4 minuty. Do garnka wrzucamy obie kapusty oraz mięso z cebulą. Wlewamy wywar, zagotowujemy. Dodajemy pokrojone na ćwiartki suszone śliwki, dokładnie mieszamy. Gotujemy 10 minut, odstawiamy do wystudzenia. Dodajemy ugotowane grzyby oraz koncentrat pomidorowy, gotujemy przez 10 minut od momentu zagotowania (jeśli w garnku jest dużo soku, ściągamy pokrywkę, aby nieco odparował). Ponownie odstawiamy do wystudzenia. Wlewamy czerwone wino i gotujemy jeszcze 10- 15 minut. Doprawiamy do smaku solą oraz pieprzem. Jeśli bigos jest za mało kwaśny, dolewamy trochę wody z kiszonej kapusty.   Pozdrawiam serdecznie i życzę smacznego :) - Bernadetta   Czas przygotowania: około 2 godziny + czas studzenia Koszt przygotowania: około 55,00- 60,00 złotych 