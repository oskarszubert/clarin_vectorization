Uwielbiam szparagi pod każdą postacią ! Dlatego też, gdy Brat obdarował mnie pęczkiem zielonych i białych, od razu postanowiłam przygotować z nich dwie zupy. Nie podałam ich jednak tradycyjnie, a na jednym talerzu. Przez chwilę zastanawiałam się jak je nalać, aby ładnie się prezentowały. Równomierne wlewanie zup w dwóch kolorach jest nieco oklepane, choć oczywiście ładnie się one wtedy prezentują. Ja postawiłam na nieco inną wersję i tu z pomocą przyszły mi pierścienie do przystawek. Dzięki temu zielony krem został otulony zupą z białych szparagów i jak na moje oko zupa naprawdę ładnie się prezentuje :) Mam nadzieję, że Wam również się spodoba i że wypróbujecie mój przepis na zupę krem ze szparagów, bo jest naprawdę smaczna.   Zupa krem ze szparagów  Składniki: Na biały krem: 1 pęczek białych szparagów 1/2 średniej cebuli 750 ml wywaru z kurczaka 100 ml słodkiej śmietany 18 % 1 trawa cytrynowa sok z limonki 1 łyżka masła klarowanego sól pieprz w młynku    Na zielony krem: 1 pęczek zielonych szparagów 1/2 średniej cebuli 0,5 litra wywaru z kurczaka 1 łyżka masła klarowanego sól pieprz w młynku łyżka schłodzonego masła Dodatkowo: 1/2 opakowania ciasta francuskiego 1 jajko biały sezam ostra papryka w proszku  zioła prowansalskie  1 łyżka masła klarowanego   Przygotowujemy biały krem ze szparagów: Szparagi obieramy, usuwamy około 1,0-1,5 cm zdrewniałych końcówek, a resztę szparagów kroimy w 1 cm kawałki. Cebulę obieramy, kroimy w kostkę. Na patelni rozgrzewamy masło klarowane. Wrzucamy pokrojoną cebulę i szparagi. Smażymy około 5 minut na średnim ogniu. Gdy warzywa ładnie się przyrumienią, wlewamy wywar z kurczaka, wrzucamy przeciętą wzdłuż na pół trawę cytrynową i gotujemy do chwili aż warzywa zmiękną. Wyciągamy trawę cytrynową, wlewamy śmietanę i miksujemy dokładnie wszystkie składniki. Doprawiamy do smaku solą i świeżo zmielonym pieprzem.   Przygotowujemy krem z zielonych szparagów: Szparagi dokładnie płuczemy. Usuwamy zdrewniałe końcówki. Odcinamy główki na wysokości około 3-4 cm i pozostawiamy je do dekoracji, pozostałe łodyżki kroimy w 1 cm kawałki. Cebulę obieramy, kroimy w kostkę. Przesmażamy wraz z kawałkami szparagów na rozgrzanym maśle klarowanym. Wlewamy wywar z kurczaka i gotujemy do miękkości warzyw. Miksujemy dokładnie blenderem, dodajemy schłodzone masło. Dokładnie mieszamy i doprawiamy do smaku solą i pieprzem.   Przygotowujemy serduszka z ciasta francuskiego: Ciasto francuskie rozwijamy, smarujemy rozkłóconym jajkiem. Połowę posypujemy białym sezamem, a resztę ziołami prowansalskimi i ostrą papryką. Foremkami do ciastek wycinamy nieduże serduszka. Pieczemy około 10-12 minut w piekarniku nagrzanym do 180 stopni.   Dekoracja: Główki szparagów przesmażamy na pozostałej łyżce rozpuszczonego masła klarowanego. Na środku talerza kładziemy mały pierścień do przystawek. Wlewamy do środka zielony krem ze szparagów. Wokół pierścienia wlewamy krem z białych szparagów i delikatnie wyciągamy pierścień. Przybieramy serduszkami z ciasta francuskiego i główkami zielonych szparagów.   Pozdrawiam serdecznie i życzę smacznego :) -Bernadetta   Czas przygotowania: około 45 minut. Pieczenie: 10-12 minut Koszt: około 20,00 złotych. 