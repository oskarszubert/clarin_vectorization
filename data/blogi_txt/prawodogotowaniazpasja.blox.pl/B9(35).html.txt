Były już chipsy z jarmużu oraz dietetyczne chipsy z selera. Pora więc na chipsy z pietruszki, które po upieczeniu są lekko pomidorowe, a nuta pietruszki jest niemal niewyczuwalna. Przetestowane na dzieciach, że nie wiedząc z czego chipsy są zrobione, chętnie po nie sięgają :)   Chipsy z pietruszki Składniki: 2 duże grube pietruszki  2-3 łyżki oleju rzepakowego 2 łyżki pomidorów suszonych z czosnkiem i bazylią sól morska Przygotowanie: Pietruszkę obieramy, płuczemy i kroimy w bardzo cienkie równe plasterki. Do oleju dodajemy szczyptę soli oraz suszone pomidory z czosnkiem i bazylią. Mieszamy, zalewamy pietruszkę. Bardzo dokładnie mieszamy, aby każdy plasterek pokrył się olejem i przyprawami. Talarki układamy na blaszce wyłożonej papierem do pieczenia, jeden obok drugiego- tak, aby nie nachodziły na siebie. Pieczemy około 10-12 minut w piekarniku nagrzanym do 180 stopni. Po upieczeniu ściągamy na kratkę i zostawiamy do wystudzenia. W trakcie pieczenia należy kontrolować stopień przyrumienienia- chipsy nie mogą się spalić, bo nie będą się nadawać do jedzenia. Od razu po upieczeniu chipsy będą chrupiące. Gdyby po kilku godzinach nabrały nieco wilgoci, należy je wsadzić na 3-4 minuty do piekarnika nagrzanego do 90-100 stopni i lekko podsuszyć.   Pozdrawiam serdecznie i życzę smacznego :) - Bernadetta   Czas przygotowania: około 30-40 minut Koszt przygotowania: około 3,00 złotych 