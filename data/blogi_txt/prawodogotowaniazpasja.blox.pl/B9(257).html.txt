Uwielbiam lekkie posiłki, przygotowane na parze. A, że kilka dni temu dotarł do mnie nowy parowar, musiałam szybko go wypróbować (i na dniach podzielę się z Wami recenzją). Na pierwszy ogień poszedł łosoś na parze, którego podałam z puree z bobu i mini marchewką. Proste, a jakże smaczne i kolorowe danie. Do tego jest to danie lekkie, a więc idealne dla osób na diecie i nie tylko. Na blogu znajdziecie również inne dania przygotowane na parze, jak choćby roladki z kurczaka z warzywami na parze, które również polecam :)   Łosoś na parze i puree z bobu Składniki na 3 porcje: 300 g filetu z łososia 5 cm kawałek pora 1 łyżka oliwy z oliwek sok z cytryny pieprz   Na puree z bobu: 60-70 dag bobu 2 ząbki czosnku łyżeczka oliwy z oliwek 30 ml śmietany roślinnej sok z cytryny sól pieprz   Dodatkowo: mrożona mini marchewka Bób gotujemy we wrzątku przez 12-15 minut. Hartujemy zimną wodą, obieramy ze skórki. Łososia płuczemy i osuszamy papierowym ręcznikiem. Skrapiamy sokiem z cytryny. Por siekamy w cienkie talarki. Układamy na filecie z łososia. Doprawiamy odrobiną świeżo mielonego pieprzu. Skrapiamy oliwą z oliwek.  Na pierwszej półce parowaru układamy mini marchewkę i gotujemy ją przez 10 minut. Po tym czasie nakładamy na nią drugą półkę z filetem z łososia i gotujemy jeszcze 10 minut.   Patelnię podgrzewamy, smarujemy ją odrobiną oliwy z oliwek. Podsmażamy przez minutę obrany i posiekany w drobną kostkę czosnek. Wrzucamy bób i smażymy razem przez 3-4 minuty, podlewając odrobiną wody. Bób dokładnie miksujemy blenderem. Wlewamy śmietanę roślinną i ponownie miksujemy. Doprawiamy sokiem z cytryny, solą i pieprzem.   Łososia podajemy z puree z bobu i mini marchewką.   Pozdrawiam serdecznie i życzę smacznego :) - Bernadetta   Czas przygotowania: około 70 minut Koszt: około 35,00 złotych. 