Ogórki małosolne mogę chrupać na okrągło. I przez kilka miesięcy w roku najbardziej zawsze czekam na gruntowe ogórki i świeże polskie pomidory. Kupuję je jednak zawsze tylko ze sprawdzonych źródeł, bo nie ma nic gorszego, jak warzywa nafaszerowane chemią, czy zagraniczne pomidory, udające krajowe. Tak, tak, wbrew pozorom, wciskanie ludziom ciemnoty, że pomidor importowany wyrósł na naszej ziemi, jest niestety dosyć powszechne. Tak jak to, że nawet na lokalnych targowiskach zdarzają się nieuczciwi sprzedawcy, którzy nie mają kawałka własnej ziemi, kupują warzywa i owoce na giełdach spożywczych, a później babci Józi mówią, że sami je uprawiali... Te ogórki małosolne są bardzo proste i w przygotowaniu i w smaku. Z reguły bowiem, gdy pojawiają się pierwsze gruntowe ogórki, nie ma jeszcze chrzanu i prawdziwego kopru do ich przygotowania. To jednak nie jest zbyt duży problem, bo można sobie poradzić również bez nich i wykorzystać łodyżki zwykłego kopru, który z reguły dodajemy do gotujących się ziemniaków, albo po prostu wyrzucamy...   Do przygotowania ogórków małosolnych potrzebujemy: 60-70 dag ogórków gruntowych 3 duże ząbki czosnku 4 ziarenka ziela angielskiego 4-5 ziaren czarnego pieprzu 2-3 liście laurowe 1 litr wody 1 łyżkę soli kamiennej 5-6 łodyżek zwykłego kopru   Wodę zagotowujemy, rozpuszczamy w niej dokładnie sól i pozostawiamy do całkowitego ostudzenia. Ogórki dokładnie myjemy, w razie potrzeby odcinamy lekko ich końce. Czosnek obieramy, kroimy w plasterki i układamy na dnie dużego słoja. Wkładamy ogórki- jeden przy drugim. Dodajemy ziele angielskie, pieprz ziarnisty, liście laurowe i gałązki kopru. Zalewamy osoloną wodą, przykrywamy i odstawiamy w niezbyt nasłonecznione miejsce na kilka godzin. Ja najbardziej lubię ogórki małosolne mniej więcej po 12 godzinach od zalania ich wodą. Mój Mąż preferuje takie po 3-4 godzinach.   Pozdrawiam serdecznie i życzę smacznego :) - Bernadetta 