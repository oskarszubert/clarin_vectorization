Gdy przygotowywałam barszcz ukraiński, zostało mi kilka pieczonych buraczków czerwonych. Postanowiłam je wykorzystać do przygotowania jajek faszerowanych pastą z pieczonego buraczka i chrzanu. Nie wiem co mnie naszło, ale jakoś sobie takie połączenie wymyśliłam i zaryzykowałam. Jajka wyszły tak smaczne, że na jednym nie poprzestałam i wiem, że przygotuję je na Wielkanoc, bo nie tylko fajnie się prezentują, doskonale smakują, ale i świetnie rozgrzewają :)  Jajka faszerowane pastą z pieczonego buraczka  Składniki: 4 jajka 2 średnie buraczki 1 łyżeczka ostrego chrzanu 1 czubata łyżka majonezu sól pieprz natka pietruszki do dekoracji   Przygotowanie: Buraki dokładnie myjemy, osuszamy, zawijamy w folię spożywczą (błyszczącą stroną na zewnątrz) i pieczemy przez 60 minut w piekarniku nagrzanym do 190 stopni. Studzimy, obieramy ze skórki. Jednego buraczka kroimy w cienkie plasterki, a drugiego siekamy w bardzo drobną kostkę. Jajka gotujemy na twardo, hartujemy zimną wodą, obieramy. Przecinamy wzdłuż na pół. Żółtka dodajemy do pokrojonego w kostkę buraczka wraz z chrzanem i majonezem. Dokładnie mieszamy, doprawiamy do smaku solą i pieprzem. Białka jaj układamy na plasterkach buraczka (możemy je posmarować odrobiną majonezu, aby lepiej się trzymały). Faszerujemy pastą z buraczka i chrzanu. Przybieramy listkami natki pietruszki. Podajemy od razu po przygotowaniu.  Pozdrawiam serdecznie i życzę smacznego :) - Bernadetta   Koszt przygotowania: około 4,00- 5,00 złotych. 