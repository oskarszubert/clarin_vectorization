Wyjeżdżaliśmy na weekend, a w lodówce miałam spory kawałek dyni. Do tego jabłka, które dostałam od Teściów, prosiły o szybkie wykorzystanie. Najprostszym sposobem na szybkie przerobienie obu smakołyków, bylo przygotowanie dżemu. Pomyślałam, aby spróbować dodać do niego cytrynę- wyszedł wspaniały- lekko kwaskowaty o pięknym kolorze.   Do przygotowania tego dżemu potrzebujemy: 1,5 kg dyni (waga po obraniu) 1 kg jabłek (ja użyłam papierówek) 2 duże cytryny cukier 0,5 szklanki wody   Cytrynę sparzamy wrzątkiem, ścieramy skórkę na tarce (bez albedo), wyciskamy sok. Z dyni usuwamy nasiona, obieramy, kroimy w kostkę. Podlewamy wodą i dusimy przez 15 minut. W tym czasie obieramy jabłka. Usuwamy gniazda nasienne i kroimy w kostkę. Polewamy sokiem z cytryny, aby nie ściemniały. Jabłka dodajemy do dyni wraz ze skórka z cytryny. Dusimy pod przykryciem jeszcze 10 minut, po czym zdjemujemy pokrywke i smażymy na wolnym ogniu do czasu aż większość soku odparuje. Słodzimy do smaku (aby dżem był lekko kwaskowaty, wsypałam 7 łyżek cukru). Dżem wkładamy do wyparzonych słoiczków o pojemności 200- 250 ml. Pasteryzujemy 8-10 minut. Po wyciągnięciu z wody odwracamy do góry dnem i pozostawiamy do przestygnięcia.   Smacznego :) 