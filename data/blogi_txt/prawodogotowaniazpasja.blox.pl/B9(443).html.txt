Mężowi zamarzyły się kotlety schabowe wielkości talerza, a że najlepsze są ze schabu karkowego, to wybrałam się na łowy. Niestety nie udało mi się dostać tak grubego schabu, tylko nieco mniejszy, postanowiłam więc przygotować z niego roladki. Proste, podobne do roladek śląskich, ale zupełnie inne. Podałam je z pieczonymi ziemniaczkami oraz buraczkami z chrzanem i nieskromnie muszę przyznać, że wyszły genialne ! Mięciutkie, idealnie doprawione i do tego ich przygotowanie nie wymagało zbyt wielkiego wysiłku.  Roladki ze schabu  Składniki: 4 plastry schabu karkowego 2 kiszone ogórki 10 dag boczku parzonego 4 łyżeczki ostrej musztardy 3 łyżki oleju rzepakowego 200 ml śmietany 18-30 % sól pieprz czarny pieprz młotkowany z kolendrą Przygotowanie: Schab rozbijamy na cienkie kotlety. Smarujemy musztardą, doprawiamy odrobiną soli i czarnego pieprzu. Boczek kroimy na 8 równych plastrów, a ogórki wzdłuż na ćwiartki. Na każdym kotlecie układamy po 2 plasterki boczku i po 2 kawałki ogórków. Zwijamy roladki, które spinamy wykałaczkami. Przesmażamy na rumiano na rozgrzanym oleju rzepakowym. Wlewamy śmietanę, dusimy pod przykryciem na wolnym ogniu przez 15-20 minut. Powstały sos doprawiamy solą i pieprzem młotkowanym z kolendrą. Podajemy z ulubionymi dodatkami.  Pozdrawiam serdecznie i życzę smacznego :) - Bernadetta   Czas przygotowania: około 30 minut Koszt: około 18,00 złotych 