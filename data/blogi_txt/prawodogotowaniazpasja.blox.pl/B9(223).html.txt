Lubicie wegańskie jedzenie ? Ja bardzo i choć weganką nie jestem, to jednak często przyrządzam dania bez zawartości produktów pochodzenia zwierzęcego. Wiem również, że weganie także zaglądają na mój blog, dlatego mam dziś dla Was pyszne kotlety z kaszy jaglanej.  Ugotowałam kaszę i przez chwilę zastanawiałam się co z nią zrobić. Ale w zasadzie bardzo krótko, bo gdy przypomniałam sobie, że przecież zawsze mam w zamrażarce szpinak, od razu doszłam do wniosku, że będzie on idealnie do kaszy pasował i wymyśliłam sobie, że zrobię kotlety.  Dodałam też suszone pomidory i po doprawieniu solą i pieprzem okazało się, że czegoś mi w nich brakuje. Świeży czosnek odpadał, bo ciężko by go było równomiernie wmieszać w masę. Granulowanego nie używam, bo jest za słony. Po chwili przypomniałam sobie o jednej z moich ulubionych przypraw, a więc pomidorach suszonych z czosnkiem. I to był strzał w 10 !  Kotlety wyszły fantastyczne :) Oczywiście Mężu miał dziwną minę, gdy powiedziałam, że na obiad będą kotlety z kaszy jaglanej, ale gdy tylko ich spróbował od razu zmienił zdanie.  Z podanych proporcji wyszło mi 12 kotletów. Ja podałam je z surówką z marchewki z olejem sezamowym i pieczonymi ziemniaczkami, na które przepisy już niedługo znajdziecie na blogu, ale możecie oczywiście skomponować inne dodatki, czy też użyć kotletów do przygotowania bezmięsnych burgerów :)   Kotlety z kaszy jaglanej  Składniki: 1 szklanka kaszy jaglanej 30 dag mrożonego szpinaku w liściach (oczywiście może być również świeży uprzednio zblanszowany) 6 połówek suszonych pomidorów 1 łyżka pomidorów suszonych z czosnkiem 2 łyżki wegańskiej bułki tartej 2 łyżki białego sezamu sól pieprz olej rzepakowy   Przygotowanie: Szpinak rozmrażamy, odciskamy nadmiar wody i siekamy na średniej wielkości kawałki. Kaszę jaglaną wsypujemy na drobne sitko. Przepłukujemy zimną wodą, a następnie wrzątkiem. Do kaszy wlewamy 2,5 szklanki wrzącej lekko osolonej wody i gotujemy ją do miękkości, kilka razy w tym czasie mieszając. Kaszę hartujemy zimną wodą. Dodajemy posiekany szpinak, pokrojone w drobną kostkę suszone pomidory oraz pomidory suszone z czosnkiem. Dokładnie wyrabiamy masę. Doprawiamy do smaku solą i pieprzem. Bułkę tartą mieszamy z sezamem.  Z masy formujemy płaskie okrągłe kotlety. Panierujemy je w bułce zmieszanej z sezamem. Smażymy z obu stron na rumiano na rozgrzanym oleju rzepakowym. Podajemy z ulubionymi dodatkami. Pozdrawiam serdecznie i życzę smacznego :) - Bernadetta   Czas przygotowania: około 45 minut Koszt przygotowania: około 8,00 złotych 