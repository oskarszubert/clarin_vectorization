Przygotowanie tej kawy nie należy może do ekspresowych zadań lecz efekt z pewnością jest tego wart. Pozwoli nam ona bowiem nie tylko doskonale się ochłodzić, ale także zacwhycić ukochaną osobę lub domowników.   Do jej przyrządzenia potrzebne są:   1 tabliczka gorzkiej czekolady 3 łyżki masła lub dobrej margaryny 200 ml 2 % mleka pasteryzowanego 2 łyżeczki kawy rozpuszczalnej 1 łyżeczka cukru bita śmietana 20 wiśni płatki migdałów 2 ciastka   Wnętrze dwóch szklanek wykładamy folią aluminiową. Masło lub margarynę rozpuszczamy, dodajemy połamaną czekoladę i mieszamy do czasu aż się rozpuści. Wnętrza szklanek smarujemy rozpuszczoną czekoladą i wkładamy do zamrażarki. Po chwili smarujemy kolejną warstwę i znowu wkładamy do zamrażarki. Czynność powtarzamy aż zużyjemy całą czekoladę (Jeśli czekolada w garnku za mocno stężeje, chwilę ją podgrzewamy, aby dała się łatwo rozsmarowywać). Gdy czekolada zamarznie, delikatnie ściągamy folię aluminiową i wkładamy czekoladowe szklaneczki do lodówki. Mleko mocno schładzamy. Wiśnie myjemy, osuszamy i drylujemy. Do mleka dodajemy cukier i kawę rozpuszczalną. Ubijamy końcówką blendera do bitej śmietany do czasu aż powstanie sztywna pianka. Do czekoladowych szklaneczek wkładamy po 10 wydrylowanych wiśni. Zapełniamy mleczną kawą. Przybieramy bitą śmietaną. Posypujemy uprażonymi na patelni płatkami migdałów. Na śmietanie układamy po jednym ciasteczku z serduszkiem. Podajemy od razu po przygotowaniu.     Smacznego :) 