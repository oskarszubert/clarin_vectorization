Choć na blogu nie brakuje dań wytrawnych, to w  ramach cyklu przepis z książką ostatnio pojawiały się głównie desery. W ramach odmiany proponuję Wam dzisiaj dietetyczne śniadanie, do którego inspirację stanowił przepis znaleziony w książce "Przepisy kulinarne Dieta 5:2 dra Mosleya". Szakszuka, a więc jajka w pomidorach z papryką i kminkiem są nie tylko pożywne, niskokaloryczne, ale jednocześnie bardzo smaczne.   W zasadzie trzymałam się dosyć mocno oryginalnego przepisu. Zmieniłam jednak zestaw przypraw i dodatkowo posypałam potrawę posiekanymi oliwkami. Uwielbiam jajka pod wszelką postacią, ale na śniadania jadam je wyjątkowo często. Z reguły zapiekałam je w kaszy i dlatego na blogu znajdziecie np. jajko w kaszy owsianej, jajko w kaszy jęczmiennej z pieczonymi pomidorkami czy też jajko w quinoa.   Dietetyczne śniadanie- szakszyk ﻿ Składniki: 2 puszki pomidorów krojonych bez skórki 1 duża czerwona papryka 3-4 jajka 2 duże ząbki czosnku 1 mała cebula 2 łyżki oleju rzepakowego 1/2 łyżeczki słodkiej papryki 1/2 łyżeczki mielonego kminu 1/2 łyżeczki kruszonej chili jalapeno 1/2 łyżeczki curry indyjskiego oliwki zielone krojone  świeża natka pietruszki sól  pieprz Przygotowanie: Cebulę i czosnek obieramy, siekamy w drobną kostkę. Paprykę myjemy, usuwamy gniazda nasienne i również kroimy w kostkę.  Na patelni rozgrzewamy olej. Przez 2 minuty podsmażamy posiekaną cebulę i czosnek. Dodajemy paprykę i smażymy razem około 3-4 minut.  Wlewamy pomidory z puszki i trzymamy na ogniu około 8-10 minut, tj. do chwili aż zostanie nam tylko trochę soku. Doprawiamy do smaku słodką papryką, kminem, chili, curry oraz solą i pieprzem. Zewnętrzną stroną dużej łyżki odciskamy w pomidorach 3-4 wgłębienia i w każde z nich wbijamy po jednym jajku. Dusimy pod przykryciem około 4-5 minut, tj. do chwili aż białka się zetną, a żółtka pozostaną jeszcze płynne. Przed podaniem posypujemy drobno posiekaną natką pietruszki i oliwkami.   Pozdrawiam serdecznie i życzę smacznego :) - Bernadetta   Czas przygotowania: około 25 minut Koszt: około 12,00 złotych. 