Patrząc na zaśnieżone drzewa i ulice, zatęskniłam za wiosną. Zaczęłam myśleć, co by dobrego przygotować na śniadanie i pomyślałam sobie o kolorowych naleśnikach. Jakiś czas temu wymyśliłam zielone naleśniki z rukolą i teraz powtórzyłam ciasto naleśnikowe, ale zmieniłam dodatki. Guacamole, mix sałat, sos czosnkowy i pomidorki doskonale się komponowały. Gdy dzień wcześniej zdradziłam swój plan Bratu, stwierdził, że chyba pierwszy raz w życiu będzie musiał skrytykować moją potrawę- naleśniki z sałatą- to się nie może udać... Wystarczył jednak jeden kęs, aby zmienił zdanie i poprosił o dokładkę, a później jeszcze jedną ! Dlatego z czystym sumieniem polecam Wam mój przepis na zielone naleśniki z rukolą i sosem czosnkowym :)  Do przygotowania tych naleśników potrzebujemy: 2 szklanki mleka 2 % 5 dag rukoli 2 jajka 1 i 1/2 szklanki mąki pszennej olej rzepakowy 1,5 dojrzałego awokado 1 limonka 1,5 dojrzałego pomidora 1/2 czerwonej cebuli sól pieprz 200 ml śmietany 12 % ukwaszonej 2 łyżki majonezu 3 ząbki czosnku pomidorki koktajlowe mix sałat 1 czerwona papryka   Do mleka dodajemy mąkę i jajka, dokładnie mieszamy. Wrzucamy opłukaną i odsączoną rukolę, dokładnie miksujemy. Smażymy cienkie naleśniki na niewielkiej ilości oleju. Awokado przecinamy na pół, wyrzucamy pestki, miąższ dokładnie rozdrabniamy. Skrapiamy sokiem z limonki. Pomidory obieramy, usuwamy miękki miąższ, kroimy w drobną kostkę. Dodajemy do awokado wraz z obraną i drobno posiekaną cebulą. Doprawiamy do smaku solą i pieprzem. Czosnek obieramy, przeciskamy przez praskę. Dodajemy do śmietany zmieszanej z majonezem, doprawiamy solą i pieprzem. Naleśniki smarujemy łyżką guacamole. Posypujemy mixem sałat i pokrojoną w cienkie paski papryką. Składamy, polewamy sosem czosnkowym, przybieramy pomidorkami. Podajemy od razu po przygotowaniu.  Pozdrawiam serdecznie i życzę smacznego :) - Bernadetta   Koszt przygotowania porcji dla 4 osób: około 20,00 złotych. 