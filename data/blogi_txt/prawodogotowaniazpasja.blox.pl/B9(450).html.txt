Ciasto ziemniaczane jadłam tylko raz. Szczerze nie za bardzo mi smakowało. Gdy na warsztatach z Kurtem Schellerem usłyszałam, że mamy je przygotować byłam nieco sceptycznie nastawiona. Gdy jednak podano nam dokładny przepis, mój sceptycyzm nieco minął. Po konsumpcji okazało się, że ciasto jest bardzo smaczne. Płatki migdałowe doskonale przełamały nijaki smak ziemniaków, a w połączeniu z sosem toffi ciasto doskonale się komponowało. Na pewno przygotuję je ponownie, z tym, że zamiast samych ziemniaków, użyję pół na pół gotowanych ziemniaków i surowej marchewki...  Rosyjskie ciasto ziemniaczane wg Kurta Schellera Składniki: 12,5 dag masła 3 duże jajka 8 łyżek cukru 70 dag ugotowanych i przeciśniętych przez praskę ziemniaków 15 dag płatków migdałowych 75 ml śmietany 30 % 1 czubata łyżka masła 10 dag cukru 1 łyżeczka ekstraktu z wanilii   Przygotowanie: Miękkie masło miksujemy z 8 łyżkami cukru na białą masę. Dodajemy jajka i ponownie dokładnie miksujemy. Dodajemy przeciśnięte przez praskę ziemniaki oraz płatki migdałowe. Mieszamy do uzyskania jednolitej konsystencji. Białka możemy również oddzielić od żółtek i dodać do masy po ubiciu ich na sztywną pianę. Przekładamy do tortownicy o średnicy 20-24 cm. Pieczemy około 55-60 minut w piekarniku nagrzanym do 180 stopni. W garnku z grubym dnem rozpuszczamy cukier. Dodajemy śmietanę, dokładnie mieszamy. Gotujemy na wolnym ogniu do uzyskania gęstej brązowej masy. Wrzucamy masło i ekstrakt z wanilii, mieszamy. Odstawiamy do przestudzenia.  Pozdrawiam serdecznie i życzę smacznego :) - Bernadetta   Koszt przygotowania: około 15,00 złotych. 