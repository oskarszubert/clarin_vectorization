Dżemixów, żelfixów, itp. nie używam już od 3 lat i tak się zastanawiam, jak mogłam wcześniej w ogóle przełknąć przetwory z ich dodatkiem ? W ubiegłym roku spróbowałam dżemu wiśniowego, przygotowanego na jednym z tych "środków" i ten smak utwierdził mnie w przekonaniu, że NIGDY więcej. Ponieważ w tym roku stawiam na zdrowszą wersję tradycyjnych przetworów, dlatego przygotowałam dżem truskawkowo- waniliowy bez cukru. Zastąpiłam go ksylitolem. W smaku jest cudowny- naturalny, mocno truskawkowy, z lekką nutą wanilii- idealny do kanapek, deserów czy gofrów.   Dżem truskawkowo- waniliowy bez cukru ﻿ Składniki: 2 kg słodkich truskawek 1-2 laski wanilii ksylitol Przygotowanie: Truskawki dokładnie płuczemy, odsączamy na sicie. Usuwamy szypułki, wkładamy owoce do garnka z grubym dnem. Zagotowujemy na dużym ogniu, po czym zmniejszamy płomień i gotujemy około 30 minut (w tym czasie kilka razy owoce dokładnie mieszamy). Truskawki pozostawiamy do całkowitego wystudzenia i znowu podgrzewamy na niewielkim ogniu około 15 minut, co chwilę mieszając. Owoce puszczą sporo soku, więc czynność podgrzewania i studzenia trzeba powtórzyć kilka razy. Sok można również wcześniej zlać i zawekować, ale ja lubię dżemy długo smażone, które zachowują cały smak i aromat, dlatego nigdy tego nie robię). Laskę wanilii przecinamy wzdłuż na pół, wydrążamy ziarenka, które wrzucamy wraz z laską do truskawek, gdy większość soku odparuje. Podgrzewamy do czasu aż dżem zgęstnieje, ale będzie w nim jeszcze trochę soku. Doprawiamy do smaku ksylitolem (ja miałam dosyć słodkie truskawki, więc ksylitolu użyłam naprawdę niewiele- góra 10 dag, jego ilość zależy jednak od Waszych osobistych preferencji i tego jak słodkie są owoce), wyciągamy kawałki laski wanilii. Gorący dżem przekładamy do wyparzonych wrzątkiem i osuszonych słoiczków. Zakręcamy dokładnie. Wkładamy do garnka wyłożonego papierem lub ścierką (co zapobiegnie pęknięciu słoików). Wlewamy wrzącą wodę, aby sięgała do 3/4 lub 2/3 wysokości słoików. Zagotowujemy, zmniejszamy ogień, aby woda tylko lekko "pyrkała" i gotujemy około 10 minut. Gorące słoiki wyciągamy, ponownie dokręcamy. Układamy na ścierce do góry dnem. Pozostawiamy do całkowitego wystygnięcia.   Pozdrawiam serdecznie i życzę smacznego :) - Bernadetta   Czas przygotowania: około 4 godzin Koszt: około 12,00 złotych. 