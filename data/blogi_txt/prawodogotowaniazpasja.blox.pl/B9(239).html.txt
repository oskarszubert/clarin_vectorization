Małe kruche cuda z jabłkami chodziły za mną od dawna, ale jakoś nie mogłam dostać odpowiednich jabłek. W weekend otrzymałam jednak od Teściów piękne malinówki i w niedzielę wieczorem upiekłam kilka tarteletek. Jakoś nie mogę się przyzwyczaić do tej nazwy, wdzięczniejsze jest dla mnie niepoprawne określenie "tartaletki", ale dyskusja u Duśki :), sprawiła, że postanowiłam w końcu postarać się do niej przekonać...   Do przygotowania 8-9 tarteletek potrzebne są: 1 szklanka mąki pszennej 10 dag masła lub dobrej margaryny 2 żółtka 1/2 łyżeczki proszku do pieczenia 2 słodkie twarde jabłka (malinówki) 2 łyżki cukru 2 łyżki soku z cytryny 1 łyżka cynamonu tłuszcz do wysmarowania foremek   Mąkę mieszamy z proszkiem do pieczenia. Dodajemu schłodzone i pokrojone w drobną kostkę masło lub margarynę oraz żółtka. Dokładnie zagniatamy ciasto, zawijamy w folię spożywczą i wkładamy na co najmniej 20 minut do lodówki. Foremki do muffinek lub tarteletek smarujemy masłem lub margaryną. Ciasto rozwałkowujemy na grubość około 3 mm i wykładamy nim dno i boki foremek. Nakłuwamy widelcem. Z pozostałego ciasta wycinamy małe listki lub drzewka. Jabłka obieramy, usuwamy gniazda nasienne. Kroimy na ósemki, a następnie w cienkie talarki. Skrapiamy sokiem z cytryny. Dodajemy cukier i cynamon. Dokładnie mieszamy. Jabłkami napełniamy foremki. Pieczemy około 25-30 minut w piekarniku nagrzanym do 175-180 stopni. Małe ciasteczka pieczemy w tej samej temperaturze do zarumienienia (około 10 minut). Smacznego :) 