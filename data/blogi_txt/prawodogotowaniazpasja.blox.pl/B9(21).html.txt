Napisanie tej recenji przyszło mi bardzo ciężko. Chyba głównie dlatego, że ten album, stanowiący podsumowanie konkursu kulinarnego dla blogerów, zawiera także 4 moje przepisy- z półfinału oraz finału, w których wzięłam udział.  Do napisania relacji ze spotkania finałowego tak długo się zabierałam, że w końcu nie dałam rady, więc chociaż teraz trochę opiszę swoje wrażenia.  Choć finału formalnie nie wygrałam, to bawiłam się świetnie. Mnóstwo pozytywnych słów, które usłyszałam od gości próbujących moich dań oraz od dwóch członków jury, dało mi potężnego "kopa" do dalszego działania i sprawiło, że i tak czuję się wygrana. Nie spodziewałam się, że tyle osób po degustacji sufletu i roladek będzie mi życzyć zwycięstwa. Mimo, że kolejny raz już przed startem konkursu usłyszałam od kilku osób, że trzymają za mnie kciuki, ale i tak wiadomo, kto wygra, to nie przejąłam się tym, gdyż ludzie często tak mówią, ale to nie znaczy, że trzeba w to wierzyć. Pojechałam przede wszystkim dobrze się bawić i się nie zawiodłam ! I mimo, że pod względem organizacyjnym finał pozostawiał trochę do życzenia, to mnie uśmiech nie schodził z twarzy, gdyż znowu poznałam mnóstwo wspaniałych osób. Od pozostałych finalistów, przez innych blogerów, gości, do cudownych przestawicieli sponsorów: Jana Niezbędnego, Winiary, Ole! czy Kendwood'a. Nic to, że parmezan, który otrzymałam do przygotowania sufletu, okazał się "specyficzny" i bałam się go wykorzystać. Na szczęście tknięta przeczuciem i doświadczeniami z półfinału, na którym dostałam kilka innych produktów niż te, które zamówiłam, przed wyjazdem kupiłam ser, którego zawsze używam i któremu nic nie można było zarzucić. Dzięki temu mogłam spokojnie zabrać się za przygotowanie sufletu. Choć pewnie, gdybym wiedziała wcześniej, że wbrew regulaminowi konkursu, można na finale przygotować deser, a nie danie główne, postawiłabym na jakąś słodką propozycję. Nie pomyślałam jednak, że zgłaszając zapotrzebowanie na dwa piekarniki (i to miesiąc przed finałem), dostanę jeden, a za drugim będę musiała sama latać przez kilka minut w czasie, gdy moje suflety już się piekły.  Jak łatwo można się domyślić, nie mogąc na czas wsadzić do piekarnika pomidorów, trochę za długo piekłam suflet, przez co podałam go już w fazie "opadającej". Life is brutal i trzeba jechać dalej. Zawartość "czarnej skrzynki" chyba tylko dla mnie stanowiła zaskoczenie, ale mimo to "dałam radę" i usłyszałam nawet od jury, że moja propozycja była najbardziej pomysłowa.  Naładowana pozytywną energią po spotkaniu finałowym, z niecierpliwością oczekiwałam na premierę książki "BlogerChef. W sieci przepisów", która miała mieć miejsce 6 listopada b.r. Niestety okazało się, że w tym dniu książki nie można było dostać w żadnej księgarni. Miała się ukazać dzień później. W Empiku we wrocławskiej Renomie również 7 listopada jej nie było. Udało mi się ją dostać dzień później w Pasażu Grunwaldzkim. Egzemplarza, który miał do mnie dotrzeć od Organizatorów, nadal nie zobaczyłam na oczy :P  Książka została wydana w twardej oprawie, jest przyjemna pod względem wielkości, jak i wagi. Plusem są zdjęcia blogerów, których przepisy się w niej znalazły. Fajnie jest móc skojarzyć twarz z blogiem, na który zaglądamy.  Znalazło się w niej mnóstwo świetnych przepisów, z których przygotowaniem powinien sobie poradzić każdy z nas.  Niestety, gdy zaczęłam zagłębiać się w lekturę swoich przepisów oraz informacji o mnie, mina mi zbladła. Przepis na trufle z kaszy kuskus zawiera dosyć istotny błąd. Zamiast 1 i 1/5 szklanki kaszy, podano w książe 1 i 1/2 szklanki. Sprawdziłam swoje maile. Wyraźnie podawałam prawidłową ilość, więc błąd nie leży po mojej stronie.   Z uwagi na powyższe w wątpliwość poddaję także podaną przy przepisach wartość kaloryczną. Nie wiem także w jaki sposób została ona obliczona dla mojego improwizowanego dania, gdzie podane są takie wielkości jak średnie ziemniaki czy pojedyncze piersi z kurczaka ? Poza tym wartość ta została obliczona przy przyjęciu, że proporcje podano na 4 porcje, a ja swojego dania przygotowałam 7 porcji.  Pomijając kwestię zapisania informacji, które sami podaliśmy organizatorom, jak i metodyki obliczania kaloryczności dań, dziwi mnie forma ich przedstawienia. Nie podoba mi się wytłuszczanie niektórych zwrotów. Poczułam się tak, jakby ktoś nam na czole pisał, że ktoś jest nauczycielem, urzędnikiem państwowym, albo pozostaje bez pracy czy też gotuje prosto, tanio lub "wykwintnie". Zdecydowanie bardziej przemawia do mnie bardziej stonowana forma, tym bardziej, że ta książka jest raczej przeznaczona dla dorosłych, a nie dla dzieci, które często lubią takie "ozdobniki". Ja ich jakoś nie trawię. Dlatego też nie przemawia do mnie zbytnio szata graficzna, i wszechobecne kolorowe "plamy". O wiele lepiej publikacja by się w mojej ocenie prezentowała, gdyby tych kolorowych akcentów nie było, ale to oczywiście moje subiektywne odczucie.  Abstrahując od powyższego, nie rozumiem dlaczego w książce pojawił się niby "cytat", który w istocie stanowi przeredagowaną notkę z mojego blogu. I to tak zmodyfikowaną, że nie oddaje ona moich odczuć i tego, co sama napisałam.  Nie wyrażałam zgody na zamieszczenie tego "cytatu", więc jest mi najzwyczajniej w świecie przykro, że znalazł się w książce. Mimo, że fajnie jest znaleźć swoje przepisy w kolejnej książce kucharskiej, to jednak jej forma nie do końca do mnie przemawia.  Poniżej przedstawiam krótki ranking moich subiektywnych "plusów" i "minusów" tej publikacji, z którym oczywiście nie musicie się zgadzać.    Plusy: - kilkadziesiąt sprawdzownych przepisów polskich blogerów kulinarnych, - zdjęcia blogerów,  - twarda okładka, - jakość papieru, - wielkość książki.   Minusy: - błędy w ilości składników, - niejasna metodyka obliczania wartości kalorycznej dań, - wytłuszczony druk, - kolorowe "plamy" niemal na każdej stronie, - użycie bez mojej zgody przeredagowanego "cytatu" z mojego blogu, który nie oddaje moich intencji.   Pozdrawiam serdecznie :) Bernadetta 