Do Świąt zostały tylko niespełna 3 tygodnie i choć u mnie na wigilijnym stole goszczą inne potrawy, to wiem, że u wielu osób królują łazanki z kiszoną kapustą. Dlatego postanowiłam podrzucić Wam mój przepis na to danie, które uwielbiam jak wszystkie potrawy z makaronem. Łazanki można przygotować na wiele sposobów: na słodko i wytrawne, z makiem i bakaliami, z kiszoną kapustą, z pieczarkami czy z kiełbasą. Łazanki można zmieszać z dodatkami i podać od razu po przygotowaniu, albo ułożyć warstwami w naczyniu żaroodpornym, ułożyć kilka plasterków masła i zapiec tuż przed podaniem.  Jeśli chodzi o łazanki z kiszoną kapustą, to ja najbardziej lubię w takich proporcjach, jak podaję w poniższym przepisie. Dochodziłam do nich metodą prób i błędów i wreszcie mogę stwierdzić, że to jest właśnie to, co smakuje mi najbardziej :)   Łazanki z kiszoną kapustą   Składniki: 25 dag makaronu łazanki 40 dag kiszonej kapusty 60 dag pieczarek 1 cebula 5 dag masła olej rzepakowy sól pieprz czarny pieprz młotkowany z kolendrą 1 duży lub 2 małe liście laurowe 5 ziaren ziela angielskiego   Przygotowanie: Kapustę zalewamy letnią wodą i gorujemy do miękkości z liściem laurowym i zielem angielskim. Odcedzamy, studzimy. Wyciągamy przyprawy i kroimy kapustę na drobne kawałki. Pieczarki myjemy, obieramy i kroimy w cienkie talarki. Cebulę obieramy, kroimy w drobną kostkę. Rozgrzewamy 3-4 łyżki oleju rzepakowego. Zrumieniamy cebulę. Dodajemy pokrojone pieczarki i dusimy pod przykryciem przez 5 minut na średnim ogniu. Wrzucamy ugotowaną kapustę kiszoną, dokładnie mieszamy. Smażymy przez 3-4 minuty. Warzywa doprawiamy do smaku solą, czarnym pieprzem i pieprzem młotkowanym z kolendrą. Makaron gotujemy zgodnie z przepisem na opakowaniu. Odcedzamy i hartujemy zimną wodą.  Na dnie naczynia żaroodpornego układamy połowę pokrojonego w cienkie plasterki masła. Układamy kolejno warstwę warzyw, połowy makaronu, znowu warzyw i resztę makaronu. Na górze rozsypujemy 2-3 łyżki warzyw i układamy resztę masła również pokrojonego w cienkie plasterki. Pieczemy przez 10-15 minut w piekarniku nagrzanym do 180 stopni. Pozdrawiam serdecznie i życzę smacznego :) - Bernadetta   Czas przygotowania: około 50 minut Koszt przygotowania: około 9,00 złotych 