Uwielbiam pizzę, a gdy uświadomiłam sobie, że jeszcze nie jadłam jej z dynią, postanowiłam szybko nadrobić zaległości :) Spód lekko otrębowy i pikantny sos idealnie współgrały z pozostałymi dodatkami...   Do przygotowania tej pizzy potrzebujemy: 2 szklanki mąki pszennej typ 650 + mąka do podsypania stolnicy 4 czubate łyżki otrąb pszennych prażonych 4/5 szklanki mleka 3 dag świeżych drożdży 1/3 łyżeczki soli pikantny sos do pizzy 30 dag dyni 10 dag mozzarelli 2 pomidory parmezan natka pietruszki lub świeża bazylia do dekoracji olej rzepakowy   Drożdże kruszymy, zalewamy ciepłym mlekiem. Dokładnie mieszamy, odstawiamy na 10 minut w ciepłe miejsce. Mąkę przesiewamy przez sito. Dodajemy otręby, sól, 3 łyżki oleju oraz mleko z drożdżami. Zagniatamy dokładnie ciasto. Wykładamy ciasto na stolnicę wysypaną mąką i zagniatamy jeszcze 2-3 minuty. Zwijamy w kulkę i nacieramy odrobiną oleju. Wkładamy ciasto na 30 minut do piekarnika nagrzanego do 50 stopni. Gdy ciasto podwoi swoją objętość, dzielimy je na dwie równe części i wykładamy spody tortownicy lub formy do pizzy. Podwijamy boki na wysokość 0,5 cm. Smarujemy ciasto sosem do pizzy. Układamy plastry pomidorów i posypujemy pokrojoną w talarki mozzarellą. Dynię tniemy w cienkie paski przy użyciu obieraczki do warzyw i rozkładamy na powierzchni ciasta. Posypujemy startym na drobnych oczkach parmezanem. Pieczemy około 15-20 minut w piekarniku nagrzanym do 220 stopni. Przed podaniem przybieramy listkami bazylii lub natki pietruszki.   Smacznego :) 