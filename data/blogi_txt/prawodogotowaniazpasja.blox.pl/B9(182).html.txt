Większość z nas nie lubi rano zbyt długo mieszać w garach i najchętniej zjadłoby kromkę chleba z masłem i serem. Brak czasu nie musi nas jednak zmuszać do popadania w rutynę i jedzenia wciąż tych samych potraw. Ja swoje posiłki staram się za każdym razem urozmaicać, a najlepszą inspiracją do kulinarnych poszukiwań jest pusta lodówka :D Tak również było wtedy, gdy na śniadanie przyrządziłam jajka w kokilkach z brokułem. Kolejny raz okazało się, że proste rozwiązania są najlepsze i w kilka chwil przygotowałam pyszny i pożywny posiłek dla siebie i Męża. Do przyrządzenia dwóch porcji dania potrzebujemy:   2 jajka 10-15 dag różyczek brokułów ser z niebieską pleśnią ser żółty w wiórkach 1 łyżkę masła sól pieprz   Różyczki brokułów (świeże lub mrożone) płuczemy, zalewamy wrzątkiem i po 30 sekundach odcedzamy i kroimy na mniejsze kawałki. Dwie kokilki smarujemy masłem, i w każdej układamy połowę pokrojonych brokułów. Na warzywo wbijamy po jednym jajku, które doprawiamy solą i odrobiną pieprzu. Na jajkach układamy pokrojony w drobną kostkę ser pleśniowy. Posypujemy serem żółtym w wiórkach i zapiekamy w piekarniku nagrzanym do 180-190 stopni do czasu aż białka się zetną, a żółtko pozostanie jeszcze płynne.    Miłego dnia :) -Bernadetta   Koszt przygotowania dwóch porcji: około 5,00 złotych. 