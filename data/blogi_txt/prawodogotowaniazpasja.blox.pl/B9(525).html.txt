Sernik z rosą to taki "twór", którego bałam się spróbować, a gdy już postanowiłam podjąć wyzwanie, brakowało mi czasu. Długo szukałam jakiegoś fajnego przepisu i w końcu żadnego z przejrzanych nie wypróbowałam, tylko na bazie 5 czy 6 różnych propozycji, skomponowałam swój sernik.  Dokładnie wiedziałam jak ma wyglądać i jak smakować. Miał być delikatny, puszysty i taki niezbyt "serowy". Czasem mam bowiem ochotę na sernik lekki i aksamitnie gładki. Wszystko szło super do momentu, gdy zaczęłam ubijać pianę na rosę. I okazało się, że mam już resztki cukru, a czasu na pójście do sklepu już nie było. Zrobiłam więc pianę z zaledwie 3 łyżkami cukru i w tym tkwi klęska zbyt małej rosy. Bo choć było jej całkiem sporo, to jednak na powierzchni ciasta nie wytrąciły się spektakularne krople, a tylko małe kropelki. Dlatego w przepisie poniżej podaję już taką ilość cukru, jaka powinna być odpowiednia dla otrzymania ładnej rosy.  Sernik z rosą   Składniki- ciasto: 20 dag mąki pszennej tortowej 10 dag cukru 2 jajka 15 dag masła 1,5 łyżeczki proszku do pieczenia szczypta soli   Składniki- masa: 1 kg dobrego twarogu 500 ml mleka 2% 2 budynie waniliowe 2 łyżki cukru waniliowego 1/3 szklanki oleju rzepakowego 2 jajka 5 żółtek jaj 3/5 szklanki cukru     Składniki na rosę: białka z 5 jaj 15 dag cukru pudru Dodatkowo: tłuszcz i mąka krupczatka do formy   Przygotowanie- ciasto: Mąkę mieszamy z proszkiem do pieczenia.  Blachę o wymiarach 23x33 cm smarujemy tłuszczem i obsypujemy krupczatką. Białka oddzielamy od żółtek. Masło kroimy na nieduże kawałki i ucieramy dokładnie mikserem. Wsypujemy partiami cukier i miksujemy do chwili, aż masło będzie puszyste, a cukier dobrze utarty. Ciągle ucierając dodajemy pojedynczo żółtka. Zmniejszamy obroty miksera i wsypujemy partiami mąkę z proszkiem. Białka jaj ubijamy na sztywno ze szczyptą soli. Dodajemy do ciasta i dokładnie, ale delikatnie mieszamy.   Przygotowanie- masa serowa:  Twaróg mielimy trzykrotnie maszynką o drobnych oczkach. Do twarogu dodajemy mleko i dokładnie miksujemy blenderem. Ciągle ubijając dodajemy partiami cukier, cukier waniliowy, a następnie żółtka jaj i całe jajka oraz olej. Wsypujemy budyń i ponownie dokładnie miksujemy.   Ciasto wykładamy na blachę, wyrównujemy powierzchnię. Na ciasto delikatnie wlewamy masę serową (najlepiej zrobić to chocholką, gdyż zbyt duża ilość masy na raz może sprawić, że w cieście zrobi się dziura i zamiast pysznego ciasta otrzymamy katastrofę kulinarną :P). Wkładamy do piekarnika nagrzanego do 200 stopni. Po 10 minutach zmniejszamy temperaturę do 180 stopni i pieczemy ciasto przez 45 minut. Przygotowujemy pianę z białek: Na 5 minut przed końcem czasu pieczenia ciasta zmniejszamy temperaturę piekarnika do 150 stopni i ubijamy na sztywno białka jaj. Ciągle miksując dodajemy po łyżce cukru i ubijamy do chwili aż białka będą błyszczące i mocno kremowe.  Pianę z białek nakładamy na ciasto (nie wyrównujemy piany, tylko pozostaiamy ją taką "poszarpaną". Wkładamy ciasto do piekarnika i pieczemy jeszcze przez 20 minut. Po upieczeniu wyciągamy ciasto z piekarnika i pozostawiamy do wystudzenia.     Pozdrawiam serdecznie i życzę smacznego :) - Bernadetta   Czas przygotowania: około  Koszt przygotowania: około 27,00 złotych 