Te śledzie robiłam już dosyć dawno temu, ale pomyślałam sobie, że na nadchodzące Święta będą idealne. Dlatego jeśli i Wy lubicie niecodzienne połączenia smaków, wypróbujecie ten przepis- śledzie są bardzo delikatne, pomarańcza dodaje im fajnej słodyczy, a chrupiące płatki migdałów doskonale się z nimi kontrastują.   Do ich przygotowania potrzebujemy:   5 śledzi matiasów 3 duże pomarańcze wodę ocet winny miód 10 dag płatków migdałowych pieprz   Matiasy zalewamy letnią wodą i moczymy przez 3 godziny, odcedzamy i płuczemy. ½ szklanki wody zagotowujemy, studzimy, doprawiamy do smaku octem winnym i miodem (ja dałam 3,5 łyżki octu i 1 dużą łyżkę miodu). Marynatą zalewamy wymoczone śledzie i trzymamy je w lodówce przez 8-12 godzin. Po upływie tego czasu śledzie osuszamy, kroimy wzdłuż na pół i doprawiamy odrobiną świeżo zmielonego pieprzu. Pomarańcze obieramy ze skórki, filetujemy i na każdym kawałku śledzia układamy kilka filecików. Zwijamy rolmopsy, które spinamy wykałaczkami. Migdały prażymy na suchej patelni i obficie posypujemy przygotowane rolmopsy. Podajemy od razu po przygotowaniu.    Pozdrawiam serdecznie, Bernadetta Koszt przygotowania 10 rolmopsów: około 14,00 złotych. 