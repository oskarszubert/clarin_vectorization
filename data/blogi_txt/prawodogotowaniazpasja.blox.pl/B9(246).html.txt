Niedawno uświadomiłam sobie, że choć często piekę domowy chlebek i bułki, to jakoś nie zamieszczam nań przepisów na blogu. Postanowiłam to zmienić, bo miłośników świeżych domowych wypieków cały czas przybywa i wierzę, że niektórym przydadzą się moje przepisy. Dziś przedstawiam Wam przepis na łatwy drożdżowy chlebek z ziołami, z którego przygotowaniem powinien sobie poradzić każdy, nawet niedoświadczony kucharz :) A tutaj znajdziecie kilka innych propozycji na domowe pieczywo. Z tej receptury korzystamy chyba ponad 15 lat i często do niej wracamy, gdyż smak chrupiącej skórki i zapach ziół jest wart grzechu :)  Do jego przygotowania potrzebujemy: 470 gram mąki pszennej (typ 550) + mąka do podsypania stolnicy 1,5 szklanki letniej wody 1 paczka suszonych drożdży 1 płaska łyżeczka soli 2 czubate łyżki ziół dalmatyńskich   Mąkę przesiewamy, dodajemy drożdże, zioła oraz sól i dokładnie mieszamy. Wlewamy wodę i energicznie zagniatamy ciasto. W razie potrzeby dodajemy jeszcze odrobinę mąki. Ciasto przykrywamy ściereczką i odstawiamy w ciepłe miejsce na co najmniej 4-5 godzin. Po tym czasie 2/3 ciasta dzielimy na 3 równe części i toczymy z nich wałki o długości około 40 cm. Zaplatamy gruby warkocz. Z pozostałego ciasta również formujemy 3 wałki o długości około 30 cm i pleciemy mniejszy warkocz, który układamy na uprzednio przygotowanym. Lekko dociskamy, aby oba warkocze się skleiły. Odstawiamy w ciepłe miejsce na kolejną godzinę.  Po tym czasie ciasto smarujemy odrobiną wody i posypujemy mąką pszenną. Pieczemy około 50 minut w piekarniku nagrzanym do 210 stopni. Po upieczeniu wyciągamy z piekarnika, przykrywamy ściereczką i pozostawiamy do ostudzenia.  Pozdrawiam serdecznie i życzę smacznego :) - Bernadetta   Koszt przygotowania: około 3,50 złotych. 