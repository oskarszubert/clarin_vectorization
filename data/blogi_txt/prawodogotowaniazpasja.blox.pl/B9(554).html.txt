Chyba nie jestem w stanie zliczyć ile już różnych muffinek przygotowałam, nie upiekłam jednak jeszcze takich z budyniem. Oczywiście musiałam to szybko nadrobić. W planach miałam muffinki z otrębami pszennymi, ale gdy otworzyłam szafkę, rzuciło mi się w oczy nieco zapomniane ostatnio siemię lniane. Postanowiłam więc spróbować muffinek z jego dodatkiem. Do tego pierwszy raz odważyłam się upiec muffinki bez papilotek. Blachę z nieprzywieralną powłoką mam co prawda już dosyć długo, ale zawsze asekuracyjnie wykładałam ją papilotkami właśnie. Okazało się jednak, że zupełnie niepotrzebie, gdyż muffinki faktycznie bardzo łatwo idzie z tej blachy wyciągnąć i to nienaruszone. Nie próbujcie jednak tego z formami niewiadomego pochodzenia :D Jeśli chodzi o muffinki, to chyba najlepsze, jakie do tej pory upiekłam. Chrupiąca skórka, aksamitny środek. Niezbyt słodkie i do tego lekko "strzelające", dzięki dodatkowi siemienia lnianego... To co, może spróbujecie ?   Do przygotowania 12 sztuk potrzebujemy: 2 szklanki mąki pszennej 10 dag siemienia lnianego 2 czubate łyżki kakao 5 czubatych łyżek cukru 1 łyżeczka proszku do pieczenia 1/4 łyżeczki sody oczyszczonej 1 opakowanie budyniu waniliowego z cukrem (na 0,5 litra mleka) 650 ml mleka 2 % 2 jajka 12 dag dobrej margaryny lub masła.   250 ml mleka odlewamy, a w 400 ml przygotowujemy budyń, odstawiamy do ostygnięcia. Margarynę rozpuszczamy, studzimy. Miksujemy z jajkami i pozostałym mlekiem. Do mąki dodajemy siemię lniane, cukier, kakao, proszek do pieczenia i sodę oczyszczoną, dokładnie mieszamy. Do suchych składników dodajemy płynne i niezbyt dokładnie mieszamy. Do gniazdek na muffinki wkładamy po łyżce ciasta, a na nie łyżkę budyniu (jeśli nie mamy formy z nieprzywieralną powłoką, wykładamy ją papilotkami). Uzupełniamy ciastem kakaowym (Ja zapełniłam je mniej więcej do 4/5 wysokości). Pieczemy około 20 minut w piekarniku nagrzanym do 180 stopni.  Smacznego :)   Koszt przygotowania 12 sztuk: około 9,00- 10,00 złotych. 