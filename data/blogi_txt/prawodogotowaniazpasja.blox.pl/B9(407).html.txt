Jakiś czas temu wzięłam udział w konkursie, w którym oprócz warsztatów kulinarnych udało mi się wygrać dwie książki. Jedną z nich były "Przepisy kulinarne. Dieta 5:2 dr. Mosleya".  Książka zawiera mnóstwo lekkich propozycji, ponadto przy każdej z nich podano wartość kaloryczną, co jest stosunkowo rzadkie, a często bardzo pomocne. Nawet jeśli ktoś nie chce zaczynać diety 5:2, a tylko od czasu do czasu przygotować lekki posiłek, to w tej publikacji znajdzie mnóstwo inspiracji.  Ja póki co wypróbowałam dwie propozycje śniadaniowe, które mogę z czystym sumieniem polecić.  Szakszuka to danie idealne na leniwe weekendowe śniadanie, które na pewno zasmakuje wszystkim miłośnikom jajek. Równie smaczne są  pieczarki z pomidorami concasse, choć po nich nieco szybciej zgłodniałam.  W książce znajdziecie przepisy zarówno na dania bardzo szybkie w przygotowaniu, jak choćby: arbuz z figą i szynką parmeńską czy jajecznica z wędzonym łososiem, ale także takie, nad którymi trzeba spędzić trochę więcej czasu, jak pieczone warzywa z ostrą polewą balsamiczną czy sos bagna cauda z warzywami z grilla.  Są tu zarówno propozycje, które bez problemu przygotujemy ze składników dostępnych w większości sklepów, w tym m.in. pierś z kurczaka na kilka sposobów czy też pomidorówka red velvet, jak i nieco bardziej wykwintne, np. strzępiel po wietnamsku czy szaszłyki z żabnicy z balsamiczną surówką coleslaw.  Książka podzielona jest na następujące rozdziały: 1. Wszystko, co trzeba wiedzieć o diecie 5:2 2. Co, gdzie i kiedy jeść w trakcie dnia na diecie 3. Abecadło książki kucharskiej 5:2 4. Śniadania na szybko 5. Śniadania na luzie 6. Kolacje na szybko 7. Świat warzyw 8. Świat ryb i owoców morza 9. Świat mięs 10. Bogactwo zup 11. Sałatki 12. Przybrania dla smakowania 13. Przekąski na dni diety Zdjęcia wyglądają na realistyczne, choć przy wielu przepisach nie ma w ogóle żadnych fotek. Niestety, mimo szczerych chęci nie udało mi się odnaleźć w książce informacji nt. autora zdjęć zamieszczonych przy przepisach, więc albo nie została w ogóle zamieszczona, albo dokładnie ją ukryto.    Z przyjemnością muszę stwierdzić, że w ostatnim czasie to jedna z kilku pozycji, które bardzo pozytywnie mnie zaskoczyły jeśli chodzi o stosunek jakości publikacji do jej ceny. Za niewielkie pieniądze otrzymujemy bowiem bardzo poręczną książkę z około 150 smakowitymi propozycjami.    Pozdrawiam serdecznie :) - Bernadetta   Cena sugerowana: 29.99 zł Ilość stron: 232 