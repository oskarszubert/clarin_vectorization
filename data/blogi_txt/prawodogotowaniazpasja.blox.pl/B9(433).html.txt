Dziś w ramach cyklu przepis z książką przedstawiam Wam przepis na małą podróbkę risi e bisi, a więc risotto z boczkiem i groszkiem. Recepturę znalazłam w książce Marka Łebkowskiego "Przysmaki polskiego stołu". Szukałam tej książki dosyć długo, a jak się okazało znalazłam niemal pod nosem, bo w rodzinnej biblioteczce :)  A dlaczego jest to podróbka "risi e bisi" ? Otóż potrawę tę- wg przepisu Pana Marka- przygotowuje się z ryżu długoziarnistego i nie podlewa powoli wywarem, a tylko dodaje go na dwa razy. Ponadto nie ma w niej nawet odrobiny wina i nie dodaje się do niego masła.  Ja zamiast ryżu długoziarnistego użyłam ryżu parboiled. Nie miałam również świeżego groszku, więc wykorzystałam mrożony z marchewką. Nie napracowałam się wcale, a "risi e bisi" wyszło pyszne, więc polecam Wam je również w tej nieco zmodyfikowanej wersji.    Do jego przygotowania potrzebujemy: 10 dag ryżu barboiled 10 dag boczku parzonego 20 dag mrożonego groszku z marchewką 300 ml wywaru z kurczaka 2 łyżki parmezanu 2-3 łyżki drobno posiekanej natki pietruszki 1/2 cebuli sól pieprz   Boczek kroimy w drobną kostkę. Przesmażamy na rumiano na rozgrzanej patelni. Dodajemy obraną i posiekaną w kostkę cebulę.  Po 2 minutach wrzucamy groszek z marchewką. Podlewamy 100 ml wywaru. Gdy warzywa się rozmrożą, wsypujemy ryż. Dokładnie mieszamy, wlewamy resztę wywaru. Dusimy na wolnym ogniu do chwili, aż ryż wchłodnie cały wywar, ale będzie jednocześnie jeszcze lekko twardy. Dodajemy starty parmezan oraz posiekaną natkę pietruszki. Doprawiamy do smaku solą i pieprzem.     Pozdrawiam serdecznie i życzę smacznego :) - Bernadetta   Koszt przygotowania: około 7,00 złotych. 