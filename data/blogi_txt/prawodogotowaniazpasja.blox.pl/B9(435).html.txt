Mężu długo mnie męczył, abym znowu zrobiła risotto, bo to jego ulubiona potrawa z ryżem. W końcu więc uległam i przygotowałam risotto z borowikami i cukinią. Aby risotto miało ładny żółty kolor, dodałam do niego szafran.  Jak zwykle myślałam, że będziemy musieli jeść je też na kolację, ale wyszło tak dobre, że znowu pochłonęliśmy wszystko na obiad :) Dodatek szafranu i znośnego białego wina, podbija nieco cenę jego przygotowania, ale naprawdę warto czasem wydać kilka groszy więcej.  Risotto z suszonymi borowikami   Składniki: 1 mała cebula 1 mała cukinia 20 gram suszonych borowików 1 szklanka ryżu do risotto 1 szklanka białego wina 2 szklanki warzywnego wywaru parmezan 1/2 łyżeczki szafranu 2 łyżki masła klarowanego 2 łyżki masła 82 % sól morska z ziołami pieprz natka pietruszki   Przygotowanie: Cebulę obieramy i kroimy w drobną kostkę.  Cukinię myjemy, przecinamy wzdłuż na ćwiartki, a następnie w cienki talarki. Na głębokiej patelni podgrzewamy masło klarowane. Podsmażamy na rumiano cebulę, a następnie wsypujemy ryż. Dokładnie mieszamy. Gdy ryż zrobi się szklisty, dodajemy suszone grzyby i wlewamy białe wino. Ciągle mieszając, gotujemy na wolnym ogniu do chwili aż wino odparuje. Wlewamy po nalewce wywaru- kolejną dodajemy dopiero gdy cały płyn zostanie wchłonięty przez ryż i grzyby. Po dodaniu ostatniej partii wywaru, dorzucamy szafran i cukinię. Gdy cały wywar zostanie wchłonięty przez ryż, sprawdzamy czy jest on już odpowiednio ugotowany, w razie potrzeby dolewamy odrobinę wody. Dodajemy starty parmezan (ilość wg upodobań, ja dałam około 6 dag) i 1 czubatą łyżkę masła. Dokładnie mieszamy do chwili połączenia się składników. Doprawiamy do smaku solą i pieprzem. Przed podaniem możemy posypać drobno posiekaną natką pietruszki.  Pozdrawiam serdecznie i życzę smacznego :) - Bernadetta   Czas przygotowania: 25 minut Koszt przygotowania: około 28,00 złotych 