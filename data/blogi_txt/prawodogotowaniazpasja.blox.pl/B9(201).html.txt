W ostatni weekend naszła mnie ochota na prawdziwy śląski obiad. Obowiązkowo musiały więc pojawić się roladki i kluski śląskie. I choć wiele osób od razu łączy je z modrą kapustą, ja podałam do nich ciaper kapustę :) Jej, nawet sobie nie wyobrażacie, jak się objadłam... Ale było pysznie :) Nawet Julcia oprócz klusek zjadła też mięsko i baaardzo Jej smakowało. A Mężu od razu wciągnął dwie roladki, klusek nie zdążyłam zliczyć :P   Kluski śląskie  Składniki: 1,2 kg ziemniaków mąka ziemniaczana 3 łyżki mąki pszennej 1 duże jajko sól   Przygotowanie: Ziemniaki obieramy (pamiętajcie, że do klusek śląskich nie nadają się młode, a tylko stare ziemniaki). Gotujemy do miękkości w lekko osolonej wodzie. Odcedzamy, studzimy i mielimy co najmniej dwukrotnie. Ziemniaki można również przecisnąć przez praskę od razu po ugotowaniu, ale wtedy należy pamiętać, aby bardzo dokładnie ugnieść je w misce, gdyż inaczej powstaną nam bardzo nieprzyjemne grudki. Ugniatamy ziemniaki w misce i wyciągamy 1/4 ich część. Miejsce zapełniamy mąką ziemniaczaną. Dodajemy mąkę pszenną, jajko oraz wyciągnięte uprzednio ziemniaki i dokładnie łączymy wszystkie składniki. Z powstałej masy turlamy kulki, które rozpłaszczamy delikatnie dłonią i na środku każdej z nich robimy wgłębienie palcem wskazującym lub kciukiem. Kluski wrzucamy na wrzącą i lekko osoloną wodę. Gotujemy 4-5 minut od ich wypłynięcia na powierzchnię. Podajemy z sosem, ulubionym mięsem i surówką lub np. ciaper kapustą :)   Pozdrawiam serdecznie i życzę smacznego :) - Bernadetta   Czas przygotowania: około 40 minut (plus czas gotowania ziemniaków i klusek) Koszt: około 3,00 złotych. 