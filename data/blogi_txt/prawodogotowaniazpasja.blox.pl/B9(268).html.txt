Wertując ostatnio książki kucharskie, znalazłam przepisy na makowiec japoński i makowiec po japońsku. Japoński- taki bez ciasta piekłam już kilka razy i bardzo go lubię przede wszystkim za prostotę przygotowania.  W książce "Ciasta i ciasteczka Siostry Marii" znalazłam jednak przepis na makowiec po japońsku- taki z biszkoptem, który po upieczeniu odwraca się "do góry nogami". Zainspirowałam się i przygotowałam swoją wersję tego ciasta. Oczywiście nie planowałam używać gotowej masy makowej, gdyż wcześniej zawsze sama ją przygotowywałam, ale w tym roku zbieg nieprzyjemnych okoliczności spowodował, że w piątek późnym wieczorem dowiedziałam się, iż nie tylko ciasta i kilka innych potraw, ale całą wieczerzę wigilijną muszę przygotować sama. A, że w poniedziałek o 6 rano czeka mnie wyjazd służbowy, z którego wrócę dopiero we wtorek nad ranem, musiałam posiłkować się masą makową z puszki. Wzbogaciłam ją jednak mnóstwem bakalii i muszę przyznać, że makowiec po japońsku wyszedł pyszny- wilgotny, puszysty, taki jaki powinien być.  Do biszkoptu dodałam olej rzepakowy, którego używam w swojej kuchnia namiętnie od kilku ładnych lat. Wszyscy, którzy do mnie regularnie zaglądają, pewnie już to zauważyli :D Olej rzepakowy jest naturalnym źródłem kwasów omega-3 i dlatego zawsze mam go pod ręką i dodaję do większości potraw, gdyż spośród wszystkich tłuszczów wyróżniają go nie tylko walory zdrowotne, ale i neutralny smak i zapach, które wydobywają bogactwo walorów smakowych moich dań. Makowiec po japońsku z olejem rzepakowym   Składniki na masę makową: 1,2 kg masy makowej 10 dag żurawiny 10 dag płatków migdałów 10 dag orzechów włoskich 10 dag rodzynek 60 dag słodkich jabłek 5 białek dużych jaj szczypta soli   Składniki na biszkopt: 12 dag mąki pszennej tortowej 8 dag cukru pudru 5 jajek 5 łyżek oleju rzepakowego 1 płaska łyżeczka proszku do pieczenia 1 łyżka cukru waniliowego   Składniki na polewę: 80-100 ml śmietany 30 % 10 dag gorzkiej czekolady Przygotowanie: Kwadratową blaszkę o boku 26 cm wykładamy papierem do pieczenia. Do masy makowej dodajemy żurawinę, rodzynki, płatki migdałów oraz posiekane orzechy włoskie, dokładnie mieszamy. Jabłka obieramy, płuczemy, usuwamy gniazda nasienne. Ścieramy na tarce o grubych oczkach, dodajemy do masy makowej i ponownie mieszamy. Białka ubijamy na sztywno ze szczyptą soli.  Dodajemy do masy makowej, dokładnie łączymy wszystkie składniki. Wykładamy do foremki, wyrównujemy powierzchnię. Pieczemy w piekarniku nagrzanym do 180 stopnie przez 50 minut. 10 minut przed końcem pieczenia masy makowej przygotowujemy biszkopt: Mąkę przesiewamy z proszkiem do pieczenia przez sito. Białka oddzielamy od żółtek. Ubijamy na sztywną pianę, dodając pod koniec cukier puder i cukier waniliowy, a następnie- ciągle miksując po jednym żółtku oraz po łyżce oleju rzepakowego. Wsypujemy mąkę z proszkiem do pieczenia i dokładnie, ale delikatnie mieszamy. Ciasto wykładamy na podpieczoną masę makową i pieczemy jeszcze przez 20 minut. Gdy makowiec przestygnie, odwracamy go spodem do góry i przygotowujemy polewę: Śmietanę podgrzewamy na niewielkim ogniu. Dodajemy połamaną czekoladę i dokładnie mieszamy do czasu aż czekolada się rozpuści, a masa zgęstnieje. Polewą smarujemy ciasto i przybieramy migdałami w słupkach oraz płatkami migdałów.    Pozdrawiam serdecznie i życzę smacznego :) - Bernadetta   Czas przygotowania: około 40 minut + czas pieczenia i studzenia Koszt przygotowania: około 40,00 złotych 