Szczerze powiedziawszy nie wiem, jak można nie lubić krewetek. Ja je wprost uwielbiam i to pod każdą postacią. Czy takie proste na maśle z koperkiem czy też takie w sosie pomidorowym z kaparami mogłabym jeść niemal codziennie. Ostatnio udało mi się dostać bardzo ładne krewetki tygrysie, które od razu postanowiłam przygotować. Zaserwowałam nam standard- a więc pikantne krewetki na chrupiącej bagietce. Mojej Julce tak zasmakowały, że następnego dnia musiałam zrobić powtórkę, bo zjadła ich więcej ode mnie... I choć staram się Jej nie dawać zbyt pikantnych potraw, to tych krewetek nie mogła sobie odpuścić i co chwilę mówiła: "dobre, pycha, jeszcze" :) A Ona naprawdę wie co jest dobre, więc polecam Wam te pikantne krewetki na chrupiącej bagietce na kolację lub jako przekąskę. Pikantne krewetki na chrupiącej bagietce  Składniki: 35-40 dag surowych krewetek tygrysich 3 duże ząbki czosnku pęczek natki pietruszki 1/2 papryczki chili 1 bagietka 2 łyżki prawdziwego masła sól pieprz sok z limonki 2 łyżki masła klarowanego Przygotowanie:  Krewetki obieramy, usuwamy jelita i dokładnie płuczemy. Odsączamy na sicie. Masło prawdziwe mieszamy z 1 ząbkiem drobno posiekanego czosnku i 2 łyżkami bardzo drobno pokrojonej natki pietruszki. Bagietkę nacinamy po skosie mniej więcej co 1,5-2 cm, uważając jednak by nie przeciąć jej całej. Nacięcia wypełniamy masłem z czosnkiem. Pieczemy w temperaturze 180 stopni około 10-12 minut. W tym czasie rozgrzewamy na patelni masło klarowane. Wrzucamy pozostałe 2 ząbki drobno posiekanego czosnku i papryczkę chili i smażymy na średnim ogniu około 2 minut. Dodajemy krewetki i pozostałą drobno posiekaną natkę pietruszki. Smażymy 3-4 minuty (do czasu aż krewetki zrobią się biało- pomarańczowe, tudzież biało- różowe). Doprawiamy do smaku solą, świeżo zmielonym pieprzem i sokiem z limonki. Upieczoną bagietkę kroimy na kromki i na każdym kawałku układamy po 3-4 krewetki. Podajemy od razu po przygotowaniu. Pozdrawiam serdecznie i życzę smacznego :) - Bernadetta 