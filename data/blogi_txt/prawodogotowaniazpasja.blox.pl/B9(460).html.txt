Czy znacie kogoś, kto nie lubi ryżu z jabłkami ? Ja jeszcze takiej osoby nie spotkałam lub też Ci, których znam, się do tego nie przyznają. Ja go uwielbiam, czy to taki tylko ugotowany, czy też taki, jak dziś, ryż zapiekany z jabłkami i oczywiście z cynamonem :) Do jego przygotowania użyłam jabłek prażonych ze słoiczka, które robiłam jakiś czas temu, ale możecie oczywiście użyć świeżych, przygotowując je tak, jak w powyższym przepisie. Ryż zapiekany z jabłkami   Składniki: 1 szklanka ryżu długoziarnistego 2 szklanki mleka 2 % 1 szklanka wody 400 ml jabłek prażonych  2 łyżki cukru 2 łyżki cynamonu Przygotowanie: W garnku zagotowujemy wodę z 1,5 szklanki mleka. Gdy zacznie wrzeć, wsypujemy ryż. Gotujemy 15 minut co chwilę w tym czasie mieszając i w razie potrzeby dolewając nieco mleka. Pod koniec dodajemy łyżkę cukru. Ryż powinien być lekko "lejący", gdyż podczas pieczenia wchłonie jeszcze trochę mleka. Ryż wykładamy do 4 foremek do zapiekania (lub 6 mniejszych) na grubość około 1-1,5 cm.  Przykrywamy warstwą jabłek prażonych, posypujemy cynamonem. Wykładamy pozostały ryż, na wierzch każdej foremki wlewamy łyżkę mleka, oprószamy odrobiną cukru cynamonu. Pieczemy przez 15-20 minut w piekarniku nagrzanym do 180 stopni. Pozdrawiam serdecznie i życzę smacznego :) - Bernadetta   Czas przygotowania: około 40 minut Koszt przygotowania: około 3,50 zł 