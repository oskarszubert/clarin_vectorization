Przepisów na śledzia po kaszubsku jest chyba tyle,ilu jego zwolenników. Jedni dodają rodzynki, inni nie. Niektórzy śledzia nie moczą, inni tylko lekko opłukują, a ja zostawiam go zalanego letnią wodą na całą noc w lodówce. Po dodaniu pozostałych składników, wstawiam go ponownie do lodówki na co najmniej 12 godzin, dzięki temu śledź jest bardzo delikatny i wprost rozpływa się w ustach.   Do jego przygotowania potrzebujemy: 50 dag filetów z matiasa 30 dag cebuli 6 łyżek octu winnego olej z suszonych pomidorów 2 łyżki pikantnego ketchupu 4 łyżeczki koncentratu pomidorowego 2 liście laurowe 4 ziarenka ziela angielskiego 125 ml wody + woda do wymoczenia śledzi pieprz młotkowany z kolendrą opcjonalnie: sól i/lub cukier   Śledzie płuczemy zimną wodą, a następnie umieszczamy w niedużym garnuszku i zalewamy letnią wodą tak, aby przykryła ona tylko lekko rybę. Wstawiamy do lodówki na całą noc. Po tym czasie śledzie odcedzamy na durszlaku. W niedużym garnuszku zagotowujemy 125 ml wody z dodatkiem liścia laurowego i ziela angielskiego. Gotujemy na wolnym ogniu pod przykryciem przez 5 minut. Wlewamy ocet winny. Cebulę obieramy, kroimy w pióra lub półtalarki. Przesmażamy na rumiano na 3 łyżkach oleju z suszonych pomidorów. Zalewamy przygotowaną marynatą. Dodajemy ketchup oraz koncentrat, gotujemy 2-3 minuty. Doprawiamy do smaku pieprzem młotkowanym z kolendrą oraz opcjonalnie solą i/lub cukrem. Matiasy kroimy w 2,5-3 cm kawałki. Zakrywamy nim dno niedużej miseczki. Polewamy cebulką z sosem. Układamy kolejną warstwę ryb i sosu i czynność powtarzamy do czasu wyczerpania składników. Wkładamy do lodówki na minimum 12 godzin. Podajemy ze świeżym pieczywem.  Pozdrawiam serdecznie i życzę smacznego :) -Bernadetta   Koszt przygotowania: około 10,00 złotych. 