Kilka dni temu zostało mi z obiadu dokładnie 6 łyżek kuskusu, który był doprawiony odrobiną soli. Od razu wiedziałam, że nie poszaleję :D, ale miałam ochotę na jakiś deser, a że udało mi się kupić (pewnie ostatnie w tym roku) maliny, to deser przybrał nasze barwy narodowe :) Tak, tak, desery są jeszcze lepsze, jeśli słodycz przełamana jest odrobiną soli.   Do jego przyrządzenia potrzebne są: 6 łyżek przygotowanego zgodnie z przepisem na opakowaniu lekko słonego kuskusu (ostudzonego) 20 dag malin 150 ml śmietany 30 % 2 czubate łyżki sera mascarpone 2 łyżki cukru przyprawa do kawy i deserów w młynku   Maliny dokładnie płuczemy, odsączamy na sicie. Śmietanę ubijamy na sztywno, pod koniec wsypujemy cukier. Dodajemy ser mascarpone i chwilę razem miksujemy. Na dno dwóch pucharków wsypujemy po 1,5 łyżki kuskusu, na który układamy po kilka malin. Przykrywamy 3-4 łyżkami kremu śmietanowego. Wsypujemy pozostały kuskus. Kilka malin odkładamy do dekoracji, pozostałe układamy w pucharkach. Przykrywamy resztą kremu. Przybieramy malinami, posypujemy przyprawą do kawy i deserów.  Smacznego :) 