Zupa pomidorowa jest moją faworytką. Nie byłabym jednak sobą, gdybym również z nią nie eksperymentowała. Ten przepis wymyśliłam pod wpływem chwili. Zostało mi trochę łososia i postanowiłam dodać go do zupy. Powiedzieć, że wyszła rewelacyjna, byłoby za mało. Zupa jest świetna i na pewno na stałe zagości w moim repertuarze.  Zupa pomidorowa z łososiem Składniki: 1,5 litra wywaru z kurczaka 1/2 szklanki zielonej soczewicy 20 dag marchewki 15 dag pietruszki 5 cm białej części pora 25 dag surowego łososia 140 gram koncentratu pomidorowego łyżka masła klarowanego 50 ml słodkiej śmietany 18 % natka pietruszki sól pieprz   Przygotowanie:  Soczewicę zalewamy szklanką wody i gotujemy przez 10 minut pod przykryciem. Marchew i pietruszkę obieramy, płuczemy. Tniemy w cienkie paski o długości około 2 cm. Białą część pora kroimy w cienkie plasterki. Na patelni rozgrzewamy masło. Wrzucamy pokrojone warzywa, a po 2 minutach dodajemy podgotowaną soczewicę. Smażymy razem jeszcze 3-4 minuty. Warzywa przekładamy do garnka. Zalewamy wywarem z kurczaka, dodajemy koncentrat gotujemy 10 minut. Wlewamy śmietanę, dokładnie mieszamy. Dodajemy pokrojonego w cienkie paski łososia i gotujemy jeszcze 3 minuty. Doprawiamy do smaku solą i pieprzem. Zupę nakładamy na talerze, posypujemy drobno posiekaną natką pietruszki.  Pozdrawiam serdecznie i życzę smacznego :) - Bernadetta   Koszt przygotowania: około 25,00 złotych. 