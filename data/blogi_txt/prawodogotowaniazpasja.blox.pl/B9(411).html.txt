Wolny dzień, błogie lenistwo i ta myśl... "Jak zaskoczyć Mężulka?". Pyszne śniadanko na pewno oboje nas pozytywnie nakręci ! Pogłówkowałam więc i postanowiłam do ciasta naleśnikowego dodać zmiksowane borówki amerykańkie. Do tego bita śmietana, truskawki, maliny i całe borówki i efekt został osiągnięty. Było pysznie i na pewno niebanalnie :)   Do przygotowania porcji mniej więcej dla 4 głodnych osób potrzebne są: 1,5 szklanki mleka 1 szklanka + 3 łyżki mąki pszennej 3 jajka 45 dag borówki amerykańskiej 25 dag malin 50 dag truskawek 300 ml śmietany 30 % 3 łyżki cukru olej rzepakowy szczypta soli Borówki dokładnie myjemy, osuszamy. Szklankę owoców miksujemy. Żółtka oddzielamy od białek, dodajemy mleko, zmiksowane borówki i mąkę. Dokładnie mieszamy. Białka ubijamy na sztywno ze szczyptą soli. Dodajemy do ciasta naleśnikowe i dokładnie, ale delikatnie, mieszamy (najlepiej w jedną stronę). Masę odstawiamy i ubijamy na sztywno śmietanę, pod koniec dodajemy cukier. Wkładamy do lodówki, aby śmietana nie opadła. Myjemy truskawki oraz maliny i osuszamy je papierowym ręcznikiem. Rozgrzewamy patelnię do naleśników i przy pomocy pędzelka smarujemy ją odrobiną oleju. Smażymy niewielkie okrągłe rumiane placuszki. Gdy naleśniki lekko przestygną, nakładamy łyżkę śmietany i układamy plasterki truskawek. Przykrywamy kolejnym naleśnikiem, który również smarujemy śmietaną i układamy owoce (całe maliny lub np. maliny z borówką). Następnie kładziemy kolejny placuszek, przybieramy bitą śmietaną i owocami. Podajemy od razu po przygotowaniu. Możemy bitą śmietanę nakładać także na naleśniki od razu po och usmażeniu, ale należy je wtedy posmarować cieniutką warstwą mocno schłodzonego dżemu, który zapobiegnie rozpuszczeniu się śmietany.   Smacznego :) 