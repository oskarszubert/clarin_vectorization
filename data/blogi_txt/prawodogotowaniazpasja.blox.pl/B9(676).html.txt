To kolejna po torciku z kaszą manną, moja propozycja na nowoczesne, szybkie i pyszne śniadanie :) Ryż na mleku z jabłkami gotowałam i jadłam nie raz. Wpadłam jednak na pomysł, aby go przygotować w nieco innej formie oraz dodać kakaowe ciasteczka. Dzięki temu zrolowany ryż na mleku z jabłkami i cynamonem można podać nie tylko na deser, ale również, a może przede wszystkim, na śniadanie. Można go z łatwością zjeść bez sztućców, a nawet zabrać do pracy na drugie śniadanie.   Do jego przygotowania potrzebujemy: 10 dag ryżu parboiled 400 ml mleka 2 % 2 dojrzałe jabłka łyżka soku z cytryny 2 łyżeczki cynamonu 5 dag kakaowych ciasteczek 4-6 arkuszy papieru ryżowego   Do wrzącego mleka wsypujemy ryż. Gotujemy go do miękkości, od czasu do czasu mieszając. W tym samym czasie obieramy jabłka, usuwamy gniazda nasienne. Kroimy w drobną kostkę, skrapiamy sokiem z cytryny. Podlewamy kilkoma łyżkami wody i dusimy na wolnym ogniu pod przykryciem około 10 minut. Gdy jabłka będą już miękkie, ściągamy je z ognia, wsypujemy cynamon i dokładnie mieszamy. Papier ryżowy zanurzamy na 2 sekundy w letniej wodzie. Układamy jeden na drugim po dwa arkusze papieru. Na całej jego powierzchni rozsmarowujemy gorący ryż. Przykrywamy warstwą jabłek. Posypujemy drobno pokruszonymi ciasteczkami. Zwijamy ruloniki- jak naleśniki. Każdy rulon kroimy na 6-7 kawałków. Podajemy na ciepło lub po ostudzeniu.   Pozdrawiam serdecznie i życzę smacznego :) Bernadetta   Koszt przygotowania: około 7,00 złotych. 