Zainspirowana kolejnym przepisem z książki "Ciastka i ciasteczka siostry Marii", postanowiłam przygotować swoją wersję piernika z bakaliami i kremem. Trochę namieszałam, zmodyfikowałam ilość niektórych składników, zrezygnowałam też z kawy.  Przyznaję, że piewrszego dnia po upieczeniu, piernik wydawał mi się zbyt słodki i to mimo, iż zmniejszyłam ilość cukru. Na szczęście 3 dni po upieczeniu ostał mi się jeszcze jeden kawałeczek, który był idealny. Wilgotny, aromatyczny i idealnie słodki. Świąteczny piernik z bakaliami   Składniki na ciasto: 45 dag mąki pszennej 5 łyżek cukru 250 g miodu 125 g masła 2 czubate łyżki przyprawy do piernika 330 g śmietany ukwaszonej 12 % 2 jajka 1 czubata łyżka kakao 1 łyżeczka sody 10 dag żurawiny suszonej 10 dag orzechów włoskich   Składniki na krem:  200 ml mleka 2 % 10 dag cukru 15 dag masła 20 dag orzechów włoskich 5 dag żurawiny suszonej   Przygotowanie ciasta: Mąkę mieszamy z kakao, sodą i przyprawą do piernika. Blaszkę o wymiarach 23 x 33 cm wykładamy papierem do pieczenia. Masło rozpuszczamy na wolnym ogniu. Dodajemy cukier i miód, mieszamy do chwili rozpuszczenia się cukru. Odstawiamy do wystudzenia. Wlewamy śmietanę. Dodajemy jajka i dokładnie mieszamy.  Wsypujemy mąkę z przyprawami, posiekane drobno orzechy oraz żurawinę, mieszamy.  Masę przelewamy do foremki, wyrównujemy powierzchnię.  Pieczemy w piekarniku nagrzanym do 180 stopni przez 35-40 minut. Przygotowanie kremu: Mleko zagotowujemy z cukrem. Ściągamy z ognia, od razu dodajemy masło i dokładnie mieszamy. Gdy masa trochę przestygnie, wsypujemy żurawinę i drobno posiekane orzechy włoskie, łączymy składniki. Krem wstawiamy do lodówki i gdy zacznie gęstnieć, rozsmarowujemy go na pierniku. Odstawiamy ciasto jeszcze na godzinę.   Piernik najlepiej smakuje 3 dni po upieczeniu, więc można najpierw upiec ciasto, po ostudzeniu włożyć je do worka foliowego i krem przygotować dopiero później. Pozdrawiam serdecznie i życzę smacznego :) - Bernadetta   Czas przygotowania: około 40 minut + czas pieczenia i chłodzenia Czas pieczenia: 35-40 minut Koszt przygotowania: około 33,00 złotych 