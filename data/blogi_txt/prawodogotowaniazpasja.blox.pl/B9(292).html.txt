Czekolada i chili doskonale smakują osobno, ale razem dają prawdziwą ucztę naszym zmysłom. Połączenie to można wykorzystać w daniach wytrawnych lub deserach. Doskonale smakuje ciasto czekoladowe z chili czy mus. Mój mus czekoladowy z chili nie jest zbyt słodki, gdyż do jego przygotowania użyłam gorzkiej czekolady, która w mojej ocenie sprawdza się najlepiej. Mus udekorowany jest cukrowymi serduszkami oraz drobno posiekanymi solonymi pistacjami, gdyż jak wiadomo odrobina soli potrafi doskonale przełamać smak czekolady.   Mus czekoladowy z chili Składniki: 200 ml śmietany 30 % 10 dag gorzkiej czekolady 50-70 ml ciepłej wody 2 żółtka 1 czubata łyżka cukru pudru 1 łyżeczka drobno posiekanego świeżego chili pistacje cukrowe serduszka Przygotowanie: Czekoladę łamiemy na drobniejsze kawałki. Rozpuszczamy w kąpieli wodnej, dodając ciepłą wodę oraz drobno posiekane chili. Odstawiamy do przestudzenia. Energicznie mieszając czekoladę, dodajemy do niej po jednym żółtku. Śmietanę ubijamy na sztywno, dodając pod koniec cukier puder, a następnie po łyżce czekolady. Mus przekładamy do pucharków i wstawiamy na co najmniej 30 minut do lodówki, Pistacje drobno siekamy, posypujemy mus z czekolady. Przybieramy cukrowymi serduszkami. Pozdrawiam serdecznie i życzę smacznego :) - Bernadetta   Czas przygotowania: około 15 minut + czas chłodzenia Koszt przygotowania: około 9,00 złotych 