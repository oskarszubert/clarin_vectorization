Małż prosto z pracy wyjeżdżał na kilka dni i chciałam, aby przed samym wyjazdem mógł przekąsić coś konkretniejszego, bo przecież nie samymi kanapkami człowiek żyje :) Jedna sałatka została zjedzona, zanim zdążyłam ją schować do lodówki, więc na szybko przygotowałam ziemniaczaną ze śledziem. Mimo, że bardzo prosta w przygotowaniu, to okazała się pyszna :) Z powodzeniem można ją przygotować na świąteczny stół, gdyż dzięki słonecznemu kolorowi, bardzo ładnie się prezentuje.   Do przyrządzenia takiej sałatki potrzebujemy: 50 dag ziemniaków 30 dag solonych matiasów 1 średnią cebulę 7-8 marynowanych patisonów 1 szklankę mleka 2 łyżki musztardy angielskiej 4 łyżki oleju rzepakowego pieprz młotkowany z kolendrą pieprz czarny sól natka pietruszki lub szczypiorek do dekoracji   Ziemniaki obieramy, gotujemy do miękkości w lekko osolonej wodzie. Odcedzamy, pozostawiamy do ostygnięcia. Matiasy zalewamy mlekiem, wstawiamy na godzinę do lodówki. Po tym czasie mleko wylewamy, a śledzie kroimy w paseczki o grubości około 4-5 mm. Cebulę obieramy, siekamy w drobną kostkę. Ziemniaki kroimy w 0,5 cm kosteczkę. Musztardę angielską mieszamy z olejem. Doprawiamy pieprzem czarnym i młotkowanym z kolendrą. Sosem zalewamy warzywa ze śledziem. Sałatkę wykładamy na miseczkę. Wstawiamy do lodówki na 30 minut, aby składniki "się przegryzły". Posypujemy drobno posiekanym marynowanym patisonem. Przybieramy natką pietruszki lub szczypiorkiem.  Smacznego:) Koszt: około 8,00 złotych. Ilość porcji: 5-6. 