Niedawno kupiłam 0,5 kg mąki orzechowej i postanowiłam zaszaleć w kuchni. Przepis na zrolowane polędwiczki wieprzowe już zamieściłam na blogu, a teraz podaję Wam kolejny- tym razem na pyszne dyniowo- orzechowe ciasteczka na Halloween. Można je jeść od razu po wystudzeniu, ale najlepsze są po 2 godzinach od wyciągnięcia z piekarnika- same lub z konfiturą figową :) Chociaż unoszący się z piekarnika zapach jest tak obłędny, że nie gwarantuję, iż wytrzymacie z ich konsumpcją :) Ciasteczka można też wyciąć innymi foremkami- np. serduszkami i wręczyć komuś w prezencie...   Do przygotowania tych ciastek potrzebne są: 2 szklanki + 2 łyżki mąki pszennej 4 czubate łyżki mąki orzechowej (zmielone orzechy arachidowe) 1/4 małej dyni 1/2 łyżeczki proszku do pieczenia 2 łyżeczki cukru z prawdziwą wanilią 3 łyżki cukru 1 duże jajko 15 dag masła lub margaryny Z dyni usuwamy miękki miąższ i ziarenka, obieramy ze skórki, kroimy w 1 cm kostkę. Podlewamy 4-5 łyżkami wody i dusimy na średnim ogniu, aż zmięknie. Ściągamy pokrywkę i smażymy do czasu odparowania całej wody, studzimy, dokładnie miksujemy. Mąkę pszenną przesiewamy z proszkiem do pieczenia. Wsypujemy mąkę orzechową, cukier i cukier z prawdziwą wanilią, dokładnie mieszamy. Dodajemy pokrojone w małą kostkę masło lub dobrą margarynę, 4/5 szklanki musu z dyni oraz jajko. Dokładnie zagniatamy elastyczne ciasto. W razie potrzeby dodajemy nieco mąki pszennej. Ciasto zawijamy w folię spożywczą i wstawiamy do lodówki na 30 minut. Po upływie tego czasu rozwałkowujemy ciasto na grubość 4-5 milimetrów i foremkami wycinamy kształty duszków, wiedźm i innych stworów lub np. serduszka. Pieczemy około 16-18 minut w piekarniku nagrzanym do 180-190 stopni. Gorące kładziemy na metalową kratkę i pozostawiamy do ostygnięcia. Dekorujemy cukrowymi pisakami lub podajemy posmarowane odrobiną konfitury figowej.   Pozdrawiam Was serdecznie i życzę smacznego :) 