Czy jest ktoś, kto nie lubi muffinek ? Ja nie znam nikogo takiego :) A czy jedliście już takie z powidłami śliwkowymi ? Ja wpadłam na ten pomysł w ubiegłym roku. Ponieważ zbliżały się Święta Bożego Narodzenia, postanowiłam do muffinek dodać także rodzynki i cynamon i okazało się, że wyszły rewelacyjne: wilgotne i puszyste jednocześnie, a do tego wspaniale pachniały. Jeśli nie będziecie mieć czasu lub sił, aby upiec na Święta coś słodkiego, zdecydowanie polecam Wam ten przepis- nie ma szans, żeby Wam nie wyszły ! A jeśli będziecie mieć i czas i ochotę, to… również ten przepis polecam :)   Do przygotowania 12 sztuk muffinek potrzebna są:   10 dag dobrej margaryny lub masła 0,5 szklanki jogurtu naturalnego 3/4 szklanki kefiru 2 jajka 1/3 szklanki cukru 1/2 domowych powideł śliwkowych 1 łyżeczka proszku do pieczenia 1 łyżeczka sody oczyszczonej 2 łyżeczki cynamonu 6-7 łyżek rodzynek 0,5 szklanki mąki pełnoziarnistej 1,5 szklanki mąki pszennej   Margarynę lub masło podgrzewamy w niedużym garnuszku aż się rozpuści, studzimy, a następnie miksujemy z jajkami, kefirem i jogurtem naturalnym. Oba rodzaje mąki mieszamy z cukrem, proszkiem do pieczenia, sodą i cynamonem. Zmiksowane składniki dodajemy do sypkich, mieszamy, a następnie dokładamy powidła śliwkowe. Dorzucamy rodzynki i delikatnie łączymy wszystkie składniki. Gotową masę wlewamy do papilotek ułożonych w blaszce do muffinek. Pieczemy około 20-25 minut w temperaturze 180 stopni.  Życzę Wam miłego dnia i... oczywiście smacznego :) -Bernadetta Koszt przygotowania 12 muffinek: około 9,00 złotych 