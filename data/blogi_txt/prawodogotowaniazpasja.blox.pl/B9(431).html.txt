Jeśli racuchy, to tylko drożdżowe. "Racuchy" bez drożdży to nie racuchy, a zwykłe placki i chyba nigdy nie zrozumiem, jak można takie placki bez drożdży (no może z wyjątkiem tych z gotowanych ziemniaków i mąki ziemniaczanej) mówić "racuchy" ? U mnie wszyscy bardzo lubią racuchy z jabłami, a że z drożdżowymi racuszkami jest trochę pracy, a w zasadzie oczekiwania, to pozwalam sobie na ich przygotowanie tylko od święta, gdy mam wolny dzień. Mam jednak pewność, że znikną do ostatniego kęsa, bo moje łasuchy wcinają je, że aż miło :)  Racuchy drożdżowe z jabłkami  Składniki: 4 twarde słodkie jabłka (około 60 dag po obraniu) 30 dag mąki pszennej tortowej 350 ml mleka 2 % 3 dag świeżych drożdży 1-2 jajka 1 łyżeczka cukru olej do smażenia cukier puder szczypta soli 1 łyżka cynamonu   Przygotowanie: Mleko podgrzewamy do temperatury 38 stopni. Mąkę przesiewamy przez sito. Do 2 -3 łyżek mąki dodajemy cukier oraz pokruszone drożdże. Wlewamy 100 ml mleka i dokładnie mieszamy, odstawiamy na 10 minut. Pozostałą mąkę mieszamy z solą. Dodajemy zaczyn drożdżowy, jajko oraz mleko. Dokładnie mieszamy. Odstawiamy do wyrośnięcia (na minimum 45-60 minut w ciepłe miejsce).  Jabłka obieramy, ścieramy na tarce o grubych oczkach. Zasypujemy cynamonem, mieszamy. Dodajemy do ciasta drożdżowego i dokładnie mieszamy. Ponownie odstawiamy do wyrośnięcia. Na patelni rozgrzewamy cienką warstwę oleju i smażymy z obu stron na rumiano niezbyt duże racuchy (okrągłe lub nieco większe przy użyciu silikonowych obręczy do smażenia jajek- u mnie na życzenie małej Krówlewny- motylki :D).  Racuchy odsączamy z tłuszczu przy użyciu papierowych ręczników. Podajemy na ciepło, oprószone cukrem pudrem.   Pozdrawiam serdecznie i życzę smacznego :) - Bernadetta :)    Czas przygotowania: około 90 minut Koszt przygotowania: około 3,00 złotych 