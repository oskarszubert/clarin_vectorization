Gołąbki na dzisiejszą imprezę przygotowane. Miały być tradycyjne, ale menu nieco mi się rozbudowało, więc postanowiłam choć trochę czasu zaoszczędzić na przygotowaniu gołąbków. Gołąbki bez zawijania są fantastyczną potrawą, do której warto wracać, choć nie zastąpią nam tradycyjnych gołąbków w kapuście. I gdy słyszę niektórych znajomych, którzy mówią, że są identyczne, to się za głowę łapię ! Fakt, są równie pyszne, ale zupełnie inne od tradycyjnych, w których dla mnie główą rolę spełniają właśnie dobrze uduszone liście kapusty :)   Gołąbki bez zawijania   Składniki na około 25 gołąbków: 70 dag białej kapusty 60 dag surowej szynki 30 dag długoziarnistego ryżu (waga przed ugotowaniem) 1 średnia cebula 3-4 duże jajka 4 czubate łyżki kaszy manny bio (może być też zwykła) mąka pszenna do panierowania sól pieprz olej rzepakowy   Składniki na sos: 2 puszki krojonych pomidorów lub 1 litr domowego przecieru pomidorowego 1 nieduża cebula 1 duży lub 2 mniejsze ząbki polskiego czosnku olej rzepakowy sól pieprz   Przygotowanie gołąbków: Kapustę bardzo drobno szatkujemy. Mięso mielimy na drobnych oczkach.  Ryż gotujemy w lekko osolonej wodzie, aby był jeszcze lekko twardy. Odcedzamy, hartujemy zimną wodą. Cebulę obieramy, siekamy w bardzo drobną kostkę. Do kapusty dodajemy zmielone mięso, ugotowany ryż, surowe jajka oraz kaszę mannę. Dokładnie mieszamy, doprawiamy do smaku solą i świeżo mielonym pieprzem.  Na patelni rozgrzewamy olej rzepakowy. Z masy formujemy średniej wielkości gołąbki i panierujemy je delikatnie w mące pszennej (masa powinna być bardzo delikatna, wprost puszysta, ale jednocześnie nie może się rozwalać). Gołąbki smażymy z obu stron na rumiano. Czynność powtarzamy do wyczerpania składników.  Przygotowanie sosu: Czosnek i cebulę obieramy, siekamy w bardzo drobną kostkę. Na patelni rozgrzewamy odrobinę oleju (około 1-2 łyżek) i przesmażamy na nim najpierw cebulę, a po chwili dodajemy także czosnek. Gdy warzywa ładnie się przyrumienią, dodajemy pomidory z puszki lub domowy przecier pomidorowy. Jeśli używamy gotowych pomidorów z puszki, wlewamy dodatkowo około 120 ml wody. Pomidory z puszki można wcześniej zmiksować, ale ja wolę takie całe w kawałkach. Gdy sos się zagotuje, ściągamy go z ognia i doprawiamy solą oraz pieprzem. Sosem zalewamy gołąbki i gotujemy je na bardzo wolnym ogniu około 30 minut.   Gołąbki bez zawijania można przed podaniem posypać drobno posiekaną natką pietruszki. Natkę można także dodać do masy na gołąbki przed ich usmażeniem.   Pozdrawiam serdecznie i życzę smacznego :) - Bernadetta   Czas przygotowania: około 90 minut Koszt przygotowania: około 25,00 złotych 