Niedawno podrzuciłam Wam przepis na chipsy z jarmużu, a dziś mam kolejną zdrową alternatywę dla sklepowych gotowców, a więc dietetyczne chipsy z selera. Ich przygotowanie jest bardzo proste, choć pieczenie, a w zasadzie konieczność nadzorowania stopnia wypieczenia, jest troszkę problematyczna. Ale naprawdę warto je przygotować. Jestem pewna, że zasmakują także tym, którzy twierdzą, iż za salerem nie przepadają. Chipsy są "dietetyczne", gdyż mają o wiele mniej kalorii, niż te gotowe :) Dietetyczne chipsy z selera  Składniki: 1 średni lub 1/2 dużego selera (około 35 dag) 2-3 łyżki oleju rzepakowego sól morska 1 płaska łyżeczka słodkiej papryki 1/3 łyżeczki mielonego imbiru Przygotowanie: Seler obieramy, płuczemy i kroimy w bardzo cienkie równe plasterki (ja pokroiłam je krajalnicą do warzyw). Do oleju dodajemy szczyptę soli, słodką paprykę i mielony imbir. Mieszamy, zalewamy pokrojony seler. Bardzo dokładnie mieszamy, aby każdy plasterek pokrył się olejem i przyprawami. Talarki układamy na blaszce wyłożonej papierem do pieczenia, jeden obok drugiego- tak, aby plasterki nie nachodziły na siebie. Pieczemy około 15 minut w piekarniku nagrzanym do 180 stopni. Po upieczeniu ściągamy na kratkę i zostawiamy do wystudzenia. W trakcie pieczenia należy kontrolować stopień przyrumienienia- chipsy nie mogą się spalić, bo nie będą się nadawać do jedzenia. Mają być przyrumienione i chrupiące, a nie czarne.   Pozdrawiam serdecznie i życzę smacznego :) - Bernadetta   Czas przygotowania: około 30 minut Koszt przygotowania: około 2,00 złotych 