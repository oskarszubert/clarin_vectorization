Naszła mnie ochota na wypróbowanie nowego ciasta naleśnikowego... Niedawno robiłam placuszki naleśnikowe z jabłkami z mąką dyniową, a wczoraj postanowiłam usmażyć mini naleśniki z mąki dyniowej zmieszanej pół na pół z mąką z amarantusa. Choć dało się je usmażyć i w smaku wyszły bardzo fajne, to jednak przy ich obracaniu trzeba było bardzo uważać, aby się nie połamały. Dlatego dla ułatwienia dodałam do ciasta dwie łyżki mąki pszennej, dzięki czemu nie miałam już żadnego problemu z ich usmażeniem, a Wam na zdrowe śniadanie mogę z czystym sumieniem polecić te należniki z amarantusem i owocami :) Zdecydowanie najlepiej smakują z soczystymi, słodkimi owocami oraz odrobiną serka homogenizowanego.  Do ich przygotowania potrzebujemy: 1/2 szklanki mąki dyniowej 1/2 szklanki mąki z amarantusa 2 łyżki mąki pszennej 2 szklanki mleka 2 % 2 świeże jajka serek homogenizowany waniliowy lub naturalny dojrzałą pomarańczę 2-3 dojrzałe kiwi kilka kulek winogrona olej rzepakowy   Mieszamy mąkę dyniową z pszenną oraz mąką z amarantusa. Wlewamy mleko, wbijamy jajka i dokładnie miksujemy. Obieramy kiwi, a następnie kroimy je w cienkie plasterki. Pomarańczę filetujemy, siekamy w kostkę. Winogrono dokładnie myjemy, każdą kulkę kroimy na ćwiartki, usuwamy ziarenka. Rozgrzewamy małą patelnię. Przy użyciu kuchennego papierowego ręcznika smarujemy ją odrobiną oleju i wlewamy małą chochelkę ciasta naleśnikowego. Gdy naleśnik ładnie się zrumieni, odwracamy go na drugą stronę i tylko chwilę smażymy, aby zbytnio nie ściemniał. Czynność powtarzamy do wyczerpania ciasta. Naleśniki smarujemy odrobiną serka homogenizowanego i przybieramy owocami.  Pozdrawiam serdecznie i życzę smacznego :) - Bernadetta   Koszt przygotowania: około 8,00 złotych. 