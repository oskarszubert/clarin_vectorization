Jak zapewne wiecie, nie mam w tygodniu zbyt wiele czasu na gotowanie, ale lubię codziennie zjeść coś innego, dlatego też zawsze po pracy stawiam na szybki obiad lub obiado-kolację. Przygotowanie tego makaronu z mięsem zajęło mi niespełna 30 minut, a efekt był odwrotnie proporcjonalny do czasu spędzonego w kuchni- pyszny i pożywny.   Do jego przyrządzenia potrzebne są:   30 dag łopatki wieprzowej 2 puszki krojonych pomidorów z bazylią 40 dag makaronu (u mnie dwa rodzaje) ser grana padano olej rzepakowy 2 ząbki czosnku łyżka masła sól pieprz natka pietruszki lub bazylia chili w proszku   Makaron przygotowujemy zgodnie z przepisem na opakowaniu. W tym samym czasie miksujemy łopatkę blenderem, a następnie przesmażamy na niewielkiej ilości rozgrzanego oleju. Mięso ściągamy na talerz i na patelnię bez dodatkowego tłuszczu wlewamy pomidory. Dodajemy przeciśnięty przez praskę czosnek. Gdy większość soku odparuje, wrzucamy przesmażone mięso. Doprawiamy do smaku solą, pieprzem i chili. Dodajemy masło i mieszamy dokładnie. Makaron odcedzamy, gorący nakładamy na talerz. Polewamy sosem. Posypujemy startym na grubych oczkach serem oraz drobno posiekaną natką pietruszki lub bazylią.  Smacznego :) Koszt: około 20,00 zł. Liczba porcji: 4-5 