W ramach niedzielnego cyklu "Przepis z książką" postanowiłam przygotować dietetyczną szarlotkę na kruchym spodzie z mąki orkiszowej Marka Bardadyna, która "chodziła za mną" odkąd tylko pierwszy raz przejrzałam odmładzającą książkę kucharską. Po pierwsze bardzo spodobał mi się pomysł zdrowego ciasta bez mąki pszennej i białego cukru, a po drugie zdjęcie zamieszczone w książce od razu wydało mi się podejrzane... Oczywiście nie tylko zdjęcie przy tym przepisie nie obrazuje tej potrawy, tylko szarlotkę prawdopodobnie na cieście francuskim. Nie ma się jednak co dziwić, skoro zdjęcia pochodzą z agencji StockFood. A szkoda ! I to wielka, bo przepisy w tej książce są naprawdę fajne, szkoda tylko, że zdjęcia przy nich zamieszczone nie obrazują efektów końcowych ich przygotowania. A dietetyczna szarlotka na kruchym spodzie czy raczej jak kto woli- w moim przypadku- tarta z jabłkami jest naprawdę świetna. Bardzo łatwa w przygotowaniu, niezbyt słodka i przede wszystkim zdrowa. W proporcji składników prawie nic nie zmieniłam (dałam tylko 20 dag więcej jabłek niż w oryginalnym przepisie i dodałam do nich odrobinę cukru). Zmodyfikowałam także trochę sposób przygotowania, ciasto upiekłam w formie do tarty, a nie prostokątnej blaszce i po 20 minutach zmniejszyłam temperaturę piekarnika, gdyż szarlotka po 40 minutach spędzonych w 180 stopniach przypominałaby chyba węgiel, a nie apetyczne ciasto :P Dietetyczna szarlotka na kruchym spodzie/ tarta z jabłkami Składniki: 250 mąki orkiszowej typ 2000 2 żółtka 50 g drobnego brązowego cukru 1/2 łyżeczki proszku do pieczenia 100 ml schłodzonej śmietany 18 % 50 g prawdziwego masła 1,2 kg twardych słodkich jabłek 1 czubata łyżka cynamonu   Przygotowanie:  Mąkę mieszamy z proszkiem do pieczenia i cukrem. Dodajemy schłodzone masło i siekamy nożem. Wlewamy żółtka oraz śmietanę, energicznie i szybko zagniatamy ciasto. Zawijamy je w folię spożywczą i wkładamy na godzinę do lodówki. W tym czasie obieramy jabłka, usuwamy gniazda nasienne, a następnie kroimy w niezbyt cienkie półtalarki. Jabłka wrzucamy do garnka, posypujemy pozostałym cukrem i dodajemy około 50 ml wody. Dusimy pod przykryciem około7-8 minut. Wsypujemy cynamon, dokładnie mieszamy i pozostawiamy do ostudzenia. Ciasto rozwałkowujemy na cienkie placek (może się lekko kleić do wałka, ale nie podsypujcie go mąką). Wykładamy spód i 1 cm bok formy do tarty z wyjmowanym dnem. Nakłuwamy widelcem. Układamy jabłka- tak jak na zdjęciu- a sok, który się z nich wytrąci zostawiamy. Wkładamy do piekarnika nagrzanego do 180 stopni. Po 20 minutach zmniejszamy temperaturę do 150 stopni i pieczemy jeszcze 20 minut. Od razu po upieczeniu wyciągamy tartę z piekarnika i jabłka polewamy pozostałym syropem.    Pozdrawiam serdecznie i życzę smacznego :) - Bernadetta   Koszt przygotowania: około 10,00 złotych. 