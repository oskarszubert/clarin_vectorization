Niedawno zrobiłam zakwas na żurek z płatków owsianych. Postanowiłam szybko go wykorzystać i ugotowałam żurek z białą kiełbasą, który podałam z jajkiem. Żurek wyszedł pyszny, aromatyczny, dosyć gęsty i kwaśny- taki, jak lubię. Jeśli wolicie zupy mniej kwaśne lub rzadsze, użyjcie mniejszej ilości zakwasu, aby dopasować smak zupy do swoich upodobań.  Do przygotowania około 3 litrów zupy, potrzebujemy: Na zakwas: 3/4 szklanki płatków owsianych Kupiec 1 szklankę mąki żytniej 1 piętkę żytniego chleba na zakwasie 750 ml letniej przegotowanej wody 3 średnie ząbki czosnku 5 ziarenek ziela angielskiego 1 duży liść laurowy   Dodatkowo: 4 średnie białe kiełbasy parzone 2 średnie ziemniaki 3 marchewki 2 pietruszki 15 dag boczku parzonego 10 dag cebuli 1 łyżeczkę suszonego rozmarynu 1 łyżeczkę suszonego estragonu 2 czubate łyżki majeranku sól pieprz   Do podania: ugotowane na twardo jajka   Przygotowujemy zakwas: Płatki owsiane dokładnie rozdrabniamy blenderem. Mieszamy z mąką żytnią i wsypujemy razem do dużego słoika. Dodajemy obrany i pokrojony w plasterki czosnek oraz liść laurowy i ziele angielskie. Na górze umieszczamy piętkę chleba, zalewamy przegotowaną wodą. Słoiczek przykrywamy gazą lub folią spożywczą, w której robimy dużo malutkich dziurek (np. igłą). Odstawiamy na 3-4 dni w temperaturze pokojowej. W tym czasie 2-3 razy dziennie potrząsamy słoiczkiem, aby wszystkie składniki się wymieszały. Gdy zakwas będzie już gotowy, wyciągamy piętkę chleba.   Gotujemy zupę: Białą kiełbasę zalewamy mniej więcej 2 litrami wody. Dodajemy 2 obrane marchewki i pieruszkę. Gotujemy 25 minut. Ziemniaki i pozostałą marchewkę obieramy, płuczemy i nożykiem do warzyw wycinamy małe serduszka. Boczek kroimy w drobną kostkę. Przesmażamy na rozgrzanej patelni. Dodajemy pokrojoną w drobną kostkę cebulę i smażymy razem do jej zrumienienia. Do wywaru dodajemy ziemniaczane i marchewkowe serduszka oraz boczek z cebulą. Gdy będą już miękkie, wyciągamy pietruszkę i marchew w kawałkach. Wlewamy zakwas na żur, zagotowujemy. Dodajemy roztarty w dłoniach majeranek, estragon i rozmaryn. Doprawiamy do smaku solą i pieprzem. W razie potrzeby dolewamy nieco wody. Podajemy z ugotowanym na twardo jajkiem. Pozdrawiam serdecznie i życzę smacznego :) - Bernadetta Koszt przygotowania: około 15,00 złotych. 