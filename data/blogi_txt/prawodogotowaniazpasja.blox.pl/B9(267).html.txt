Od kilku dni "chodził" za mną makaron na słodko. Wczoraj kupiłam ładne truskawki, ale wróciłam do domu bez jakiegokolwiek pomysłu na obiad. Otworzyłam lodówkę, rzuciłam okiem na znajdujące się w niej produkty i od razu dostrzegłam, że termin przydatności śmietany i ricotty dobiegał końca. Rozwiązanie nasunęło się samo i choć dania nie można zaliczyć do kategorii dietetycznych, to do bardzo smacznych zdecydowanie tak !  Makaron z ricottą i truskawkami  Składniki: 30 dag makaronu wstążki 200 ml śmietany 30 % 10 dag ricotty 2 łyżki mascarpone 20 dag truskawek płatki migdałów cukier gorzka czekolada    Przygotowanie:  Makaron gotujemy al dente zgodnie z przepisem na opakowaniu. W tym czasie zagotowujemy śmietanę, dodajemy ricottę i mascarpone, dokładnie mieszamy. Gotujemy do czasu aż płyn zredukuje swoją objętość mniej więcej o 1/3 i powstanie nam dosyć gęsty sos. Doprawiamy do smaku cukrem. Płatki migdałów prażymy na rozgrzanej patelni. Makaron odcedzamy, gorący zalewamy sosem śmietanowym. Posypujemy odrobiną startej na grubych oczkach czekolady. Układamy umyte, osuszone i pokrojone w talarki truskawki. Posypujemy płatkami migdałów. Podajemy od razu po przygotowaniu.   Pozdrawiam serdecznie i życzę smacznego :) -Bernadetta 