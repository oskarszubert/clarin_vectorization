Niezbyt często zdarza mi się mieć nieodpartą ochotę na herbatę, a jak już ostatnio mnie dopadła, to okazało się, że oprócz mięty i jakiejś mieszanki ziół nic już w domu nie zostało. Wyjście do sklepu nie wchodziło w grę, bo między robieniem sałatek i piernikowych śledzi, musiałam jeszcze na szybko ukręcić ciasto i z lekka ogarnąć mieszkanie.  Postanowiłam więc na szybko zrobić sobie domową rozgrzewającą herbatę, która z założenia miała mnie też szybko postawić na nogi. Zawsze przy lekkim katarze pomagała mi napar imbirowy, ale tym razem postanowiłam wzbogacić go o cynamon, goździki i cytrynę. W zasadzie dodatek goździków nie był taki oczywisty, bo ja ich po prostu nie lubię, ale jak już zapewne niektórzy z Was zdążyli się przekonać, staram się powoli neutralizować swoją niechęć do kilku przypraw :P Muszę przyznać, że goździki nadały herbatce bardzo fajnego aromatu, a ja kolejny raz na własnej skórze przekonałam się, że mogą być naprawdę fajnym dodatkiem. Grunt to dawkować je z umiarem :)     Herbata imbirowo- cynamonowa   Składniki: 1 litr wody 3-5 cm kawałek imbiru 1 laska cynamonu 7 goździków 1/2 cytryny opcjonalnie miód lub cukier   Przygotowanie: Imbir obieramy, kroimy w cienkie plasterki (jeśli wolicie łagodniejsze herbatki, dajcie mały kawałek imbiru, jeśli zaś ostrzejsze- nie bójcie się zwiększyć jego ilości). Dodajemy laskę cynamonu i goździki. Zalewamy wodą i gotujemy od momentu zagotowania przez 5 minut na średnim ogniu.  Dodajemy cytrynę- wyszorowaną i pokrojoną w cienkie plastry i gotujemy jeszcze przez 2 minuty. Jeśli nie macie niewoskowanej cytryny, dobrze jest ją dodatkowo obrać ze skórki, gdyż nawet sparzenie jej wrzątkiem za dużo nie pomoże :(). Jeśli wolicie słodkie herbaty, możecie do gorącej herbaty dodać nieco miodu lub cukru. Ja zdecydowanie wolę niesłodzone :) Herbatę podajemy od razu po przygotowaniu.   Pozdrawiam serdecznie i życzę smacznego :) - Bernadetta   Czas przygotowania: 10 minut Koszt przygotowania: 1,50 zł 