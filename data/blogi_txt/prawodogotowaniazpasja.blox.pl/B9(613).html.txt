Gotowanie zawsze mnie uspokaja, ale jest kilka takich rzeczy, które lubię robić szczególnie, bo ich moc jest niezwykle silna. I nie ważne jak bardzo byłabym zmęczona lub zdenerwowania, to lepienie pierogów czy kulanie domowych trufli zawsze pozwala mi się odstresować i wywołuje uśmiech na twarzy, dlatego w okresie wzmożonego wnerwienia, przygotowuję je wyjątkowo często. Trufle z kaszy jaglanej, kokosowe trugle z kaszy kuskus czy gryczane trufle z tofu to także sposób na przemycenie zdrowej kaszy do naszego jadłospisu. Ostatnio usłyszałam od kilku osób, że nie przepadają za kaszą jaglaną, bo jest gorzka. Tak, ale tylko wtedy, gdy zostanie źle przygotowana. Wystarczy ją przed ugotowaniem sparzyć dokładnie wrzącą wodą i odcedzić, a wtedy goryczki w ogóle nie czuć.  Te trufle nie są zbyt słodkie i chyba można o nich powiedzieć, że są całkiem zdrowe. A do tego znikają w tajemniczych okolicznościach, więc nie przerażajcie się, że z podanej niżej porcji wyjdzie ich naprawdę sporo :) Trufle z kaszy jaglanej   Składniki na około 70 trufli: 1 szklanka kaszy jaglanej suchej (przed ugotowaniem) 20 dag białej czekolady 200 ml śmietany 30 % 25 dag herbatników pełnoziarnistych 12,5 dag sera mascarpone wiórki kokosowe szczypta soli   Przygotowanie: Kaszę jaglaną wsypujemy na sitko o bardzo drobnych oczkach i dokładnie sparzamy wrzącą wodą, odcedzamy. Gotujemy do miękkości w wodzie z dodatkiem szczypty soli, odcedzamy. Hartujemy zimną wodą. Herbatniki umieszczamy w foliowym woreczku i rozgniatamy dokładnie wałkiem do ciasta. Możemy je też zmiksować blenderem. Śmietanę podgrzewamy, ściągamy z ognia, dodajemy połamaną na drobne kawałki czekoladę i mieszamy dokładnie do chwili jej rozpuszczenia. Odkładamy do ostudzenia. Do kaszy dodajemy płynną śmietanę z czekoladą i miksujemy dokładnie blenderem na gładką masę- najlepiej to robić partiami. Do zmiksowanej kaszy dodajemy ser mascarpone, zmiksowane herbatniki i około 5 dag wiórków kokosowych. Masę mieszamy dokładnie i wstawiamy do lodówki na co najmniej godzinę. Jeśli chcecie, możecie dodać do masy np. trochę cukru pudru lub syropu z agawy. Ze schłodzonej masy formujemy niewielkie trufle i panierujemy je w wiórkach kokosowych. Trufle możemy podawać od razu po przygotowaniu.  W lodówce można je przechowywać przez 3-4 dni.   Pozdrawiam serdecznie i życzę smacznego :) - Bernadetta   Czas przygotowania: około 60 minut Koszt przygotowania: około 20,00 złotych 