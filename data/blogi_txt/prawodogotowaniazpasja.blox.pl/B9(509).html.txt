Niedawno odwiedziła nas wspaniała Dziewczyna, która zajmowała się Julcią, zanim Mała poszła do przedszkola. Muszę przyznać, że dobrej opiekunki szukaliśmy długo, ale na nasze szczęście pojawiła się Marta, która nie tylko świetnie dogadywała się z naszą Córką, ale okazała też niezwykle ciepłą i sympatyczną Osobą, z którą można gadać godzinami. Nasze spotkania cieszyły mnie wcześniej i cieszą teraz jeszcze bardziej, bo niestety obecnie rzadko się widujemy. Julcia poszła do przedszkola, a Marta rozpoczęła pracę w innym mieście. W weekend udało nam się jednak spotkać, więc przygotowałam blok czekoladowy, deser z mascarpone i musem z borówek oraz puszysty sernik z musem z borówek.  Na wytrawną propozycję nie miałam już zbyt wiele czasu, więc skleciłam na szybko sałatkę z ryżem, która bardzo nam smakowała. Uroku tej sałatce dodaje przede wszystkim olej z pestek dyni, który nadaje nie tylko świetny posmak, ale fajny zielony kolor.   Sałatka z ryżem   Składniki: 1 szklanka ryżu basmati  1 długi ogórek 12 dużych połówek suszonych pomidorów 10-15 dag żółtego sera 1 pęczek szczypiorku 5 dag łuskanego słoneczniku 4-5 łyżek oleju z pestek dyni sól morska z ziołami pieprz   Przygotowanie: Ryż gotujemy zgodnie z przepisem na opakowaniu. Odcedzamy, hartujemy zimną wodą. Ogórka obieramy, płuczemy, kroimy w drobną kostkę. Suszone pomidory odcedzamy z zalewy i kroimy w cienkie paski. Ser żółty kroimy w bardzo drobną kostkę, a opłykany szczypiorek drobno siekamy. Do ryżu dodajemy pomidory, ogórka, ser oraz 3/4 szczypiorku i łuskanego słoneczniku. Wlewamy olej z pestek dyni i dokładnie mieszamy. Doprawiamy do smaku solą i pieprzem. Przed podaniem posypujemy sałatkę pozostałym szczypiorkiem i słonecznikiem.   Pozdrawiam serdecznie i życzę smacznego :) - Bernadetta   Czas przygotowania: około 30 minut Koszt przygotowania: około 14,00 złotych 