Lato idzie, przynajmniej to kalendarzowe, więc trzeba się do niego przygotować i odsłonić nieco ciała. Wcześniej dobrze się do tego trochę przygotować i zacząć jeść trochę lżejsze dania, które pomogą nam nieco wrócić do formy po długiej zimie. Dietetyczna sałatka wiosenna pozwoli nam nie tylko smacznie się posilić, ale i na długo zaspokoić głód. Jest bardzo prosta w przygotowaniu i przepyszna. Smakuje nawet typowym mięsożercom (patrz mój Połówek). Jest idealna na lekki obiad czy niezbyt późną kolację.   Dietetyczna sałatka wiosenna   Składniki: 1 główka sałaty 4 średnie młode ziemniaki 30 dag pomidora 20 dag ogórka 1 pęczek rzodkiewki 5 jajek szczypiorek 4 łyżki oleju rzepakowego 2 łyżki octu winnego 1 łyżka musztardy francuskiej 1 łyżeczka musztardy sarepskiej 1 łyżeczka miodu akacjowego sól pieprz   Przygotowanie: Ziemniaki skrobiemy, dokładnie płuczemy. Zalewamy wodą i gotujemy do miękkości, studzimy. Jajka gotujemy na twardo, odcedzamy, hartujemy zimną wodą i obieramy. Warzywa dokładnie płuczemy, odsączamy. Pomidora i ogórka obieramy ze skórki, kroimy w cienkie talarki. Olej mieszamy z octem winnym, miodem i musztardami. Doprawiamy do smaku solą i pieprzem. Na 3 talerzach układamy pokrojone w talarki ziemniaki, a na nich kolejno liście sałaty, plasterki pomidora, ogórka i rzodkiewki. Polewamy przygotowanym sosem. Przybieramy ćwiartkami jajka. Posypujemy drobo posiekanym szczypiorkiem.   Pozdrawiam serdecznie i życzę smacznego, Bernadetta   Czas przygotowania: 40 minut Koszt: około 10,00 złotych. 