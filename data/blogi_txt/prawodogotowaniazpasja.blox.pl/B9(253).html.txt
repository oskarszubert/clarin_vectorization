Podczas tegorocznych wakacji odwiedziliśmy dwie restauracje a'la carte: meksykańską i włoską- w obu było pysznie, ale szczegółową relację przeczytacie już niebawem w moim "tureckim wpisie". W czasie pierwszej wizyty, miałam przyjemność spróbować pyszną sałatki z sosem z awokado. Po powrocie do domu, postanowiłam skorzystać z pomysłu i przygotowałam swoją wersję tego dania. Odtworzenie smaku sosu, którego składników- poza awokado- nie znałam, nie powiodło się, ale.... Otrzymałam jeszcze lepszy dodatek, doskonale komponujący się z pozostałymi składnikami. Wyszło pysznie i porcję, która z założenia była przeznaczona dla 3-4 osób, spałaszowaliśmy z Krzyśkiem we dwoje w ekspresowym tempie.   Do przygotowania tej sałatki potrzebne są:   1/2 średniej sałaty lodowej 1 średni pomidor 2 średnie ogórki gruntowe 1 mała puszka kukurydzy 1/2 dużego dojrzałego awokado 1/2 dużej czerownej papryki 1/2 średniego pęczka opłukanej natki pietruszki sok z limonki oraz z cytryny 7-8 łyżek oleju rzepakowego sól pieprz   Sałatę płuczemy, odsączamy z nadmiaru wody, rozrywamy na drobne kawałeczki. Rozsypujemy na dnie szerokiej miski. Paprykę oraz pomidora dokładnie myjemy, usuwamy gniazdo nasienne z papryki oraz zdrewniałą częśc pomidora. Kroimy w drobną kostkę. Warzywa rozkładamy równomiernie na sałacie. Awokado obieramy ze skórki, kroimy na mniejsze kawałki. Kilka listków natki pietruszki odkładamy do dekoracji, pozostałą miksujemy dokładnie blenderem wraz z awokado i olejem rzepakowym. Doprawiamy do smaku solą, pieprzem oraz sokiem z limonki i cytryny. Sosem polewamy warzywa w misce. Posypujemy odsączoną z zalewy kukurydzą. Ogórki obieramy ze skórki, płuczemy i kroimy w średnie talarki. Nożem do dekoracji warzyw wycinamy małe serduszka. Salatkę dekorujemy listkami natki pietruszki oraz ogórkowymi serduszkami.   Smacznego :) 