Zawsze jadałam dużo sałatek, ale odkąd Krzysiek wyjechał, wprost królują na moim stole. Uwielbiam je głównie za nieograniczoną możliwość kombinacji smakowych i za to, że w zasadzie w kilka chwil można z dostępnych w każdym domu składników przygotować zdrowy i pożywny posiłek. Wystarczy, że oprócz warzyw dodamy np. pierś z kurczaka i przyrządzimy sałatkę z roszponką albo z rukolą. Możemy dodać także owoce, które doskonale wzbogacą smak i nadadzą soczystości naszej potrawie. I tu polecam choćby sałatkę z roszponki z grillowanym kurczakiem mango i figami. A jeśli macie w domu nadmiar wędzonego łososia, to również możecie go wykorzystać do przygotowania pysznej sałatki np. z serem gouda pesto rosso. Oczywiście znajdziecie na moim blogu całe mnóstwo innych pysznych kombinacji, więc zachęcam do ich wypróbowania, jak również do tworzenia własnych wariacji smakowych. Sałatkę z kurczakiem i grzankami przygotowałam sobie wczoraj na obiad. Była tak pożywna, że do końca dnia nic już nie zjadłam. Poniżej podaję proporcje dla 1 osoby na obiad lub 2 osób na kolację (bo przecież lepiej się na noc za bardzo nie objadać :D).  Do przygotowania tej sałatki potrzebujemy: 1 małą sałatę rzymską 7-8 pomidorków cherry 10-15 dag piersi z kurczaka 2 kromki pieczywa 2 łyżki startego na grubych oczkach parmezanu 3 łyżki jogurtu naturalnego 1 łyżkę majonezu olej rzepakowy ognistą mieszankę przypraw w młynku sól pieprz   Pierś z kurczaka kroimy w drobną kostkę. Przesmażamy na rumiano na łyżce oleju. Doprawiamy odrobiną soli i ognistą mieszanką przypraw. Pieczywo kroimy w drobną kostkę lub wycinamy z niego nożykiem do dekoracji np. serduszka. 2-3 łyżki oleju mieszamy ze szczyptą soli i ognistej mieszanki przypraw. Wrzucamy pieczywo i dokładnie mieszamy, aby pokryło się olejem. Układamy na papierze do pieczenia i wstawiamy do piekarnika nagrzanego do 180 stopni na około 10 minut, aż grzanki ładnie się przyrumienią. Jogurt naturalny mieszamy z majonezem. Doprawiamy do smaku odrobiną soli i pieprzu. Sałatę płuczemy, odsączamy na sicie. Rozrywamy na nieduże kawałki i układamy na półmisku lub dużym talerzu (najlepiej takim z lekkim wgłębieniem). Posypujemy piersią z kurczaka, polewamy sosem. Przybieramy pokrojonymi na ćwiartki pomidorkami cherry, grzankami i startym parmezanem. Podajemy od razu po przygotowaniu.  Pozdrawiam serdecznie i życzę smacznego :) - Bernadetta   Koszt przygotowania: około 8,00 złotych. 