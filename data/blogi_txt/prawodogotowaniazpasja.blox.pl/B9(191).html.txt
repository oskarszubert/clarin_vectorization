Swego czasu kupowałam gotowe masło klarowane- z lenistwa ? Nie- raczej z braku czasu i obawy o to czy takie domowe masło wytrzyma, zanim je zużyję. Tak mi się bowiem wydawało, że ciężko je będzie nam szybko wykorzystać, a ponadto nie miałam pojęcia, jak długo można je przechowywać. Takie kupne "masło klarowane" to jednak z reguły nie jest prawdziwe masło, a tylko takie z domieszką tłuszczów roślinnych. Nie oszukujmy się- smak potraw, przygotowanych z jego użyciem nie jest idealny, a przecież każdy lubi dążyć do doskonałości...  Kilka miesięcy temu zrobiłam więc sporą ilość domowego masła klarowanego i używając go na bieżąco, zostawiłam także mały słoiczek, który wyciągnęłam z lodówki po przeszło 100 dniach. Masło było idealne, jakbym przygotowała je dwa dni wcześniej. Teraz już takich eksperymentów nie przeprowadzam i klaruję jednorazowo maksymalnie 0,5 kg masła, ale wiem przynajmniej, że przechowywane w lodówce, może stać kilka miesięcy. A jak przygotować dobre masło klarowane ? Otóż sposób jest bardzo prosty i wcale nie wymaga wielkiej filozofii, ani zbyt dużo czasu. 40 dag masła (lub więcej- w zależności od potrzeb) umieszczamy w garnku z grubym dnem. Podgrzewamy na średnim ogniu do czasu całkowitego rozpuszczenia. Ogień maksymalnie zmniejszamy, ściągamy pianę, jaka wytworzy się na powierzchni płynu i smażymy masło do czasu aż będzie niemal przezroczyste. Masło przelewamy do słoiczka, uważając by nie zlać białego osadu z dna garnka. Gdy masło zastygnie w temperaturze pokojowej, wkładamy je do lodówki i używamy do smażenia ryb, kotletów czy warzyw. Do czego tylko będziemy mieć ochotę. W sytuacjach awaryjnych masło klarowane- po wcześniejszym rozpuszczeniu- możemy również wykorzystać do wypieków. Dajemy go wtedy jednak odrobinę mniej od tradycyjnego (mniej więcej o 10-15 %).  Ubytek masła po jego sklarowaniu wynosi około 20 %, dlatego z 40 dag masła powinniśmy otrzymać około 32 dag, z kilograma zostanie nam około 80 dag masła klarowanego.  Pozdrawiam serdecznie :) - Bernadetta   Koszt przygotowania: około 9,00 złotych. 