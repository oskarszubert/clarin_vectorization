Dziś propozycja absolutnie pospolita, choć bardzo smaczna. Placki ziemniaczane znają chyba wszyscy, choć sposobów ich przygotowania jest całe mnóstwo. Można je zjeść z gulaszem, ze śmietaną, z cukrem, z warzywami, itd., itp. Ja proponuję chrupiące placki ziemniaczane zjeść z ze śmietaną i cukrem lub samym cukrem- takie mi bowiem najbardziej smakują :)  Chrupiące placki ziemniaczane   Składniki: 1,5 kg ziemniaków 2-3 jajka 1 średnia cebula mąka pszenna sól pieprz olej rzepakowy Przygotowanie:   Ziemniaki obieramy, dokładnie płuczemy. Połowę ścieramy na tarce do ziemniaków, a resztę na grubych oczkach. Jeśli ziemniaki są bardzo wodniste, odlewamy nadmiar soku. Dodajemy obraną i posiekaną w bardzo drobną kostkę cebulę, jajka, 1/4 łyżeczki soli i 1/4 łyżeczki pieprzu i 1/4 szklanki mąki pszennej. Dokładnie mieszamy. Na patelni rozgrzewamy olej rzepakowy. Nakładamy łyżkę masy i smażymy mały placuszek z obu stron na rumiano. Próbujemy i jeśli smak nam odpowiada, smażymy placki z pozostałej masy. W razie potrzeby doprawiamy masę do smaku solą i pieprzem lub dodajemy trochę mąki pszennej, jeśli masa jest zbyt płynna. Ilość mąki zależy od tego, jak soczyste są ziemniaki i czy odlejecie nadmiar soku, czy też nie. Chrupiące placki ziemniaczane podajemy ze śmietaną i cukrem lub innymi dodatkami, które najbardziej lubimy.   Pozdrawiam serdecznie i życzę smacznego :) - Bernadetta   Czas przygotowania: około 60 minut. Koszt: około 7,00 złotych. 