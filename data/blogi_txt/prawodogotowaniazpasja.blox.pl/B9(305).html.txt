Gdy kupiłam foremki w kształcie niedużych misiów, początkowo myślałam, że chyba ich nigdy nie wykorzystam, ale po pierwszej próbie przyszły następne i następne i teraz co jakiś czas z foremek tych korzystam. A dlaczego ? Bo takie słodziaki smakują nie tylko małym, ale i dużym i nigdy nie musiałam się martwić, że jakiejś babeczki nie zjemy :)   Do przygotowania tych słodkich miśków potrzebne nam są: 12,5 dag dobrej margaryny lub masła 2/3 szklanki czerwonego wina 2/3 szklanki cukru 2 szklanki mąki 4 czubate łyżeczki kakao 4 duże jajka 1 łyżeczka proszku do pieczenia 0,5 szklanki rodzynek królewskich 1/4 szklanki orzechów włoskich 1/4 szklanki żurawiny kandyzowanej 1 tabliczka białej czekolady 40-50 ml śmietany 30 % pisaki spożywcze tłuszcz do wysmarowania formy bułka tarta szczypta soli   Margarynę lub masło rozpuszczamy wraz z cukrem, ściągamy z ognia, dodajemy wino i kakao, dokładnie mieszamy. Żółtka oddzielamy od białek. Gdy składniki wystygną, wbijamy żółtka i miksujemy dokładnie. Wsypujemy półtorej szklanki mąki, dokładnie mieszamy. Białka ubijamy na sztywno ze szczyptą soli. Posiekane drobno orzechy oraz żurawinę i rodzynki obtaczamy w pozostałej mące i dodajemy do reszty składników, dokładnie mieszamy. Dodajemy ubite białka i delikatnie mieszamy. Ciasto wlewamy do foremek w kształcie misiów wysmarowanych dokładnie tłuszczem i wysypanych bułką tartą. Pieczemy około 20-25 minut w temperaturze 160 stopni, studzimy. Śmietanę podgrzewamy i rozpuszczamy w niej połamaną białą czekoladę. Polewą dekorujemy wystudzone misie i gdy czekolada zastygnie dekorujemy misie pisakami spożywczymi. Miłego dnia, Bernadetta   Koszt przygotowania: około 28,00 złotych. 