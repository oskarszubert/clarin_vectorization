Kaszę gryczaną jem średnio raz- dwa razy w tygodniu, a kasze w ogóle co najmniej 4-5 :) Ponieważ w tym tygodniu królował kuskus- raz w Warsie, w drodze powrotnej z Warszawy, gdy moje kiszki zaczęły grać marsza, a we wtorek w pracy, wczoraj postawiłam na kaszę gryczaną. Wychodząc rano z domu, nie bardzo miałam pomysł, co z niej przygotuję, ale wiedziałam, że postaram się coś pysznego... Później przypomniałam sobie, że w lodówce mam dwa nieduże ugotowane buraczki czerwone i botwinkę, którą kupiłam dzień wcześniej. Mniej więcej o 11 opracowałam ogólny zarys posiłku, ale wszystko w całość połączyłam już po powrocie do domu. Starałam się, jak mogłam, aby pokazać Wam jakie pyszne rozgrzewające łódki z łososiem, kaszą gryczaną z buraczkiem i botwinką przygotowałam, ale ogromnym problemem okazał się brak naturalnego światła. Niestety nic nie poradzę na to, że w tygodniu wracam do domu koło 18, więc o tej porze roku o słońcu mogę pomarzyć :( Połączenie kaszy gryczanej z buraczkiem, botwinką i łososiem z orzeszkami piniowymi okazało się niesamowitą ucztą dla zmysłów, dlatego polecam Wam mój przepis na najbliższy obiad :)    Do przygotowania 4 dużych porcji tego dania potrzebujemy: 500 gram surowego łososia norweskiego (podzielonego na 4 równe filety) 30 dag ugotowanych buraczków czerwonych (najlepiej niezbyt dużych) 3 woreczki kaszy gryczanej 100 -150 ml mleka 2 % 100 ml śmietany 30 % 4 łyżki drobno posiekanego szczypiorku 4 czubate łyżki orzeszków piniowych 10 dag małych listków botwinki 4 łyżki oleju rzepakowego 2 łyżki wina ryżowego 1/2 płaskiej łyżeczki chili 1/2 łyżeczki imbiru 1 płaska łyżeczka pieprzu cytrynowego 1 łyżka sosu sojowego 1 łyżeczka miodu sól pieprz papier do pieczenia i gotowania   Do oleju dodajemy wino ryżowe, sos sojowy, miód, imbir, chili oraz pieprz cytrynowy. Dokładnie mieszamy. Marynatą zalewamy filety z łososia i odstawiamy w chłodne miejsce na co najmniej pół godziny. Co kilka minut rybę odwracamy, aby dokładnie się zamarynowała z obu stron. Kaszę gryczaną gotujemy przez 12 minut, odcedzamy, studzimy- kasza powinna być lekko twarda. Dodajemy obranego i pokrojonego w niedużą kostkę buraczka (kilka plasterków możemy zostawić do dekoracji i wyciąć z nich np. serduszka). Wsypujemy drobno posiekany szczypiorek. Wlewamy mleko oraz śmietanę. Doprawiamy do smaku solą i pieprzem. Botwinkę płuczemy, odsączamy z nadmiaru wody. Z papieru do pieczenia i gotowania (ja używam papieru Saga), formujemy 4 łódki- ich boki związujemy białym sznurkiem lub nitką. Na dno łódek rozkładamy równomiernie kaszę z buraczkami, wyrównujemy powierzchnię. Możemy dolać jeszcze odrobinę mleka.  Kaszę przykrywamy warstwą botwinki, na którą układamy po jednym filecie z łososia. Rybę polewamy dwoma łyżeczkami marynaty. Przybieramy uprażonymi na suchej patelni orzeszkami piniowymi, serduszkami z buraczka i listkiem botwinki.  Boki łódeczek dociskamy lekko do siebie, aby ryba się dusiła, a nie suszyła. Pieczemy około 15 minut w temperaturze 160 stopni. Po upływie tego czasu podnosimy temperaturę do 180 stopni i pieczemy jeszcze około 5 minut. Jeśli filety są nieco grubsze, czas pieczenia należy odpowiednio wydłużyć. Podajemy od razu po przygotowaniu.   Pozdrawiam i życzę smacznego :) -Bernadetta Kosz przygotowania 4 porcji: około 50,00 złotych. 