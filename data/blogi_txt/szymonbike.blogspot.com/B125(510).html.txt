Jest lipiec. Czyli czerwiec już minął. Każdy fan szymonbajka jednak dobrze wie, że czegoś w czerwcu brakowało. Właśnie, nie było Trzepaka Miesiąca. Spokojnie, już jest.  Standardowo, zanim go przedstawię, przypomnienie Zasad. Na wypadek jakby jakimś cudem tego bloga czytały osoby bez jakiegokolwiek dystansu i poczucia humoru.   Raz w miesiącu ten niezaszczytny tytuł trafia w ręce kolarza który w  jakikolwiek sposób zaliczył wtopę ze stylówą. I to wszystko. Nie ma  znaczenia nic innego, czy ktoś jest mocny czy słaby, biedny czy bogaty,  biały czy czarny. Chodzi tylko i wyłącznie o stylówę. Jasne? Trzepakiem  miesiąca może być nawet najwybitniejszy zawodnik na świecie. Bo liczy się tylko stylówa. Kropka.  Zasady:  - Wtopa ze stylówą oznacza naruszenie jakiejkolwiek zasady dotyczącej  stylówy w elemencie ubioru który swobodnie mógłby być PRO, gdyby tylko  Trzepakowi Miesiąca się chciało.   - "Trzepak Miesiąca" nie jest równoznaczny z potocznym określeniem "trzepaka". "Trzepak Miesiąca" to nie obelga, to tytuł.  - Rolą Trzepaka Miesiąca jest wskazywanie błędów w dbaniu o stylówę, to bardzo zaszczytna rola.     Nie przedłużam, oto Trzepak Miesiąca na czerwiec: Tak tak, to nikt inny jak znany nam wszystkim Ryder Hesjedal którego stylówa dotąd była zawsze bezbłędna. Wytop, wysoka skarpeta, wszystko zgrane kolorystycznie i tak dalej. Było dobrze. Ale po tegorocznym Giro coś się popsuło.  Bo jeśli po zeszłorocznym, wygranym, jeździł cały rok w customowych, różowych Radarlockach co było klasą samą w sobie, to teraz, musiał sobie pomyśleć "kurcze, bujałem się w różowych oksach jak jakiś pewniacha, a na Giro stałem jak Krystian, w sumie to cały ten sezon cieniuję, nie zasługuję na taką stylówę wysokich lotów". Więc w ramach skruchy odstawił swoje różowe Radarlocki na półkę i pojechał na najbliższą stację benzynową gdzie wyrwał ze stojaka pierwsze lepsze okulary przeciwsłoneczne które pracownik stacji wczoraj wyciągnął z czipsów i powiesił w nadziei na dodatkowy zarobek. Ryder po prostu wiedział, że skoro na szosie w tym roku żadnego tytułu nie zdobędzie, to jego ostatnią szansą jest tytuł Trzepaka Miesiąca. Udało się. Moje gratulacje! 