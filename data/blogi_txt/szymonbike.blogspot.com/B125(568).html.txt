...czy jadąc po raz setny na tę samą niedzielną rundę bo jest lampa stulecia i nowy asfalt i w ogóle super,     ..czy jadąc po raz pięćsetny na kolejnego ogóra którego masz sporą szansę wygrać bo masz nogę życia,      ...czy spędzając cały weekend w centrum handlowym żeby nachapać się na super promocjach w noc wyprzedaży,      ...czy siedząc w niedzielę w pracy bo już jesteś o krok od dorobienia się Cervelo R5 na które ciułasz od 3 lat,     ...czy nawet jeśli pokonasz wszystkich swoich ziomków z niedzielnej rundy ustanawiając przy okazji kilka nowych KOMów na Stravie, czy nawet jeśli wygrasz tego pięćsetnego ogóra w karierze wygrywając mikrofalówkę i bon na wakacje w Egipcie, czy nawet jeśli nakupujesz sobie za ułamek ceny to wszystko o czym od dawna marzyłeś i czy nawet jeśli po tym weekendzie w końcu zamówisz sobie to swoje Cervelo R5 (po czym rzecz jasna niedługo później przejedzie Cię tramwaj),     ...to zastanów się, czy ten weekend będzie tym który będziesz mógł potem długo wspominać. Czy w ten weekend zrobisz akcję którą będziesz mógł potem z dumą opowiadać swoim kompanom na kofibrejku czy przy piwku. Czy ten weekend będzie w jakiś tam sposób wyjątkowy.     No właśnie, nie będzie. A może być. Wystarczy, że zastanowisz się nad tym błędnym kołem wiecznego powielania w kółko tych samych czynności, weekend w weekend, miesiąc w miesiąc czy rok w rok, nad rutyną wciąż tych samych zajęć które robisz bo tak już jest, bo tak robiłeś zawsze więc zrobisz i tym razem. Wystarczy, że zdasz sobie sprawę, że możesz się z tego na chwilę wyrwać i zrobić coś ciekawszego. Na przykład przyjedziesz do Sobótki na Mistrzostwa Polski w Kolarstwie Szosowym. I spędzisz przyjemnie weekend. Kibicując. Na przykład na podjeździe pod Tąpadłę. Malując napisy, przebierając się za Borata, drąc ryja czy robiąc masę innych zabawnych akcji, które potem będziesz mógł wspominać z pewnością dłużej niż spacer po alejce centrum handlowego czy wachlarz w ucieczce na pucharze zastępcy sołtysa jakiejś kolejnej dziury. Serio. Niedziela. Sobótka. Start 11.30. Tyle. Do zobaczenia. 