Poszedłeś zrobić 8 godzinny trening szybkości metodą ciągłą. Złapała Cię ulewa. Życie. Wracasz przemoczony, ubłocony i zmęczony. Rzucasz w kąt swoją amelinową meridę z czarną owijką. Ściągasz czarne buty i uśmiechasz w myślach bo wiesz, że nic nie musisz z nimi robić. Brudu i tak nie będzie widać. Możesz się teraz rozwalić przed telewizorem z paczką czipsów i dalej zalewać swoje nieogolone nogi. Kolejny sukces pragmatyzmu.  Nie. To Ciebie nie dotyczy. Ty jesteś EuroPRO. I stosujesz się skrupulatnie do 7 zasady OREC Euro. Twoje buty są białe. I takie mają być zawsze. Nawet jeśli złapała Cię najgorsza burza i uciekałeś przed nią na skróty przez Strade Bianche które zamieniły się w najgorsze bagno. Jutro też będzie trening, a Ty nie jesteś trzepakiem hołdującym pragmatyzmowi więc musisz wyszorować swoje EuroPRO buty żeby były nieskazitelnie czyste. Bylejactwo to nie dla Ciebie. Oto instrukcja jak wypucować swoje białe obuwie żeby znowu było białe, czyli EuroPRO.     Metod jest kilka. A raczej środków. Nie wiem który jest tym najskuteczniejszym. Nieważne. Wymieszaj wszystkie, stwórz belgijski kociołek pedanta. Wymieszaj wszystko co tylko masz pod ręką i nada się do wyszorowania Twoich EuroPRO butów. Płyn do mycia naczyń. Proszek do prania. Cytryna. Mydełko odplamiające. Odtłuszczacz. A najlepiej środek do mycia silników, bo jest jak neocapsiderm przy zwykłych odtłuszczaczach z Twojego sklepiku rowerowego które są o wiele słabsze i droższe. Zalej ciepłą wodą. I za pomocą gąbki, a najlepiej szczotki szoruj. Szoruj wytrwale. I jeszcze trochę. Jak już Ci się nie będzie chciało przypomnij sobie jaką górę pieniędzy na nie wydałeś i że cała ta inwestycja w Stylówę pójdzie na marne bo Twoje buty będą wyglądać tak jakby ktoś przedzierał się w nich przez bagna żeby łowić ryby swoją wędką shimano. Szoruj do skutku, wystaw na słońce. Na pewno wyjdzie zza chmur bo lubi EuroPRO kolarzy. Voila.  Jest jeszcze jeden sposób. Dla tych którzy mają dużo siateczki jak np. w mavicach. Sposobem owym jest spray do mycia dywanów. Np. Tuba. Ja siateczki nie mam i sposobu nie testowałem ale ludzie mówią, że to jest to. Bądź PRO. Dbaj o to co masz. 