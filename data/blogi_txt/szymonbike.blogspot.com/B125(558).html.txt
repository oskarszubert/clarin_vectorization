Szymonbike to wbrew pozorom nie tylko Szymon. Być może kojarzycie z niektórych postów z weekendowych tripów albo z konkursowych losowań pewnego wesołego gościa. Najwyższy czas Wam go oficjalnie przedstawić. Panie i panowie, oto Karol. Mega mocarz polskiej sceny MTB który ku uciesze przeciwników ma obecnie bana dzięki beznadziejnej życzliwości włodzarzy jego byłych klubów. Ale nieważne. Najważniejsze, że to dobry ziom i dlatego często pożyczam mu to i tamto. Tym razem pożyczyłem mu SzymonbikeKIT za co Karol odwdzięczył się wspaniałą recenzją. Oto i ona:     W ubiegły weekend miałem niewątpliwą  przyjemność testować premierowe ciuchy SzymonbikeKIT prosto od Vitesse. 2 komplety różniące się nie tylko kolorystyką co już zdążyliście zauważyć  ale też rozwiązaniami dotyczącymi wkładki, rękawków etc.  Zacznę  od kwestii estetycznych. Wiem ile Szymon poświęcił czasu na ich  zrobienie i domyślam się jak bardzo mu zależało żeby wyszło  zadowalająco. Moim zdaniem oprócz zhejtowanych już spodenek w białej  wersji jest naprawdę spoko. I nie mówię tego jako klakier Szymonbike'a.  Moje rozbuchane ego nie pozwoliłoby mi założyć na siebie jakiegoś syfu  Myślę, że są eleganckie i stonowane i w takiej kompozycji większej ilości osób podpasują niż na odwrót.  A teraz te najmniej istotne rzeczy dotyczące wygody i zupełnie nieistotnej praktyczności  Koszulki:  rękawek z cienkiej lycry spowoduje że poczujesz się lepiej ze swoim bickiem. Jeśli jednak przesadziłeś ze sterydami to może być Ci ciężko  się w nie wcisnąć. Przylegające i trochę dłuższe od standardowych. Jak  dla mnie są jak najbardziej PRO. Rozciągliwa lycra jest też na klacie.  Jest to zatem patent zbliżony do ostatnich tendencji w światowym  peletonie. Czyli PRO.  Koszulki były w dwóch wersjach jeśli chodzi  o suwak. ¾ albo pełny. Pełny jest obowiązkowy do rozpięcia koszulki na  20 kilometrowym podjeździe i wyeksponowania swojej klaty Rasmussena ze zwisającym kolumbijskim pół metrowym krzyżem. Chyba trochę zjechałem z  tematu, ups. Ale tak jest. Ma powiewać a nie zbierać powietrze na  spadochron.  Podsumowując,  koszulki pretendują do bycia PRO. Do zachwytu jednak zabrakło odrobinę z racji ciut za dużego rozmiaru. Były lekko za duże i pozostawiały nieprzyjemnie odstające fałdki. No chyba że to na brzuchu, jak tak to  przepraszam.  Spodenki  : najważniejsza rzecz, przyczyniająca się do komfortu lub jego braku  podczas 8 godzinnych treningów- wkładka. My takowych nie robiliśmy, ale też trochę czasu spędziliśmy w siodle. Ja nie odczułem żadnego dyskomfortu, nie odnotowałem żadnych obtarć, co mi się zdarzało ostatnio  przy innych spodenkach. Wkładka zatem prima sort. Kolejnym godnym  odnotowania aspektem są wykończenia nogawek, podobne do tych które  pojawiły się w koszulkach. Wyglądają kozacko, przyjemnie przylegały do  moich zalanych nóg.   Ponadto istotną rzeczą jest sposób poprowadzenia  szwu o czym szymonbike już wspominał. Może on podziałać na korzyść lub  niekorzyść w percepcji naszego wytopu lub jego braku na tyłku. Tutaj  wygląda na to że jest w porządku.   Należy jednak zwrócić uwagę, że ocenę trwałości i jakości ciężko jest postawić po kilku użyciach. 