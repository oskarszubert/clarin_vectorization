Tak jak zapowiadałem, będę robił więcej recenzji. Taka już kolej rzeczy, skoro tyle tu o ciuchach. Zawsze ktoś będzie mógł skorzystać z czyjejś opinii zanim sam wyda swoje ciężko zarobione pieniądze. Żeby to wszystko trzymało się kupy wymyśliłem schemacik którego mam zamiar się trzymać. Poza opisem wrażeń będę piał z zachwytu wypunktowując "co jest PRO" albo wytykał wtopy pisząc "co jest trzepackie" i do tego na koniec ocena w pięciostopniowej skali: 1: Trzepackie 2: Średniawka 3: Ujdzie w tłumie 4: Spoko 5: PRO Lepsza by była dziesięciostopniowa ale nie ma już tyle pomysłów na określenia hehe.  No, to zaczynamy. Na pierwszy rzut idą dwa produkty nadesłane przez dobrych ludzi z velo .    Jarek Górecki Potówka Accent Ultra - 74,90 zł  Dawno już przeminęły czasy kiedy pod koszulkę zakładało się zwykły tiszert. I bardzo dobrze. Potówka to niezbędna i praktyczna rzecz. Dobrze uszyta odprowadza pot na zewnątrz dzięki czemu czujemy się bardziej komfortowo. Tak właśnie jest z Accent Ultra. Przejeździłem w niej kilkanaście treningów. I w upale i na ostrej zagince. Dawała radę. Ciężko to zauważyć gołym okiem, ale potówka jest uszyta z trzech różnych materiałów, które jak najbardziej zdają egzamin. Bo dzięki temu jest ona nadzwyczajnie rozciągliwa i pomijając to, że nie da się jej podrzeć przy zakładaniu i ściąganiu jak to bywa z innymi, to mamy sporo przestrzeni do ewentualnego dopakowania bicka czy po prostu roztycia się :) Jarek Górecki   Cała potówka jest uszyta z gładkiego materiału, jedynie w miejscach gdzie najmocniej się pocimy jest podziurkowana. Sensownie. Model który testowałem miał długie rękawy co nie jest moim ulubionym wyborem na rower bo istnieje zagrożenie, że będą one wystawać spod rękawków a to już zalatuje trzepactwem. No ale taka potówka jak ta, poza rowerem nada się świetnie też np. do biegania. I ostatni niuans. według producenta, włókna  z których jest ona uszyta zawierają jony srebra. Tak tak, prawdziwa klasa premium. Dzięki temu ma ona nie śmierdzieć nawet po Twoim sześciogodzinnym treningu szybkości metodą ciągłą. I to chyba faktycznie się sprawdza, ale ja akurat się obijam i trenuję jak młodzik więc ciężko mi ocenić. Tyle. Czas na podsumowanie.    Jarek Górecki    Co jest PRO :  Nie ma doszytej metki tylko nadrukowaną - nic nie gryzie w kark Jest wyjątkowo rozciągliwa, nie da się jej podrzeć Dobrze przylega do ciała Ma jony srebra - premium!  Co jest trzepackie:  Długie rękawy mogą wystawać spod koszulki a to już jakby nie patrzeć trzepactwo Nie przekonuje mnie zbyt wysoki kołnierzyk  Ocena : 4 Ocena 4 czyli spoko. Bo to bardzo dobra potówka. Ja będę w niej jeździł regularnie.    Nakolanniki Lombardia - 59,90 zł Czyli ocieplacze na kolana. Krótsze nogawki. Żadna filozofia. Niby wszystko to to samo ale nie do końca. Ten model jest uszyty z cieplejszej lycry, tej z przyjemnym meszkiem od wewnątrz. Więc na pewno wystarczająco grzeją. Są dobrze skrojone i mają porządne gumki więc dobrze leżą. Są całe czarne z jedną tylko metką na tyle, PRO. I jeszcze jedno, moje poprzednie nakolanniki sięgały zbyt wysoko co powodowało obtarcia. Te sięgają do połowy uda i to jest ok. No naprawdę nie mam się do czego przyczepić. Punktujemy.     Co jest PRO:  Przyjemny, ciepły materiał Minimalistyczny wygląd Odpowiednia długość, z tym że..  Co jest trzepackie:  ..rozmiar który testowałem to L/XL a tak się składa, że moje nogi do anabolicznych kopyt nie należą więc ktoś kogo natura obdarzyła lepszą dawką hormonów albo po prostu lubi ciastka, może mieć problem.  ( POPRAWKA - okazało się jednak, że dostałem rozmiar M także wszystko gra! )  Ocena : 4  Świetne nakolanniki, nic więcej nie potrzeba. Ale najwyższej oceny nie dostaną przez tą wtopę z rozmiarówką. Chyba, że to zamierzony ruch producenta motywujący do wytopu? Jak tak to zwracam honor. 