Czasami wchodzę sobie w statystyki bloggera, ale nie po to, żeby podniecać się ilością wyświetleń bo to straszny kwas, tym bardziej chwalenie się tym. Wchodzę sobie bo mam tam taki fajny widżet który mówi mi, przez jakie hasła wpisywane w google, trafiają do mnie czytelnicy. Trafiają się niezłe kwiatki typu "Mario Cipollini król", "oklej podróbki", "jakie skarpetki do garnituru" i tak dalej. Muszę zacząć to spisywać. Piszę teraz o tym dlatego, że ostatnim popularnym hasłem jest "szymonbike golenie"..     A więc chcecie wiedzieć jak sobie ogolić nogi tak? Dobrze, powiem Wam. W końcu wiosna chyba nareszcie powoli nadchodzi. Nie wiadomo kiedy uderzy z całym impetem. Bo wyobraź sobie sytuację. Umówiłeś się wcześnie rano na trening. Wstajesz i patrzysz, że to jest ten dzień kiedy pierwszy raz w roku wyjdziesz w krótkiej nogawce. Jesz śniadanie i patrzysz, że już prawie jesteś spóźniony na ustawkę. A noga nieogolona. Dramat! Lepiej się zabezpieczyć i na spokojnie, porządnie ogolić nogi na wypadek ataku lampy. Istnieje kilka sposobów, ale nie będę ich opisywał. Nie próbowałem wszystkich, więc nie będę się wypowiadał skoro się nie znam. Opiszę jeden sprawdzony, z którego korzysta znakomita większość kolarzy, w tym ja sam. Jeśli całą zimę szprycowałeś się testosteronem i urosły Ci kudły którymi zawstydziłbyś goryla, zacznij od maszynki do strzyżenia. Zdejmij nakładkę i przytnij możliwie jak najwięcej jesteś w stanie.  Właź do wanny i namydl sobie nogi. Mydłem. Pianka do golenia jest okej, ale po pierwsze schodzi jej od groma a po drugie kiedy za długo przytrzymasz ja na skórze może być niewesoło. Zawsze możesz też skorzystać z Rapha Shaving Cream za jedyne 20 euro!  Weź do ręki nowiutką maszynkę do golenia, najlepiej zakoś ją siostrze, bo maszynki Twojej siostry są stworzone do golenia nóg a nie twarzy. I zacznij się golić, od dołu do góry.  Spłukuj co chwilę ostrze albo obstukuj o krawędź wanny bo zapchasz ją swoimi kudłami, koksiarzu. Uważaj na siebie. Nie zatnij się. Łyda jest w miarę prosta. Łatwo się zaciąć na piszczelu i achillesie. Kolano to już wyższy level. Jak jesteś wytopem to masz najtrudniej, ale jak się zalałeś to nie masz się o co lękać. Kiedy jednak odstają Ci kości tu i tam i się gubisz to próbuj zmieniać ugięcie nogi, tak żeby Ci się układała w miarę równo tam gdzie masz golić. Udo to już banał. Ogół całą nogę, nie tylko do tanlajna jak to niektóre trzepaki mają w zwyczaju. Spłucz mydło/piankę/Rapha Shaving Cream. Teraz jest ważny punkt, sporo z Was mogło tego nie wiedzieć, zawsze, ale to zawsze świeżo ogoloną nogę wycieraj świeżutkim i nowiutkim ręcznikiem. Jak o tym zapomnisz i wytrzesz tym którym już od kilku dni się wycierasz to masz spore szanse na nieciekawe diody i inne syfy na całej nodze. Użyj tego czego używasz po goleniu, np. Rapha Post-Shave Lotion za jedyne 25 euro! Voila! Ciesz się swoją wspaniale ogoloną nogą, pokaż siostrze że masz gładsze nogi od niej, no chyba, że obawiasz się, że będzie się wściekać o tę maszynkę którą jej skroiłeś, to wtedy nie. 