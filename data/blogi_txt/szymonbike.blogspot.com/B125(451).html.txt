Odwiedził mnie wczoraj Sebastian, dobry kolega z którym ścigałem się w ks szurkowski w ostatnim roku juniora. Sebastian chce znowu zacząć jeździć więc nakupował sobie trochę ciuchów na zimę. Powiedział mi jakie a ja pomyślałem, że kurcze, stylówa na zimę wydaje się banalna ale jednak nie każdy ogarnia to jak należy. Tak więc, szybki odcinek dla tych co chcą wyglądać PRO nawet wtedy kiedy za oknem syf i mróz.     Ten odcinek stylówy sponsoruje kolor czarny. Powiesz, że to ponure i nudne? Nie mogę się z tym nie zgodzić. Ale myślę, że względy praktyczne mają zimą mega znaczenie. No i czerń jest elegancka. Zresztą i tak większość elementów zimowych ciuchów można dostać tylko w tym kolorze więc najłatwiej i najładniej jest skomponować wszystko właśnie na czarno. Weźmy takie ochraniacze na buty, ciepłe rękawiczki, czapkę, spodnie z windstopper'a, ciężko znaleźć coś kolorowego z takich rzeczy. I dobrze. Niech się wszystko komponuje.        Nie róbmy z siebie choinki, nawet pomimo tego, że zbliża się okres świąteczny. Białe ochraniacze, niebieskie rękawiczki, kurtka jakiejś zawodowej ekipy itd. itp. Wszystko być może samo w sobie jest spoko ale w takim zestawie to już trzepactwo po całości. Siłą rzeczy w zimę mamy na sobie trochę tych ciuchów więc nietrudno o taki trzepacki miksik.     Ok, więc stanęło na czerni. Wszystko pięknie tylko z tego wszystkiego zrobił nam się jakiś żałobny kondukt. Trzeba coś z tym zrobić, dorzucić w sensownym miejscu trochę koloru. Mam 3 pomysły. Pierwszy to buff. Jest tyle fajnych wzorów, że głupio by było nosić czarny. Drugi pomysł to lekka kurtka jako ostatnia warstwa. Prawie każda porządna kolarska kurtka niezależnie od koloru będzie ok. Poza tym to jest sposób na poprawienie stylówy tanim kosztem w wypadku gdybyśmy mieli pstrokatą, trzepacką, ciepłą  kurtkę. Nie trzeba kupować nowej, drogiej grubej kurtki z windstopper'u, wystarczy tania cienka kurtka na wierzch i problem z głowy.     A trzeci pomysł to jak mogłoby być inaczej - okularki! Wyobraź sobie cały idealnie zgrany czarny komplecik a na nosie na przykład radary retina z soczewkami fire iridium, najlepsza stylówa jaka może być na teraz. 