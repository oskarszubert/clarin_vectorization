Jak kiedyś będziesz miał to szczęście i wyskoczysz na zgrupkę w ciepłe kraje to zrób pewien test. Wrzuć na facebook'a zdjęcie na którym dobitnie widać jak Ci dobrze, ciepło i przyjemnie. I obserwuj reakcje.     Każdy z nas obraca się w innym towarzystwie ale jestem pewien, że u sporej większości z Was odzew będzie bardzo podobny. Pojawią się komentarze typu "a tutaj zima i syf za oknem", "nie torturuj nas już", "nie za dobrze ci?", "a u nas mróz i śnieg" albo najmocniejsze wersje typu "nienawidzę Cię za to zdjęcie".     Coś Wam powiem, to jest mega słabe. Całe to hejtowanie ssie. A wiecie co jest jego źródłem? To jest nic innego tylko użalanie się nad sobą. A skąd się bierze użalanie? Z egoizmu. Tak nie inaczej. JA mam gorzej. U MNIE jest zimno. JA zostałem w domu. JA jestem pokrzywdzony. I tak dalej. Zastanówcie się nad tym i zobaczycie, że całym źródłem Waszej niechęci, zazdrości i tego typu negatywnych emocji jest Wasze sobkowate zapatrzenie tylko i wyłącznie w siebie.     Czemu nikt z nas nie potrafi się cieszyć cudzym szczęściem? Czemu kiedy komuś życzymy wszystkiego najlepszego i potem mu się dzieje coś dobrego to pałamy do niego niechęcią? Czemu kiedy komuś coś wychodzi dobrego, wyjeżdża na wakacje, zdobywa kupę kasy, coś wygrywa to zaczynamy na niego psioczyć? Czemu nie możemy po prostu się cieszyć, że komuś jest dobrze kiedy nam jest gorzej? Kiedy to my będziemy w Calpe a ktoś inny zostanie na warszawskim blokowisku to czy wtedy będziemy go przepraszać? Nonsens. To tak jakby kogoś opieprzyć za to, że przysłał nam pocztówkę z wakacji wtedy kiedy my musieliśmy zostać w pracy i czujemy się pokrzywdzeni.      Przestańmy być takimi sobkami. Jak Twojemu znajomkowi przydarza się coś dobrego to zamiast poddawać się zazdrości to mu pogratuluj czy coś. Bądź PRO, bądź dobrym człowiekiem a nie jakimś zawistnym egoistą :) 