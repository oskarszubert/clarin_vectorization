Nissan Trek  Nadchodzi taki czas, że "siada psycha". Przynajmniej niektórym. Mało słońca, monotonny trening, kiepska pogoda, słaba noga czy pusty portfel to tylko czubek góry powodów do dołka motywacyjnego. Cały temat znam z autopsji bardzo dobrze bo każdego chyba roku miałem z nim do czynienia ale teraz nareszcie nie mając żadnego ciśnienia mogę zobaczyć w czym problem z odpowiedniego dystansu. I co widzę? To, że źródłem problemu jest nasza własna głowa. Głowa która bombarduje nas masą w większości bezzasadnych myśli. "nie chce mi się", "i tak go nie objadę, nie ma sensu", "ale mi nie idzie, olać to". "znowu pada, zostaje w łóżku", "po co tak się katować i tak nic z tego nie będzie" itd. itp. A my poddajemy się tym negatywnym myślom i zamiast zrobić kolejne powtórzenie, skręcić na kolejną rundę albo dobiec kawałek dalej kończymy trening o ile w ogóle zdołaliśmy na niego wyjść. Tak nic się nie osiągnie, co najwyżej jakiś piąty sektor na mazovii. A nie o to Wam chyba chodzi. Najlepiej byłoby odrzucać wszystkie takie negatywne myśli ale to już wyższa szkoła jazdy dla buddyjskich mnichów ;) A teraz moje drogie dzieci tytułowa bajeczka motywacyjną na dobranoc na którą trafiłem właśnie w książce napisanej przez buddyjskiego mnicha i pomyślałem, że jest niezłym motywatorem. Pewnego razu jajko orła wpadło do kurzego gniazda. Orzełek wylągł się i wyrósł razem z kurzym stadem. I przez całe życie zachowywał się jak inne kury, dziobał sobie w piasku i myślał, że jest kogutem. Grzebał w ziemi, piał i gdakał. Potrafił też zatrzepotać parę razy skrzydłami i przelecieć mały kawałek. Jak to koguty potrafią. Mając już dobrych parę lat zobaczył na niebie wielkiego pięknego ptaka majestatycznie szybującego ledwo poruszając szeroko rozpostartymi skrzydłami. Zapytał kurę stojącą obok - co to za ptak? - to jest orzeł, król ptaków, ale Ty tam nie patrz, my jesteśmy inni. Więc orzeł przestał patrzeć i wrócił do grzebania w ziemi. I umarł myśląc, że jest tylko kogutem. Nie będę nic dodawał bo wierzę w Waszą inteligencję ;) 