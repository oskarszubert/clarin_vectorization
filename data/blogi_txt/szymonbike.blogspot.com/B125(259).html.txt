Przed nami ostateczna rozgrywka w walce o glorię, chwałę i bogactwo w postaci okularków BBB. Ostatnie kilometry w walce o jak największą ilość lajków pod zdjęciami w galerii konkursowej. Na czele z bezpieczną przewagą trzyma się odjazd dwóch śmiałków. Jako pierwszy, z 400 lajkami, gość z Konina który zerwał z koła na około 100 lajków Bartka z Maydaya który zaatakował od samego startu i na początku tygodnia długo był liderem ale najwyraźniej już mu odbijają korby i pewnie zaraz odetnie mu prąd.  Dalej, z nikłymi szansami na dojście, ale ambitnie i wspólnie goni grupka 3 gości którzy zebrali po około 100 lajków na głowę. Wśród nich Szymon Wilk który wg. mnie wydawał się murowanym faworytem. Za tą grupką zawisł jeszcze Bartek którego stylówa również zasługuje moim zdaniem na lepszą pozycję ale kto wie, może jeszcze łyknie fiolkę z jakąś guaraną czy czymś i podgoni? Tego nie wiadomo. Za to wiadomo, że bez jakichkolwiek szans pozostali Ci którzy zatrzepali się w towarówie. Tak to już jest, czasami trzeba przełknąć gorycz porażki. Patrząc na ogromną przewagę dwóch liderów nasuwa się pytanie, czy aby na pewno osiągnęli ten piękny wynik w sposób w 100 % legalny? Dochodzą do mnie głosy, a to z WADA a to od niezależnych amerykańskich szpiegów, że tutaj mogły zagrać prośby o lajki rozsyłane do znajomych mimo, że wyraźnie prosiłem żeby tego nie robić. Kto wie czy to się nie skończy dyskwalifikacją? I końcówka wyścigu rozegra się finiszem z trzy lub czteroosobowej grupki pościgowej? Ja tam nie wiem, nic nie mówię. To Wy macie na to wpływ, więc jeśli jeszcze możecie to lajkujcie tych którzy na to najbardziej zasłużyli - o tutaj! 