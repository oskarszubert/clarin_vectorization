Dziś kontynuacja uszatego wątku, tym razem w postaci czapki- misia. Czapka-miś ma działanie rozbrajające. Zdecydowanie nie można krzyczeć na kogoś w czapce-misiu (na przykład o to, że od miesiąca nic nie pisze na blogu). Minus jest niestety taki, że w czapce-misiu traci się wszelki autorytet. Spróbujcie strzelić focha, mając na sobie taką czapkę (zero efektu, bo Wasz chłopak tylko się śmieje i z pobłażliwym uśmiechem klepie Was po głowie). Albo wykłócać się z kimś w kolejce na poczcie (nie żebym się kiedykolwiek kłóciła, tak teoretyzuję).   Dżinsy to najnowszy zakup, do którego zostałam zmuszona po tym, jak rozdarłam na kolanie moje ulubione lewisy. Nagle okazało się, że wszystkie dżinsy w mojej szafie mają albo dziury, albo łaty. A że akurat trafiłam na weekend zniżek (też macie wrażenie, że ostatnio dosłownie co tydzień jakiś magazyn modowy robi akcję rabatową?), długo się nie zastanawiałam. Tym razem zdecydowałam się na Lee, głównie ze względu na... kształt kieszeni. Bardzo podobają mi się te zaokrąglone rogi - moim zdaniem są o wiele zgrabniejsze niż tradycyjne, kanciaste. Zobaczymy, jak sprawa będzie wyglądać po kilku praniach, ale póki co dżinsy spisują się świetnie: są idealnie dopasowane, wygodne i dobrze "siedzą" w talii. No i kierowcy jakby chętniej na pasach przystają ;) PS Te plakaty w tle to nie żaden przekaz podprogowy. Nienawidzę hip-hopu.       czapka miś - Celapiu (przecena)  płaszcz - Mango koszula (męska) - ciucholand dżinsy - Lee, model Scarlett (akcja rabatowa Grazii i Twojego Stylu, -20%)  teczka - SklepVintage.pl buty - Russell   Bromley / Plac Nowy 