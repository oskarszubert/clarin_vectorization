Jeśli obserwujecie mój paźwiatrak, to choćbyście nie wiem jak się starali, raczej nie udało Wam się przegapić informacji o tym, że za kilka dni lecimy z Dzióbkiem do Paryża (ponieważ podniecam się tym faktem jak nienormalna). Przygotowania trwają na całego: przeglądam przewodnik, planuję trasy, drukuję mapki, ba, nawet jeżdżąc na rowerze (raz nawet bagietką w koszyku - tak się wczułam), powtarzam francuskie zwroty (Je ne comprends pas. Parlez plus lentement, s'il vous plaît.).     Przed wyjazdami do Barcelony i Rzymu bardzo mi pomogliście, dlatego tym razem też chciałam Was poprosić o wskazówki. Lecimy na 6 dni (4 pełne + 2 przylotowo-odlotowe). Będziemy mieszkać w dzielnicy Montmartre. Wiadomo, że główne atrakcje musimy zaliczyć, ale może znacie jakieś mniej popularne, a ciekawe miejsca, fajne knajpy lub kawiarnie, albo macie jakieś złote rady, które mogłyby pomóc człowiekowi odwiedzającemu miasto po raz pierwszy (np. Paris Museum Pass - oui ou non? karta Paris Visite czy lepiej karnet?). Wszelkie rekomendacje, impresje, dygresje oraz linki do Waszych (lub cudzych) blogowych wpisów z relacjami z Paryża również mile widziane. Z góry wielkie merci! 