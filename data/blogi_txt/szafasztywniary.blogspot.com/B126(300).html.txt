Wyobraźcie sobie pięcioletnie dziecko, które jakimś cudem ląduje w fabryce cukierków. To ja w krakowskiej pracowni de Mehlem :) Trochę mi wstyd, że mieszkam w Krakowie, a o istnieniu tej manufaktury dowiedziałam się dopiero teraz. Zwłaszcza że firma nie działa od wczoraj, tylko od 1940 roku! Ale to nic, szybko nadrabiam i jestem na najlepszej drodze do tego, by z totalnej ignorantki zmienić się w prawdziwą demehlemową groupie.  A to dlatego, że całkowicie "urzekła mnie ich historia". Firma produkuje torebki od 70 lat i tę tradycję widać i czuć w pracowni na każdym kroku. Właściwie gdyby nie kalendarz wiszący na ścianie, można by się zastanawiać, który mamy rok. Jeszcze żadna z moich blogowych "wizytacji" nie sprawiła mi tyle radości. Zwoje przepięknych skór, terkot starych maszyn, a przy pracy najprawdziwsze mistrzynie kaletniczego rzemiosła. W ogóle nie chciałam stamtąd wychodzić! Na szczęście Filip de Mehlem, właściciel, to człowiek o anielskiej cierpliwości. Oprowadzał mnie po pracowni, tłumaczył wszystko jak dziecku i odpowiadał na moje najbardziej laickie pytania.  Cała produkcja odbywa się na miejscu - wszystkie torebki są w 100% Made in Cracow. Trzy panie kaletniczki produkują wspólnie ok. 70 egzemplarzy miesięcznie. Czas wykonania jednej torebki zależy od złożoności modelu - czasem zajmuje to kilka godzin, a czasem nawet kilka dni. Szczerze mówiąc, nie miałam pojęcia, że jest to tak skomplikowany proces, i obserwując, jak Filip wykrawa ze skóry kolejne elementy, których istnienia nawet nie zauważam przy zwykłym użytkowaniu torby, przeżywałam szok za szokiem.  Nie mniej zaskoczona byłam poziomem dopieszczenia klienta. Oprócz tego, że może on wybierać spośród niezliczonej liczby gotowych produktów, ma również możliwość zamówienia torby, która zostanie wykonana specjalnie dla niego. Albo wybiera jeden z już istniejących wzorów i sam określa kolory, rodzaje skór, okucia, podszewkę, wykończenia, dodatki (kieszonki, zawieszki, serduszka itd.), ba, nawet kolor nici (!) albo... wspólnie z właścicielem opracowuje od podstaw zupełnie nowy projekt - własną "torebkę marzeń". Na tym nie koniec. Można również swoją torebkę "podpisać" za pomocą blaszki z wygrawerowanym imieniem, inicjałami czy dedykacją. Słowem, full wypas customizacja i personalizacja.  No dobra, wiem, o czym teraz wszyscy myślą: a ile taka przyjemność kosztuje? Wszystko zależy od modelu, rodzaju skór i przede wszystkim wkładu pracy. Projektując torebkę od podstaw, najpierw opracowuje się szkic i szablon, potem tworzy "wersję demo", którą następnie dopracowuje się zgodnie z uwagami klienta, i dopiero wtedy szyje się torbę właściwą. Jak się można domyślić, nie jest to tania zabawa. Ceny gotowych torebek wahają się od 300 do ok. 1000 zł, a przy specjalnych super hiper zamówieniach mogą dochodzić nawet do kilku tysięcy. Ale, ale - do końca kwietnia każdy, kto przy zamówieniu internetowym poda hasło "RYFKA", otrzyma 10% zniżki ;)  W najbliższym czasie de Mehlem szykuje sporo nowości. Firma przymierza się do stworzenia kolekcji męskiej (jest już zalążek w postaci teczki i kilku toreb podróżnych), a także tańszej linii "Young" (aktualne klientki firmy to panie od trzydziestki w górę). Planowany jest również lifting strony internetowej oraz uruchomienie sklepu na Facebooku. No i jak dla mnie absolutny hit: powstanie limitowana seria kuferków a la Dr. Quinn z oryginalnymi okuciami, które zachowały się z lat 70.! Będzie ich tylko 30 i każdy będzie miał swój numer. Chyba trudno sobie wyobrazić piękniejsze połączenie tradycji ze współczesnością. Wszystkich zainteresowanych odsyłam na stronę oraz Facebooka de Mehlem (niedługo rusza fajny konkurs). Na żywo torebki można obejrzeć w salonie firmowym na Grodzkiej 43 lub w showroomie przy pracowni na Filareckiej 12/9. Oczywiście w Krakowie. W maju natomiast będzie można odwiedzić stoisko firmy podczas łódzkiego tygodnia mody.  A tymczasem już zapowiadam, że to nie ostatnia relacja z pracowni. Następnym razem foto-story dokumentujące krok po kroku narodziny mojej nowej torby! :)    Model archiwalny, czyli kuferek z lat 70. Szykuje się limitowana reedycja.   Skóry w pracowni.   Wzór jakby żywcem zdarty ze ściany królewskiej komnaty.  Każdy model ma swoją tekturową formę.  Torebki in progress.  Wiosna!   Pani Aneta przy pracy. Wszystko nie tyle grubymi, co mocnymi nićmi szyte :) Miesięcznie powstaje tu ok. 70 torebek. W środku pani Małgosia, która pracuje w zakładzie już od 30 lat.   "Alicja" w kolorze sezonu już gotowa. Za nią finiszuje zamszowa torebka z Kolekcji Różanej.  Ta ogromniasta torba to tak naprawdę ten mniejszy model w powiększeniu. Powstała na specjalne zamówienie - pod wymiar samochodowego bagażnika :)  Rozpiska z zamówieniami. Porządek musi być!   A w showroomie na dole można podziwiać efekty. Duuużo efektów :)  Minitorebka ze skóry strusia.  Po lewej jeden z moich ulubionych modeli  - "Paula". A po prawej torebka -  piłka stworzona specjalnie z myślą o  Euro 2012. W przygotowaniu jest  jeszcze drugi, większy model :)  Czerwona lakierowana skóra i zielone, kwieciste wnętrze - genialne (i jakże krakowskie) połączenie!  "Mozaika". Jak wszystkie torby de Mehlem, dostępna w wielu kombinacjach kolorystycznych. Sprawczyni chyba mojego największego pisku - fantastyczna torba weekendowa. Boki można też spiąć ze sobą u góry - wtedy staje się nieco mniejsza.   Po lewej "Tina" - jeden z klasyków de Mehlem.   Do wyboru, do koloru :) 