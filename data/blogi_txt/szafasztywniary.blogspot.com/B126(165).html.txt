Ostatnio chyba jakiś korzystny układ planet, bo znowu napisali o mnie w prasie. Dokładnie to w Pressie. Wczoraj wyszedł nowy, wrześniowy numer, w którym pojawił się ranking 10 najlepszych polskich blogów modowych, no i jakimś cudem znalazłam się tam również i ja. Nie będę kłamać, że jestem wierną czytelniczką Press, bo to pierwszy numer, jaki kupiłam, za to jestem bardzo wierną fanką ich fanpejdża na Facebooku. Wpisy z cyklu "z życia redakcji" codziennie poprawiają mi humor i  jeśli jeszcze ich nie obserwujecie, to gorąco polecam.      Ale wracając do lansu. Blogi oceniało 6-osobowe jury złożone ze speców od mody i internetu, biorąc pod uwagę 5 kryteriów (pomysł na bloga/posty, jakość stylizacji i zdjęć, poziom wpisów, design bloga oraz aktywność i interaktywność). Moją cenzurkę możecie przeczytać poniżej. W zasadzie się z nią zgadzam, chociaż z tym "ciętym językiem" to chyba delikatna przesada. Długo się też zastanawiałam, co mógł mieć na myśli autor, pisząc: "W oczy rzuca się bardzo dobra jakość zdjęć (...) Może czas zmienić fotografa?" Widzę dwie możliwości: albo moje zdjęcia są tak dobre, że powinnam zmienić fotografa, żeby nie zawstydzać innych blogerów (na 99%), albo osoba, która opracowywała tekst, powybierała cytaty z wypowiedzi różnych jurorów, niekoniecznie zwracając uwagę na to, czy do siebie pasują (mniej prawdopodobne, ale możliwe).   Tak czy siak, jestem naprawdę bardzo mile zaskoczona, że po tylu latach blogowania i mimo obecnego ślimaczego tempa dodawania postów trafiło mi się takie wyróżnienie :) W dodatku w tak doborowym towarzystwie.     Myślę też, że to idealna okazja, żeby polecić Wam kanał YouTube jednej z jurorek rankingu, Radzki - przesympatycznej (i ponoć pierwszej w Polsce) wideoszafiarki. Dziewczyna jest tak pozytywna, że po prostu nie da się jej nie lubić (ja ją lubię i oglądam od jakiegoś roku). Fajnie się ubiera, fajnie mówi (czego jej strasznie zazdroszczę, bo sama wypowiadam się płynnie i składnie niczym Czesław Mozil), a w dodatku ma poczucie humoru i dystans do siebie. Najbardziej jednak lubię ją za to, że kiedy oglądam jej filmiki, przypomina mi się atmosfera, jaka towarzyszyła początkom modowego blogowania w Polsce. Ten entuzjazm, pasja, autentyczność i jakaś taka "ciepła swojskość" (dziś mam wrażenie, że większość blogerek podąża w zupełnie przeciwnym kierunku - takiej "zimnej światowości"). Jestem pewna, że się polubicie :)    Cały artykuł do przeczytania na stronie Press (dostęp płatny). A w wersji sensacyjnej o rankingu pisze NaTemat.pl. 