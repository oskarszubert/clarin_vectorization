Tyle się dzisiaj nałaziliśmy w poszukiwaniu miejsca do zdjęć, że - jak stwierdził Dzióbek - policja powinna nas aresztować za włóczęgostwo. Pod koniec byliśmy już oboje tak zmęczeni i poirytowani, że całe wyjście niechybnie zakończyłoby się rozwodem, gdyby nie nasza bezgraniczna miłość, wspólny kredyt oraz Kościół. Mariacki. Szczęśliwie zauważyliśmy bowiem na tyłach budynku geometryczny wzór, który aż się prosił o wspólną fotę z moim nowym swetrem (sztuka kamuflażu - poziom: Master). To piękne swetrzysko dostałam niedawno w prezencie od Bereniki Czarnoty. Berenika jest projektantką, którą zaliczam do mojej osobistej kategorii pt. "Dzień dobry, poproszę wszystko", tak więc kiedy napisała, że ma sweter, który jej zdaniem idealnie do mnie pasuje, wiedziałam, że ma rację, jeszcze zanim kliknęłam załącznik. Zgodnie z przewidywaniami, sweter okazał się ryfkowy do kwadratu. Etniczny wzór, mięsista, sprężysta i cudownie cieplutka dzianina z alpaki, a do tego ogromniasty komin, który z powodzeniem zastępuje szalik, a w razie czego może też służyć jako kapturo-czapa - no jak ja miałam się w nim nie zakochać? Druga rzecz, którą się dzisiaj chwalę, to nowa para emu. Do tej pory byłam zadowoloną użytkowniczką Emu Wool (pisałam o tym szerzej w moim zimowym niezbędniku), ale wiedziałam, że kiedyś na pewno chciałabym wypróbować wersję full wypas, czyli Emu Australia. Dzięki sklepowi paradopary.pl nastąpiło to o wiele szybciej, niż się spodziewałam. Wybrałam nowy model Paterson, który ma smuklejszy kształt niż klasyczne emu (różnicę możecie zobaczyć na tym zdjęciu), a do tego jest... uwaga, uwaga... nieprzemakalny. Niektóre modele, np. Stinger, mają zwiększoną odporność na wchłanianie wody, natomiast w patersonach można normalnie brodzić w strumieniu, ponieważ między zewnętrzną warstwą skóry a wewnętrznym kożuchem mają specjalną membranę, która nie przepuszcza wody. Co prawda, jeszcze nie miałam okazji tego przetestować, ale ilekroć przychodzę w nich do pracy, koledzy odgrażają się, że wstawią mnie do miski z wodą, tak więc może niedługo będzie okazja. Tak czy inaczej, ponieważ mam lekkiego hopla na punkcie emu i ponieważ wiele osób mnie o nie wypytuje, za jakiś czas na pewno pojawi się tu dokładniejsze porównanie obu moich modeli. A póki co polecam ten filmik. sweter - Berenika Czarnota (prezent) płaszcz - Zara  dwustronne dżinsy - GAS / answear.com (tak wyglądają z drugiej strony) torba - Bags by MAY buty - Emu Australia (model nieprzemakalny Paterson) / paradopary.pl (prezent) 