W piątek byłam na pierwszym w moim życiu   prawdziwym, wypasionym pokazie mody: prezentacji jesienno-zimowej  kolekcji Macieja Zienia. Jakim cudem się tam znalazłam? Ano rzeczywiście cudem. Hasło-klucz to: "Maciek czytał artykuł" ;) Czyli jednak warto było dać sobie założyć na głowę kota i wronę (nawiasem mówiąc, wrona była właśnie od "Maćka").  Oczywiście Zień to pod każdym względem (zwłaszcza cenowym) nie moja liga. Projektuje przede wszystkim suknie na wielkie gale, a ja mam okazję przechadzać  się po czerwonym dywanie tylko kiedy pójdę do sklepu z  wykładzinami. Nie mówiąc już o tym, że z jego projektów i tak stać by mnie było co najwyżej na kilka płytek Tubądzin (skoro już jesteśmy przy tematyce  wnętrzarskiej ;) Ale to, że nigdy nie kupię sobie obrazu znanego malarza, nie oznacza przecież, że nie mogę się wybrać do galerii, nie?     No to się wybrałam i... pokaz zrobił na mnie ogromne  wrażenie. Całość oglądało  się bardziej jak  spektakl (świetnie dobrana scenografia i muzyka) niż zwykłą prezentację kolekcji. Modelki wyłaniające się z mgły i spacerujące po lesie wśród mokradeł przypominały nimfy, zjawy  albo czarownice. Wszystkie ubrania niesamowicie wyglądały w ruchu - niektóre wydawały się wręcz płynąć w powietrzu. Z inspiracji  do wykorzystania w prawdziwym życiu (tzn. na okazje inne niż odbiór Oscara) zapadł mi w pamięć ten zestaw, natomiast na widok tej sukienki w duchu pogratulowałam sobie kupionej 3 godziny wcześniej spódnicy do ziemi. Ach, no i absolutnie rozbroiła mnie runda honorowa, którą projektant wykonał truchtem po  zakończeniu pokazu. Dla tego widoku warto było spędzić 9 godzin w  pociągu :)   Wszystkie zaprezentowane kreacje można zobaczyć tu albo tu. A tutaj do obejrzenia krótki film.  PS  Nie  wiem, o co chodzi, ale zawsze, kiedy przyjeżdżam do stolicy, pada   deszcz. Już myślałam, że tym razem mi się upiecze, bo cały dzień było słonecznie, ale nic z tego - wracając na dworzec, tradycyjnie zmokłam. Warszawa   najwyraźniej coś do  mnie ma. A ja nawet nie pochodzę z Krakowa!      fot. materiały prasowe (zien.pl) 