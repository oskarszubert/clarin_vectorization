Jako typ, który jest szczęśliwy dopiero wtedy, kiedy nawkłada na siebie kilka warstw ubrań i owinie się szalikiem, już nie mogę doczekać się jesieni. Letnie kolekcje jakoś rzadko do mnie przemawiają (może dlatego, że nie przepadam ani za pastelami, ani neonami), za to jesienią zawsze znajduję powody do (w)zdychania. Płaszcze, swetry, kozaki, dużo miękkości, ciepłości i skór - to jest to, co lubię najbardziej. Korzystając więc z weekendu oraz bonów na zakupy, które odpaliła mi Galeria Krakowska (ukłony), wybrałam się wczoraj na rundkę po sklepach. No i muszę powiedzieć, że w nadchodzącym sezonie widzę dla mojej szafy świetlaną przyszłość. Dużo fajnych faktur, haftów, melanżowych dzianin, tkanin przypominających gobeliny i obicia foteli (kilka rzeczy, które szczególnie wpadły mi w oko, możecie zobaczyć tutaj). No i oczywiście motywy  militarne, które bardzo do mnie przemówiły i które - sądząc po tym, że występują dosłownie w każdym sklepie - zapowiadają się na megahicior. Pewnie na niektórych ten fakt zadziałałby odstraszająco, ale nie na mnie, ponieważ na takie okazje opracowałam niezwykle wygodną filozofię, zgodnie z którą  niekupienie czegoś tylko dlatego, że jest modne, jest tak samo głupie jak kupienie czegoś tylko dlatego, że jest modne. Jednym  słowem: ojciec, brać!  Zazwyczaj proces oswajania ciucha, czyli zmiany statusu z "nowy" na "mój", zajmuje mi co najmniej kilka wyjść, ale w przypadku tej koszulo- kurtki (dokładnie nie wiem, co to, bo ma fason koszuli, ale jest ze sztywniejszego materiału i ma kieszenie po bokach jak kurtka) było inaczej. Od pierwszego założenia mi "siadła", jakby właśnie czegoś takiego brakowało w mojej szafie. Czego i Wam w nowym sezonie (i nie tylko) życzę :)  PS Zawsze chciałam zostać mimem. koszulo-kurtka z kryształkami - Zara (dzięki uprzejmości Galerii Krakowskiej) koszulka - Burton (ciucholand)   dżinsy - Levi's Curve ID buty - Russell   Bromley (targ na Placu Nowym) torba - Ochnik kolczyki - Target 