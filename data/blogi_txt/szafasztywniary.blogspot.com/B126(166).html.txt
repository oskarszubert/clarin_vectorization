Dziś miałam się przede wszystkim pochwalić nową torbą, ale coś mi mówi, że najpierw powinnam się wytłumaczyć z tych dziwnych [#wtf/#lol/#fail] kozaków. Jak pewnie nietrudno zauważyć, mam ogromną słabość do rzeczy wybitnie nieseksownych, za to w jakimś sensie pociesznych. Zastanawiałam się, skąd mi się to bierze, i doszłam do wniosku, że spora w tym zasługa (wina?) Przystanku Alaska. I nie chodzi tylko o te eskimoskie buty (nomen omen, nazwane przez sprzedawcę "Alaska"). To, że podobają mi się pstrokate swetry, że od podstawówki oglądam się za każdym facetem z długimi włosami [#wstydliwe_wyznania], że ostatnio zaczęłam rozważać zakup parki z futerkiem a la Fleischman... - to jak nic skutki nasiąknięcia za młodu rzeczonym serialem. No dobra, pociąg do ocieplanej kurtki może równie dobrze wynikać z mody lub (iście alaskańskiej) pogody, jednak nie da się ukryć, że Przystanek w jakimś stopniu ukształtował mój gust (oczywiście z całym szacunkiem dla wkładu Smerfów i Gumisiów, ale o tym kiedy indziej).Teraz wypadałoby płynnie przejść do tematu nowej torby, ale jakoś mi się te dwa akapity nie kleją, więc napiszę po prostu: w końcu kupiłam wielką, czarną, skórzaną torbę. Nie żeby stara mi się znudziła (bez  przesady, po półtora roku?), po prostu odkryłam, że są jednak takie ciuchy, do  których czarna pasowałaby lepiej. Nowa jest trochę mniej pojemna od starej, ale ponieważ pochodzi z linii Boheme, to butelka absyntu i fajka do opium spokojnie się mieści (to wcale nie jest abstrakcyjny humor - znam szafiarkę, która - pewnie w ramach interpretacji stylu marynarskiego - nosi w torbie butelkę rumu :). Mam nadzieję, że się  polubicie, bo są duże szanse, że będziecie się często widywać.Update (22.03.2010): Fajny miks przystankowych inspiracji tutaj.sweter - ciucholand (po zakupie przez 3 godz. doprowadzałam go do porządku golarką do swetrów - bardzo nas to do siebie zbliżyło)chusta - s.Oliver (QS)torba - Ochnikspódnica - H Mkozaki "Alaska" - Decobazaar.com 