SENJU Kaien jednak nie wrócił. Posiedziałem trochę u Cat’a, ale aż mnie trzęsło – musiałem uciekać. Bo po co niby miałbym czekać? To już bez znaczenia. Całe mieszkanie pachniało seksem, tym, co wydarzyło się w nocy. I co już się nie powtórzy. Nigdy. Tak. Postanowiłem.  NIGDY!  Nie pozwolę, by Kaien mnie dalej ranił. Będę silny. Zapomnę. Wróciłem do domu około trzeciej, przedtem jednak wpadłem do sklepu i kupiłem parę piw i papierosy. Ciekawe, czy Saya jest w domu? Chciałoby się pobyć samemu, pogrążyć się w swoich rozmyślaniach, cha! – nawet coś namalować... Dawno się tym nie zajmowałem. Na dworze było mroźno i padał lekki śnieg. Niedługo święta. Przypomniałem sobie, że Saya planowała zdobyć choinkę. Koniecznie chciała dużą i pachnącą. Dla mnie to było bez znaczenia. Chciałem się upić i zasnąć. Jednak nie było jej w domu. Tylko pachniało czymś przyjemnie słodkim. Ciekawe, gdzie się szlaja? W mieszkaniu było ciepło, a w kuchni znalazłem świeżo upieczone ciasto cynamonowe. Więc chyba wyszła na chwilę. Nie wiedziałem, że siostrzyczka ma talent kulinarny. Ciekawe. Zrzuciłem z siebie ubrania, przesiąknięte dymem papierosowym i zapachem Kaiena, i wlazłem pod prysznic. Stałem bez ruchu i chłonąłem gorące strugi wody, gorące, bardzo gorące, aż zabrakło mi tchu. Miałem ochotę zetrzeć z siebie wszystkie wspomnienia. Nie mogłem zrozumieć, jak mogłem być tak ślepy i naiwny. Zaśmiałem się do siebie  i zakręciłem wodę, jeszcze chwila, a zemdlałbym z gorąca. W mózgu wszystko tętniło, jadowite myśli nasuwały się bez przerwy. Przetarłem lustro i spojrzałem na swoje odbicie. Żałosny. Tylko tyle. Muszę się porządnie wyspać. Ale nie teraz. Wytarłem się, owinąłem włosy ręcznikiem i narzuciłem na siebie czyste spodnie i sweter. Nie czułem już kaca. I nawet chciało mi się jeść. Znalazłem w lodówce kanapki z serem i jakąś surówkę, pewnie Saya cieszyła się ze swojego nowo-odkrytego talentu kulinarnego. Ciasto cynamonowe kusiło zapachem i wyglądem, ale postanowiłem doczekać się siostrzyczki. Zjadłem chyba 8 kanapek i prawie całą surówkę, ale wcale nie poczułem się lepiej. Zdecydowałem, że dzisiaj się upiję, a od jutra zaczynam nowe życie. Na razie 6 piw mi wystarczy. Czułem się pusty i nijaki. I chyba taki byłem. Nie doczekałem się Sayi. Zamknąłem się w pokoju z piwem i papierosami i malowałem. Do wieczora. Saya nie wracała. A ciasto wystygło. Ale co mnie to obchodzi. Kiedy poczułem, że jestem już bardzo pijany, zorientowałem się, że na cały obraz jest czarno- czerwony. Nieźle. Ale co przedstawiał, zrozumieć nie mogłem. I chyba to nie było ważne. Otworzyłem ostatnie piwo i usiadłem na podłodze. Nie myślałem. To dziwne. Wszystkie myśli mnie opuściły. Czułem się wolny i lekki. Zapaliłem papierosa i zamknąłem oczy. Słyszałem, jak ktoś otwiera drzwi. Pewnie Saya. Wszystko mi jedno. Oparłem się o łóżko i wpatrzyłem w obraz. Głupota. Im dłużej się w niego wpatrywałem, tym bardziej wszystko odpływało. Zgasiłem papierosa i najchętniej od razu padłbym na łóżko, ale drzwi od pokoju otworzyły się z hukiem i usłyszałem wesoły głos Kyu: - Wyłaź, Senju, mamy coś dla ciebie!﻿﻿ 