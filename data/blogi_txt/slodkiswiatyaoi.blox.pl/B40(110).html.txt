SENJU W końcu nadszedł ten dzień. Środa. Byłem ciekaw, co to za impreza. Dla ciekawych ludzi? Jak wygląda ciekawy człowiek? Jaki jest? Pewnie to zwykła impreza dla kochających inaczej, ale i tak chciałem pójść. Ubrałem się nieco skromniej, ale nie mogłem nie założyć pięknej cienkiej obroży z czarnej skóry. Mrugałem do swego odbicia w lustrze i szczerzyłem się jak głupiec. Kot nie wrócił. Nie mówiłem mu, gdzie idę. Spotkaliśmy się przy pomniku i poszliśmy do „Lochu”. Nigdy bym nie pomyślał, że w tym klubie mogą się odbywać takie imprezy. Przy wejściu poznałem tych twoich ciekawych facetów. Jeden wyglądał jak hipis i ciągle słodko się uśmiechał, pomyślałem więc, że pewnie pali trawę. A drugi był nieco młodszy, miał naturalnie ciemne włosy i był bardzo tajemniczy. - Cześć, Senju! – hipis przywitał się z tobą i zerknął na mnie. – Cześć, jestem Adrian – i podał mi rękę. - Kaien – odrzekłem i zauważyłem, że ma bardzo niebieskie oczy. - Miles – ten młodszy też podał mi rękę. - Kaien. - Fajnie, że przyszliście! – hipis promieniował. - On mnie zmusił! – powiedziałem i tknąłem w ciebie palcem. Adrian roześmiał się i wyciągnął skręta. Patrzyłem na niego ze zdziwieniem, że robi to tak otwarcie, ale zaśmiał się znowu i zapalił. - Chcesz? – zaproponował, ale pokręciłem przecząco głową. - Ja chcę! – zawołałeś, a hipis dał ci trawkę. - Senju, będziesz palić trawę? – spytałem. - Ty też zapal – powiedziałeś ze słodkim uśmiechem i zawisłeś mi na ramieniu. – Więc, co to za impreza? - Spodoba ci się – odezwał się młodszy i też wziął skręta. - Co wy tak otwarcie palicie? – zdziwiłem się, bo nie chciałem, żeby nas zgarnęli. - Nie martw się, ochroniarz też pali – zaśmiał się Adrian, a ja otworzyłem szeroko oczy ze zdziwienia i wyciągnąłem zwykłego papierosa. Bez przerwy gadali. Twoje policzki stały się czerwone i zrobiłeś się niezwykle gadatliwy. Śmiałeś się z nimi z różnych bzdur, a potem zaczęliście się sprzeczać i udawadniać, który malarz był większym wariatem. Nic nie rozumiałem. Poczułem się wyobcowany, ale objąłeś mnie mocno przy wszystkich i cmoknąłeś w policzek. Nie powiem, że byłem zażenowany, ale trochę zmieszany – owszem. Zapach trawki drażnił nos i poczułem się lekko otumaniony. Zrobiłem się weselszy i postanowiłem, że jak się bawić, to na całego. Ludzi przybywało. - To przez koncert – wyjaśnił Adrian i zauważyłem, że bierze Milesa za rękę. Odwróciłem wzrok i znowu się speszyłem. Robią to tak otwarcie. W sumie to nawet ich podziwiałem. Czy gorące lesbijki też będą? Kręciło mi się lekko w głowie. W klubie było ciepło i pachniało kadzidełkami. Bardzo orientalnie. Od razu pociągnęli cię do wystawy, a ja poszedłem razem. Dla mnie te obrazy nie przedstawiały nic specjalnego, twój i tak był lepszy, ale ty co chwila wykrzykiwałeś słowa zachwytu. Adrian ciągle się słodko uśmiechał, a Miles dalej był tajemniczy. Gadaliście z hipisem bez przerwy, i co chwila zerkałeś na mnie i pytałeś, czy mnie też się podoba. Byłeś pełen entuzjazmu! Miles zaproponował napić się piwa, i odeszliśmy do baru. Wydawało mi się, że nawet nie zauważyłeś. - Ale są napaleni – powiedział i upił trochę piwa. – Zawsze taki jest? - Nie, coś ty! – zaśmiałem się. Nie zauważyłem żadnych „dziwnych” ludzi. Wszyscy byli zupełnie normalni. Pewnie jeszcze nie pili. - Często chodzicie na takie imprezy? – spytałem. - Czasami, wiesz, rzadko ktoś je organizuje, bo zawsze znajdą się tacy, co chcą zabronić czy przeszkodzić – Miles uważnie mnie obserwował. - Rozumiem. A ten koncert to co? - Nasi znajomi, nieźli są, spodoba  ci się – uśmiechnął się chyba po raz pierwszy. - Chyba masz rację, a co grają? - Mieszankę jazzu i rocka – znowu się uśmiechnął. – Ty też grasz, nie? - Czemu tak uważasz? Senju ci mówił? – zdziwiłem się. - Nie, po prostu tak wyglądasz – Miles zaczął uśmiechać się częściej. - Tu mnie masz! – też się zaśmiałem. – No, gram. W sobotę mieliśmy koncert w „Stoku”. - Co?! – zawołał, a jego oczy zapłonęły. – W „Stoku”? W tym „Stoku”? - No w tym samym – zaśmiałem się. – A co? - Kurwa, byliśmy na tym koncercie! Graliście pierwsi? - No… - zaczynał mnie zadziwiać. Nawet przeklina! - Kaien, byliśmy na waszym koncercie – powiedział z uśmiechem. – Nie mogę uwierzyć, co za zbieg okoliczności. - A widzisz! No to faktycznie mnie zadziwił! Nie był taki spokojny, jak się wydawało na pierwszy rzut oka. - Świetnie zagraliści! Cholera, ale naprawdę nie pamiętam cię – zaśmiał się i zaczął pić piwo. - Cóż, jestem dość pospolity… - Właśnie, że nie! Ale wiesz, wszyscy tam byli niepospolici… Śmiałem się. Miles też. Chyba będzie z niego człowiek. Szybko zamówiliśmy sobie po drugim piwie, a ja ciągle zerkałem w waszą stronę. Oglądaliście nie tylko obrazy, ale i jakieś figurki. - Miles, ty też studiujesz sztukę? – spytałem. - Nie, jestem bardziej przyziemny – zaśmiał się. – Historię. - Niezbyt przyziemne, ale co tam! Kręciło mi się w głowie. Zacząłem zauważać „ciekawych” ludzi. W kącie parka chłopaków trzyma się za ręce; w drugim kolejna; przy stoliku dwie dziewczyny delikatnie się dotykały, prawie niewinnie. Ciekawi ludzie? Już chciałem powiedzieć, że jednak jest tak, jak sądziłem, ale zauważyłem, że przy barze obejmuje się para hetero, a przy innym stoliku jeszcze jedna. Wszędzie było pełno ludzi. Różnych, interesujących. Długowłosych i nie, ubranych na czarno i nie, różnych stylów i orientacji. W kącie namiętnie całowała się normalna para, a przy ubikacji chłopak próbował objąć dziewczynę. Wszystko było normalnie. Tak, do cholery, normalnie! 