SENJU Że też musiałem się znaleźć w tym samym miejscu, co Kaien! Kurwa, czułem się jak idiota i nie wiedziałem, jak się zachowywać. Pocieszało mnie tylko to, że on był tak samo zmieszany. W korytarzu nie było nikogo oprócz nas, i miałem wrażenie, że Kaien usłyszy szalone bicie mojego serca, a tego na pewno nie chciałem. Musiałem być obojętny. I znaleźć wreszcie Kiyu. - Cześć – powiedział po dłuższej chwili wpatrywania się we mnie. - Mmmhhh... – odrzekłem niewyraźnie i schowałem ręce do kieszeni, bo nie wiedziałem, co z nimi zrobić. - Nie widziałeś Sayi? – spytał niedbale, nie patrząc mi w oczy. - Nie - odrzekłem krótko i skierowałem się do kuchni, ale kiedy znalazłem się obok niego, złapał mnie za ramię i przytrzymał. W głębi duszy pragnąłem właśnie tego, ale przecież nie mogłem tego po sobie pokazać. Spojrzałem na niego udając oburzenie, ale on tylko się lekko uśmiechnął i powiedział: - Masz chwilę? - Nie – usłyszałem swój głos, chrypły i słaby. To nie byłem ja. - Tylko chwilę. Musimy pogadać, prawda? – spytał cicho, wpatrując się mi w oczy. - Po co? – rzekłem tak samo cicho i spróbowałem uwolnić rękę, ale nie puszczał mnie. - To nienormalne, że nawet ze sobą nie rozmawiamy, nie uważasz? – jego oczy były pijane, ale przynajmniej miał rację. - Po co? – spytałem znowu. - Przestań – powiedział trochę zdenerwowany, a po chwili dodał: - Senju. Nazwał mnie po imieniu. Zawsze, kiedy wymawiał moje imię, przechodziły mnie dreszcze. Robił to tak... kusząco. Zadrżałem lekko, ale wyrwałem się i odwróciłem od niego, kierując się do kuchni. - Nigdzie nie pójdziesz! – zawołał i szarpnął mnie za rękę, ciągnąc do pokoju. To było dziwne. Słyszałem swój własny głos, rzucałem przekleństwa, wyrywałem się, ale wszystko wydawało mi się takie nieprawdziwe, jakbym to nie był ja. Wygarnąłem wszystko, co o nim myślę, i dopiero gdy zamknął za nami drzwi na klucz, nagle umilkłem. Krew pulsowała w skroniach, oddychałem ciężko i byłem mocno wkurzony. - Co ty sobie pozwalasz? – powiedziałem ostro, wpatrując się w niego ze złością. - Musimy pogadać, Senju – odrzekł wyrównując oddech. W pokoju było ciemno, mimo że na zewnątrz już było po południu. - Nie mamy o czym – odpowiedziałem spokojniej. - Na pewno? Pasuje ci to, co się teraz dzieje? – rzekł i odgarnął włosy z twarzy. - O czym mówisz? – czułem, że ta rozmowa do niczego nie prowadzi. Miałem ochotę uciec i nigdy go już nie widzieć. - O... o nas – powiedział po chwili i oparł się o drzwi. – To nienormalne. - Jesteś pijany – rzekłem stanowczo i odwróciłem się do niego plecami. Denerwowało mnie to, że nie umiałem po prostu wyjść. Nie miałem ochoty o tym rozmawiać. Koniec to koniec. Od momentu, kiedy odszedł. - Może i jestem pijany, ale przynajmniej szczery – odrzekł spokojnie. – Nie chcę, żebyśmy byli wrogami. To takie dziecinne, Senju. - A jesteśmy wrogami? – spytałem ze zdziwieniem, nie odwracając się do niego. - A nie? Przecież możemy być przyjaciółmi. - Przyjaciółmi? – zaśmiałem się nagle, po prostu nie mogłem pohamować śmiechu. – Po tym możemy zostać przyjaciółmi? To takie... banalne, Kaien – powiedziałem z ironią w głosie. - Jeśli się postaramy, to możemy – odrzekł spokojnie i poczułem, że zbliża się do mnie. Odwróciłem się szybko i po chwili znowu wpatrywaliśmy się w siebie bez słowa. - Chciałbym, żebyś był moim przyjacielem – powiedział cicho. - Masz Cat’a – rzekłem bez emocji. – Po tym, jak uciekłeś, stchórzyłeś, schowałeś się, nie mam ochoty mieć takiego przyjaciela. Nie wiem, czemu to powiedziałem. Nie chciałem. Tak wyszło. Miałem do niego żal. Chyba przez kilka chwil zastanawiał się nad tym, co powiedziałem, bo milczał i po prostu się we mnie wpatrywał. - Myślisz, że było mi łatwo? – odezwał się po chwili i złapał mnie za rękę, nie pozwalając się wymknąć. - Myślisz, że JEST mi łatwo? – odrzekłem i poczułem, że za chwilę się rozpłaczę. Czułem się jak skrzywdzone, oszukane dziecko. - A mnie? – zacisnął palce na mojej ręce, więc szarpnąłem się mocniej, ale nie dał mi uciec. - Skończmy już tę rozmowę, nie chcę z tobą gadać, nie chcę cię więcej widzieć, nie chcę cię słuchać! – zawołałem ze złością, czując, jak łzy zbierają się pod powiekami. Za nic w świecie nie mogłem się teraz rozpłakać. Nie mogłem mu dać tej satysfakcji. Było mi strasznie ciężko, a w środku czułem okropny rozdzierający ból, więc musiałem zamienić to w gniew, żeby go uspokoić. - Ale JA chcę! I wysłuchasz mnie! – Kaien mówił podwyższonym głosem, szarpiąc mnie za rękę. Chyba nigdy nie widziałem, żeby wkurzał się naprawdę. Teraz to wyglądało, jakby dwóch kochanków wyjaśniało swoje sprawy. Dwóch byłych kochanków. - Puść mnie! – zawołałem wyrywając rękę i odpychając go, ale nie pozwolił mi uciec, znowu łapiąc za ręce i unieruchamiając mnie. Dlaczego był tak silny? A może to ja byłem słaby? - Siadaj, pogadamy – powiedział spokojniej, ale i tak czułem, że był rozdrażniony. - Odwal się – rzekłem ze złością i poddałem się, próbując po prostu złapać oddech. - Musimy sobie wyjaśnić pewne sprawy – powiedział tym samym rozdrażnionym tonem. - Wyjaśniać możesz z kim innym, a ja nie mam ochoty z tobą rozmawiać – odrzekłem z żalem, bo nie wiedziałem, jak to zakończyć. Znowu spróbowałem się uwolnić, ale załamał mi ręce i mówił dalej: - Nie zachowuj się jak rozkapryszony dzieciak, Senju. Są pewne sprawy, które nas łączą, chcesz tego, czy nie. I musisz mnie wysłuchać. I wysłuchasz. - Masz 2 minuty – powiedziałem spokojniej. - Od kiedy to ty stałeś się taki pyskaty? – spytał Kaien ironicznie, puszczając moje ręce. Odwróciłem się do niego ze złością, ale nie pozwolił mi nic powiedzieć. - Wiem, że jesteś wkurzony, ale tak jest lepiej. Nie wydaje ci się? – rzekł poważniejąc na chwilę i patrząc mi prosto w oczy. - Nic mnie to nie obchodzi – odrzekłem obojętnie, ale z każdą chwilą czułem, że zbiera się we mnie coraz większy żal. - Senju, skończmy to – powiedział stanowczo Kaien i położył mi dłoń na ramieniu, ale ją odepchnąłem. – Nie chcę się z tobą więcej kłócić. Zapomnijmy o tym. Co ty na to? - Nie chcę cię więcej widzieć – rzekłem tłumiąc łzy i odwróciłem się do wyjścia, ale znowu mnie zatrzymał. Miałem już tego dość, więc szarpnąłem się mocno, ale widocznie byłem zbyt zmęczony z niewyspania, bo z łatwością mnie obezwładnił, przyciskając do drzwi i uciszając mnie ręką. - Zamknij się, głupku! – zawołał ze złością. – Mam dosyć twoich dziecięcych scen! Opanuj się wreszcie! To, co się stało, nie musiało się stać! Wiesz o tym tak samo dobrze jak ja! Nie jestem gejem, ty też nie, więc o co ci chodzi?! Kaien był wyraźnie zdenerwowany, nigdy nie widziałem go takiego. Kiedy nic nie odpowiedziałem, zaczął mówić dalej: - Zapomnijmy o tym, Senju, tak będzie lepiej. Co ty na to? Czy może masz jakieś oczekiwania? Jestem ci coś dłużny? Masz do mnie żal? Bezczelny. Był taki bezczelny. Nie mogłem uwierzyć, że dla niego to było tylko zabawą. Kiedy o tym pomyślałem, poczułem się strasznie zraniony, bo tylko ja brałem to na poważnie? To niesprawiedliwe. Przecież kiedy byliśmy ze sobą, wyraźnie czułem, że to coś więcej, że czuje coś do mnie. Wiedziałem, że się bał, ale teraz... Poczułem się oszukany. - Nie – odrzekłem, kiedy zabrał rękę z moich ust. – Tylko czuje się zraniony, ale co cię to obchodzi. Nie chciałem tego powiedzieć. Dzisiaj mój umysł i język nie współdziałają. Ale chyba na Kaienie moje słowa zrobiły wrażenie, bo w jego oczach dostrzegłem coś w rodzaju bólu. - Wiedziałeś, że tak będzie od samego początku – powiedział i puścił mnie. - Nieważne. - Ważne. Sam jesteś... – zaczął, ale mu przerwałem, nie mogąc się pohamować. Czułem, że słowa padają bez mojego przyzwolenia, a przecież nie byłem pijany. - Jesteś bezdusznym draniem – mówiłem w uniesieniu. – Zawsze byłeś! Od samego początku myślałeś tylko o sobie! Bylem głupi, że się na to zgodziłem. Jesteś tylko egoistycznym, zapatrzonym  w siebie draniem! - Zamknij się, ty nieznośny... – ale Kaien nie zdążył dokończyć, bo coś we mnie wstąpiło i... uderzyłem go w twarz. Na ułamek sekundy straciłem panowanie nad sobą i go uderzyłem.  Jednak już po chwili tego żałowałem. Jak mogłem upaść tak nisko. Boże, jestem żałosny. Ale krew dalej pulsowała mi w skroniach, a serce waliło jak szalone. Kiedy zobaczyłem na ustach Kaiena krew, zacząłem go przepraszać, sam nie wiedząc, co robię, próbowałem wytrzeć mu wargę, ale odepchnął mnie tak, że wpadłem na jakiś stojący obok mebel, i wybiegł z pokoju. A ja zostałem sam ze swoimi myślami i szalonym biciem serca.﻿﻿ 