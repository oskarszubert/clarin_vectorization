SENJU Obudziłem się późno. Znowu świeciło słońce. Ciebie już nie było. Znalazłem na stoliku liścik i zaśmiałem się. Boże, jesteśmy jak prawdziwi kochankowie! „Zadzwonię później. Przygotuj się na niezapomniały koncert. No i na niezapomnianą noc. Obiecuję ci to. Kocham 3 „ To słodkie. Uśmiechnąłem się do siebie i poszedłem do kuchni. Piłem kawę, jadłem kanapki i marzyłem. Nawet jeśli nic nie robiliśmy, i tak lubię z tobą spać. Czuję się bezpieczny i… kochany? Napisałem do Reiry. Zaprosiłem ją razem na koncert. Mam nadzieję, że nie będziesz zazdrosny.   ***** Przez cały dzień byłem rozmarzony. Zrobiłem się na bóstwo, a Reira przyszła wieczorem i wpadła w zachwyt, gdy mnie zobaczyła. - Ale jesteś przystojny! – zawołała i zaśmiała się. – Szkoda, że zajęty. - Skąd wiesz? - Przecież mówiłeś, że jeśli zdasz, to będziesz miał szalony seks z kimś, kogo kochasz – powiedziała i znowu się zaśmiała. - Ach, tak, wybacz, zapomniałem. - I jak? Miałeś? – mrugnęła do mnie. - Jeszcze nie – zaśmiałem się i poprowadziłem ją do kuchni. - Naprawdę ślicznie wyglądasz! – nie mogła się nadziwić. Zrobiłem jej herbatę, a sam poszedłem uporządkować włosy. Związałem je w luźny wysoki ogon, a parę pasm puściłem wolno. Cholera! Podobam się sobie w takim wydaniu! Oj, Kaien, musisz mnie zniewolić! Śmiałem się do siebie przed lustrem, a Reira wyjrzała z kuchni i powiedziała, że jestem walnięty.   ***** W klubie było gorąco i zbierało się coraz więcej ludzi. Gdy cię dorwałem, przedstawiłem Reirze, a ty zerknąłeś na mnie podejrzliwie, ale pojawił się Kot i zaczął wszystkich rozweselać. Mam wrażenie, że był naćpany, ale to nie moja sprawa. Potem pojawił się Daren, i zrozumiałem, że wpadł Reirze w oko. Ciągle się śmieli i bez przerwy rozmawiali. A ja czekałem na koncert. Widziałem, że jesteś trochę zdenerwowany, ale to chyba normalne. Kot był nadpobudliwy, ale świetnie sobie radził.   ***** Dawno nie czułem takiego szału! Byłem przy samej scenie, chciałem wziąć i Reirę, ale zniknęła gdzieś z Darenem. Wydało mi się, że widziałem Lily. Koncert był cudowny! Dawno tak nie skakałem. Kochałem wszystkich! Wpatrywałem się w ciebie i próbowałem zrozumieć, co czujesz, będąc na scenie. To twoja pasja. Twoje życie. Stajesz się kimś, kim chcesz być. Nawet ci zazdroszczę. Byłem z ciebie dumny! To, jak obchodzisz się z gitarą, zachwyca. Dan to prawdziwa gwiazda. Gdy flirtuje z publiką, zapiera mi dech. Reszta chłopaków też dają z siebie wszystko. Ale Kot i tak był najlepszy. To, jak się ruszał na scenie i co wyrabiał…! Nie mogłem oderwać od niego wzroku. Wiedział, że wszyscy na niego patrzą, więc chciał mieć swoje 5 minut. Był cudowny! Byłem wykończony, chciało mi się pić, ale i tak skakałem przy scenie. Muzyka napełniała wszystkie zmysły, przenikała głęboko pod skórę i odbijała się echem gdzieś w sercu. Czułem całym sobą, że staję się lekki, i chciało mi się krzyczeć z radości. Niech to się nigdy nie kończy!   ***** Po koncercie wypiłem chyba litr wody i próbowałem ochłonąć. Cudowne. Niesamowite. Ta energia, którą czułem w sobie – miałem wrażenie, że wycieka ze mnie. Wszyscy was chwalili, a ty odciągnąłeś mnie w stronę i o coś namiętnie pytałeś, ale nie mogłem zrozumieć, o co ci chodzi. Potem pojawili się Daren i Reira, nawet Lily. Dan przedstawił nam swoją dziewczynę. Chyba zapadła Kotu w pamięć, bo ciągle mi o niej mówił. Śmieliśmy się, że to Królowa Śniegu, bo była bardzo chłodna i wyniosła. Potem grał ktoś jeszcze, ale nie miałem już sił. A potem chlaliśmy całą noc. Kot dobierał się do mnie, ale był na tyle pijany czy naćpany, że wybuchał śmiechem i osuwał się na krzesło. Czułem, że chcesz być bliżej mnie, ale inni ciągle czegoś od ciebie chcieli. Pół nocy tańczyłem, bo muzyka była świetna. Kot próbował tańczyć na stole, a potem razem z Tulku pili tylko wódkę. Gdy wreszcie usiadłeś obok mnie, poczułem, jak zaciskasz dłoń na moim udzie. Inni tego nie widzieli. Wszyscy dawno byli pijani. Lily ciągle o coś pytała, ale ją spławiłem. Wiedziałem, że opuścimy to miejsce razem. Nawet jeśli nie miałem już na nic sił, to i tak chciałem zasnąć z tobą. Ale Kot pokrzyżował plany. Zasnął w fotelu, a Tulku zaczął się śmiać, że mu nie dorównuje. Oczywiście, nie mogłeś go tak zostawić. Nad ranem odwieźliśmy go do domu, a potem pojechaliśmy do mnie. Było po piątej. Czułem się lekko skacowany i było mi zimno. W taksówce wtuliłem się w ciebie i miałem gdzieś, co pomyśli kierowca. - Umieram – powiedziałeś, gdy weszliśmy do mieszkania. - Ja też – zgodziłem się. – Ale byliście cudowni. - Tak, wiem, mówiłeś mi to dwadzieścia razy – zaśmiałeś się i przyparłeś mnie do ściany. – Wybacz, dzisiaj swojej nagrody nie dostaniesz. - To nic, poczekam – mruknąłem i objąłem cię za szyję. – Padam. - Ja też. - Chodź do łóżka. - Zanieś mnie. - Ty mnie. Próbowałeś mnie podnieść, ale byłeś zbyt pijany. Osunęliśmy się na podłogę i śmieliśmy jak głupcy. Najchętniej zasnąłbym na miejscu, ale wstałem i pociągnąłem cię do pokoju. Podkręciłem kaloryfery, żeby było cieplej, bo ciągle drżałem z zimna. - Kocham cię, słońce – szepnąłeś, kiedy padliśmy w ubraniu do łóżka. Zacząłeś mnie łaskotać, a potem próbowałeś się do mnie dobierać, ale skończyło się tym, że obaj zasnęliśmy na wpół rozebrani. 