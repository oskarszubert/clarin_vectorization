SENJU Nie wiem, jak i kiedy zasnąłem, pewnie byłem tak zmęczony, że po prostu nie pamiętam, ale kiedy się obudziłem, ciebie nie było obok. Wiedziałem, że tak będzie, ale do ostatniego łudziłem się, że być może to nieprawda. Jednak łóżko było puste i chłodne. A ja nagi. I sam. Głowa pękała i mdliło mnie cholernie. Było nieco po dziesiątej. Powoli wstałem z łóżka i przypomniałem, że jestem nie u siebie. Na stole dalej leżał pojemnik z żelem. Schowałem go do szuflady i chwiejąc się skierowałem do łazienki.  Najchętniej wyrzygałbym wszystko, ale żołądek był pusty. Oddychając z trudem, poszedłem do kuchni i wychyliłem całą butelkę wody. Cholernie chciało mi się pić. Kac na 200%. Po kilku minutach doszło do mnie, że Cat jeszcze nie wrócił. Oznaczało to, że może wrócić lada chwila. Wróciłem do pokoju i pośpiesznie zacząłem się ubierać. Muszę się stąd wynosić. Czułem się źle. Bardzo źle. Miałem ochotę wyć, ale tylko zagryzałem wargi, przeklinając swoją głupotę i naiwność. Kaien nie wróci. Czułem to. Czułem w tym, jak mnie dotykał, choć nic nie mówił. Koniec. To koniec. Kac. Cholerna sprawa. Bałem się, że się porzygam lada chwila. Ale musiałem wytrzymać. I wreszcie stąd uciec. Od tego miejsca, od Kaiena, od siebie. Kiedy zakładałem buty, usłyszałem dźwięk przekręcanego klucza w zamku i serce na chwilę zamarło. Cat? Kaien? Co mam teraz robić? Rzuciłem się pędem do kuchni, ale nie musiałem długo rozmyślać, bo drzwi się otworzyły i ujrzałem Cat’a. Cholera! To koniec. Ale mi się dzisiaj wszystko wali. Koniec. Co robić? W jednym ułamku sekundy przez moją obolałą głowę przeleciały setki myśli i rozwiązań, ale i tak nic nie mogłem zrobić. Nawet się nie ruszyłem. Po prostu usiadłem przy stole i zapaliłem papierosa, mimo że źle się czułem. I tak nie mam już nic do stracenia. Kiedy Cat wszedł do kuchni, wcale się nie zdziwił. - Cześć – powiedział chrypłym głosem i usiadł obok. Milczałem. Bo co miałem mówić? Zresztą, on wyglądał gorzej ode mnie. Miał podkrążone oczy, szopę na głowie i ręce mu drżały. Nagle poczułem się mu strasznie bliski. Teraz byliśmy podobni. Tyle że ja straciłem Kaiena, a on nie. - Co tu robisz? – powiedział, ale obaj wiedzieliśmy, że to pytanie jest zbędne. - Zapalisz? – podałem mu papierosa. Zaciągnął się i spojrzał na mnie. Obserwowałem, jak wypuszcza kłęby dymu z ust, a jego spojrzenie wcale mnie nie zawstydzało. Było mi już wszystko jedno. - Mamy może coś do picia? – spytał znowu i drżącymi palcami zaczął obracać papierosa. - Nie wiem, chyba tak – odrzekłem cicho. - Sprawdzę – wstał od stołu i skierował się do lodówki. Przymrużył się i syknął pod wpływem światła. – Będziesz? – zwrócił się do mnie, wyciągając butelkę piwa. - Nie. Nie wiem – naprawdę nie wiedziałem. Czułem się martwy. Kiedy Cat pił piwo, ja patrzyłem pustym wzrokiem w podłogę. Nie chciałem teraz o niczym myśleć. O niczym. Czułem się pusty i zmęczony. I skacowany. - Senju, może jednak piwa? – Cat podał mi butelkę. Było bez smaku. Bez zapachu. Zapaliłem kolejnego papierosa i spojrzałem na Cat’a. - To nic, przejdzie mu – powiedział nagle, siadając obok mnie i też zapalając papierosa. - Co? – udałem, że nie wiem, o co mu chodzi. - Przyzwyczaisz się. Zobaczysz – Cat spojrzał na mnie z lekkim uśmiechem. – Wszyscy się przyzwyczajają. - Wszyscy? – zdziwiłem się i poczułem, jak kładzie dłoń na moim ramieniu. - Taki już jest. Ja się przyzwyczaiłem. Chłopaki też. No, tyle że ja nie muszę przyzwyczajać się do jeszcze jednej sprawy – Cat uśmiechnął się znacząco. Odwróciłem wzrok i zacząłem w milczeniu pić piwo. Tak. Nie musi się przyzwyczajać. Ja chyba też nie. To koniec? Czy Cat coś wie? Gdzie jest Kaien? - Nie wiem, gdzie on jest – powiedział nagle, jakby potrafił czytać w moich myślach. - Muszę już iść – rzekłem tłumiąc kaszel i dopijając piwo. - Możesz zostać, jeśli chcesz – powiedział Cat. – Przecież widzę, że źle się czujesz. Wyśpisz się, odpoczniesz. Możesz zostać. Ja też muszę odpocząć. - Nie, nie, pójdę już – rzekłem szybko, wstając od stołu. - Na pewno? - Tak. Chcę stąd wyjść – powiedziałem, ciężko wciągając powietrze w płuca i poczułem, że muszę natychmiast do łazienki. - Niedobrze ci? – spytał Cat, ale ja odepchnąłem go i pobiegłem do łazienki, czując, że już nie wytrzymam.﻿﻿ 