SENJU Przez resztę dnia chodziłem rozkojarzony i rozmarzony. Byłem tak bardzo szczęśliwy, że zostałeś u mnie do wieczora. Z drugiej strony – wcale mi to nie pomagało w przygotowaniu się do egzaminu. Ale i tak tylko przejrzałem krótko notatki, bo  byłem pewien, że nie zdam. Przecież nawet się nie uczyłem. Ale nie martwiło mnie to, bo zawsze mogłem iść na poprawkę. Bardziej martwiła mnie Saya, a raczej to, że nie odpowiadała na telefony i nie pojawiła się w domu po jej egzaminie. Ale ty jak zwykle mnie uspokajałeś. I uspokoiłem się. - Mógłbyś mi zrobić kawę… - rzekłem zabawnie oburzonym tonem, wzdychając nad notatkami i zapalając papierosa. - Jesteś bezczelny – odpowiedziałeś tak samo zabawnie, ale poszedłeś do kuchni, zostawiając mnie w pokoju samego. Tak bardzo nie chciałem iść na ten egzamin. Miałem ochotę zostać z tobą i kochać się znowu. Ale wiedziałem, że jeśli teraz nie przeczytam tych kilku stron, to nie przeczytam ich nigdy. Miałem nawet wyrzuty sumienia, że nie zabrałem się za naukę, kiedy było trzeba. Ale kiedy wróciłeś z kawą i usiadłeś obok mnie, wszystkie obawy zniknęły. Już nic się nie liczyło, tylko to, że byłeś obok. Ty byłeś ze mną. Przytuliłem się do ciebie i westchnąłem, a ty spojrzałeś na mnie ze zdziwieniem i uśmiechnąłeś się ciepło, obejmując mnie w pasie. Nie mogłem się oprzeć i cmoknąłem cię w szyję, tuląc w ciebie twarz. Kocham cię, Kaien. Czułem, jak zaczynasz pieścić opuszkami palców moje ramiona i szyję, delikatnie i bardzo czule. - Pouczyłeś się już? – spytałeś cicho i poczochrałeś mi włosy. - Tak – odparłem niepewnie i znowu poczułem wyrzuty sumienia. - Chcesz, pojadę z tobą? - Nie musisz, pewnie masz swoje sprawy – odrzekłem, ale chciałem, żebyś pojechał ze mną i na mnie poczekał. - No tak, mam trochę na głowie… Więc spotkajmy się wieczorem? Zadzwonię do jakiegoś hotelu i… Czy nie chcesz? – przerwałeś nagle i spojrzałeś na mnie badawczo. - Nie, nie, coś ty! Ja bardzo chcę! – powiedziałem z podnieceniem i objąłem cię mocno za szyję. – Bardzo… Tylko… Tak trochę dziwnie się czuję… No wiesz… - Wiem – odparłeś z uśmiechem i pocałowałeś mnie w usta, powoli i erotycznie, aż mnie przeszły ciarki. – Więc pójdę już. A ty się poucz jeszcze trochę. Wpadnę wieczorem. Jeszcze do ciebie zadzwonię – powiedziałeś i zacząłeś mnie całować, namiętnie i z pasją, a ja nie mogłem nie odwzajemnić pieszczot. * * * * * * Kiedy zostałem sam, zrobiło mi się smutno i tak zimno… Włączyłem jakąś pozytywną muzykę i zapaliłem papierosa. Nie miałem ochoty więcej siedzieć przy notatkach. I tak więcej się nie nauczę. To bez sensu. Saya ciągle się nie odzywała. Czułem się dziwnie podniecony i zaniepokojony. Wszystkim. Egzaminem, Kaienem, hotelem, Sayą… Za dużo tego. Wypiłem kolejną kawę i zacząłem się zbierać.   * * * * * * Może byłem zbyt zmęczony, może zbyt zaniepokojony, ale wszystko minęło bardzo szybko i nawet nie poszło tak tragicznie, jak się spodziewałem. Dopiero po wyjściu z sali pomyślałem, że powiodło mi się z pytaniami, bo mogłem improwizować. Ale nie chciałem się nakręcać, więc odetchnąłem i wpadłem do pobliskiego supermarketu po piwo. Piwo działa na mnie rozluźniająco. Tak samo jak papierosy. Ciągle myślałem o Kaienie i jego propozycji. Kiedyś wyobrażałem, jak spędzam noc w hotelu, ale z kobietą. A teraz moje marzenie zupełnie się zmieniło. Nawet się bałem. Bardzo. W mieszkaniu było zbyt zimno, więc podkręciłem kaloryfery. Włączyłem płytę Enigmy, usiadłem wygodnie na kanapie, zapaliłem papierosa i zacząłem popijać piwo. Marzyłem. Fantazjowałem. O Kaienie, rzecz jasna. I o tym, co robiliśmy i co będziemy robić. Na samo wspomnienie zamiany ról robiłem się twardy. Podobało mi się. Bardzo. Nie wiem, co bardziej, ale bycie aktywną stroną przypadło mi do gustu. Zupełnie inne odczucia. Ostrzejsze. I tylko przyjemność, czysta, gęsta, nieprzyzwoita przyjemność. Bez żadnego bólu czy dyskomfortu. Czasem tego właśnie potrzebuję. Uległości Kaiena. Chcę mieć pewność, że mi ufa i oddaje mi się całkowicie. Tak jak ja jemu. W rozmyślań wyrwał mnie telefon. Kaien. Będzie za pół godziny i mam się przygotować. Więc poszedłem pod prysznic, potem wysuszyłem włosy i lekko je napuszyłem. Ciągle dziwiłem się swojemu odbiciu. Za każdym razem musiałem sobie przypominać od nowa, że teraz mam krótsze włosy. Założyłem ulubioną bieliznę i wygodne spodnie, i koszulę, której nie zakładałem od kilku lat. Z okresu, kiedy fascynowałem się kulturą Wschodu. Kaien przyszedł punktualnie. Był jak zwykle na luzie, ale miał włosy związane w ogon i był w obcisłym czarnym długim płaszczu. Mimowolnie pojawił mi się przed oczami obraz seksownego wampira, czyhającego na swoją ofiarę. Tylko kto z nas był ofiarą? Kaien obejrzał mnie od stóp do głów i uśmiechnął się prowokująco. Tak, potrafił prowokować spojrzeniem. - Gotowy? – spytał uśmiechając się i jeszcze raz spojrzał na mnie oceniająco. - Chyba tak – przełknąłem ślinę i odwróciłem wzrok. - Więc chodźmy – powiedział z zadowoleniem. – Mam dla ciebie niespodziankę. 