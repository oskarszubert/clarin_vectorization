KAIEN Byłem tak wkurzony, że miałem ochotę rozwalić wszystko, co spotykałem po drodze. W pośpiechu znalazłem swoją kurtkę i glany, co chwila wycierając krwawiącą wargę. Sukinsyn, jak mógł mnie uderzyć! I pomyśleć, że chciałem z nim normalnie porozmawiać. Nie, nie da się. Chyba już nigdy się nie da. No i dobrze! Jest mi już wszystko jedno! Wiem, że cierpi, bardziej niż ja, właśnie to udowodnił. Miałem ochotę się śmiać, bo czułem lekką satysfakcję, że Senju cierpi bardziej ode mnie. Ubrałem się i nikomu nic nie mówiąc wyszedłem. Chciałem być sam.  Ale na klatce schodowej zetknąłem się z... Kyu! No nie, jeszcze jego mi brakowało. Rozmawiał z jakąś dziewczyną, ale kiedy mnie zauważył, uśmiechnął się i przywitał, pytając, dokąd uciekam. Dlaczego wszyscy myślą, że uciekam? Po prostu wychodzę. Mam dość. Ale Kyu nie dawał za wygraną. Zaciekawiła go moja warga i nawet zaproponował, że odwiezie mnie do domu. Mimo sprzeciwu z mojej strony, pożegnał się z dziewczyną i pociągnął mnie do wyjścia. Nie miałem pojęcia, dlaczego tak się mną zainteresował, ale postanowiłem, że przyda mi się kierowca. Kyu chyba nie był pijany. Kiedy wsiedliśmy do samochodu, odetchnąłem i spytałem: - Gdzieś ty się podziewał? Wszyscy cię szukali przez całą noc. - Później ci opowiem, powiedz lepiej, z kim się pobiłeś – odrzekł Kyu i dodał: - Zapnij pasy. Kiedy ruszyliśmy, zastanawiałem się, co mu powiedzieć. Czy Senju mówił mu o nas? Chyba nie. Ale przecież byli najlepszymi przyjaciółmi, jak ja i Kot. Postanowiłem być ostrożny. - Więc jak, powiesz mi, kto rozwalił ci wargę? – odezwał się po chwili, zerkając w moją stronę. - Eee... to takie drobne nieporozumienie... – wymamrotałem pod nosem. – Nic wielkiego. Powiedz, gdzie byłeś przez całą noc? Czy to przez Kota i Sayę? Kyu milczał. Że też musiałem być tak nietaktowny. Mogłem przemilczeć, ale alkohol dał o sobie znać i znowu poczułem się pijany. Czy ja kiedyś wytrzeźwieję? - Wybacz, nie musisz odpowiadać, a ja nie musiałem pytać – rzekłem po chwili milczenia. – Mogę zapalić w twoim samochodzie? - Jasne – odparł i uśmiechnął się lekko. Kyu chyba zawsze się uśmiechał. Zapaliłem papierosa i otworzyłem trochę okno. Z zewnątrz powiało mrozem i mimowolnie się wzdrygnąłem. Kyu milczał. Czułem się niezręcznie, więc skupiłem się na paleniu. Ale po krótkiej chwili jednak się odezwał: - Dlaczego pytasz? Spojrzałem na niego zdziwiony, ale nie zauważyłem na jego twarzy żadnych negatywnych emocji. - Bo wszyscy cię szukali. Dlatego wyszedłeś? - Chyba tak. Zabawne, nie? – zaśmiał się lekko, a ja pomyślałem, że jest naprawdę dziwny. - Nie wiem, ale jeśli chodzi ci o Kota, to zapewniam, że on nie ma nic do Sayi. Kyu znowu się uśmiechnął. - Ale chyba Saya tak? – dodał po chwili. - Tego nie wiem, ale... mogę pogadać z Kotem – powiedziałem i sam się zdziwiłem swoim słowom. Czy to do mnie podobne? - Nie, nie musisz – odrzekł szybko Kyu, ciągle się uśmiechając. – Wiem, że jestem dla niej tylko przyjacielem. Ale... ten Kot... Nie chcę, żeby przez niego cierpiała, skoro nic dla niego nie znaczy. - Eee, to nie tak, że nic nie znaczy, oni chyba się przyjaźnią, nie? – zaprzeczyłem. Nie, nie pozwolę obrażać Kota. - Wiesz, znamy się z Senju od dzieciństwa, tak samo z Sayą. Myślisz, że ona może na mnie spojrzeć jak na faceta? Nie. Woli tajemniczego niegrzecznego Kota – powiedział Kyu i teraz dostrzegłem w jego głosie żal, a może smutek. - W porządku, tylko nie najeżdżaj na Kota, bo jest moim przyjacielem – odrzekłem poważniejąc, ale po chwili uśmiechnąłem się lekko i dodalem: - Przecież pasujecie z Sayą do siebie. - Nieważne, skończmy już tę rozmowę – powiedział nagle. – Lepiej powiedz, czy to Senju cię tak załatwił? Oniemiałem. Wiedział? A może to tylko domysły? Ale nie moglem przed nim udawać. - Dlaczego sądzisz, że to on? – odpowiedziałem pytaniem na pytanie. - Czuję to – zaśmiał się i spojrzał w moją stronę. – Zwykle jest pokojowo nastawionym hipisem, ale czasem jego czarne cechy biorą górę. Bardzo rzadko. Jak jest naprawdę wkurzony. Kiedyś się z nim pobiliśmy – mówił to zabawnym tonem, więc mimowolnie zacząłem się śmiać. – Ale naprawdę musiałeś go zdenerwować. - Chyba tak – powiedziałem i zamyślilem się. – I zraniłem – dodałem po chwili, choć wcale nie chciałem tego powiedzieć. - Wiem – odrzekł krotko Kiyu. - Wiesz? – spojrzałem na niego ze zdziwieniem. - Tak. - Mówił ci? - Nie, ale nietrudno się domyślić – powiedział Kyu i westchnął. – Chcesz znać prawdę? - Prawdę? – tak, teraz zadziwił mnie jeszcze bardziej. - Prawdę. Powiem ci. Wiesz, my jesteśmy jak bracia. Wiem, kiedy coś jest nie tak. Czułem to od razu. Od samego początku, kiedy zaczęliście... zbliżyliście się bardziej niż należy – Kyu mówił spokojnie, siląc się na uśmiech. – I wiedziałem, że to się szybko skończy. Nie jesteś typem dla Senju, nie? – przerwał, kiedy podjechaliśmy pod jego dom. - Kyu, czemu przywiozłeś mnie do siebie? – dopiero teraz zorientowałem się, że wcale nie jechaliśmy do mnie. Pytanie zawisło w powietrzu, a ja zastanawiałem się nad tym, co powiedział. Wysiedliśmy z samochodu i poczułem, że marzną mi palce u stóp. - Chodź – powiedział i zaprosił mnie do siebie. W porządku, nieważne, gdzie, ale muszę się wyspać. W mieszkaniu było chłodno, ale pachniało czymś przyjemnie słodkim. - Wejdź, Kaien – powiedział Kyu i chyba po raz pierwszy zwrócił się do mnie po imieniu. – Czuj się jak w domu. Nie zimno ci? - Trochę – odrzekłem, zdejmując buty. - Podkręcę kaloryfery, rozgość się – powiedział i zniknął w kuchni. Zdjąłem kurtkę i wzdrygnąłem się z zimna. Zerknąłem w lustro i zobaczyłem zmęczoną, skacowaną twarz i podkrążone oczy. Tak, wyglądałem pięknie... Jak zawsze po imprezach. W kuchni było cieplej i zapachniało świeżą kawą, którą Kyu właśnie szykował. - Dzięki – powiedziałem przytłumionym głosem i kichnąłem. - Przeziębiłeś się? - Nie, chyba nie – odrzekłem. - Ogrzej się – podał mi kawę, a sam poszedł do lodówki. Przyniósł pół butelki białego wina i dwa kieliszki. – Napijemy się? - Pewnie – odrzekłem i uśmiechnąłem się. Choć tak naprawdę wcale nie miałem ochoty więcej pić. Przecież i tak byłem pijany. Ale posłusznie wychyliłem wino do dna, Kyu tak samo. Prawie w milczeniu wypiliśmy te pół butelki, i musiał przynieść kolejną. -  Wiesz, prawdę mówiąc, kiedyś cię nie lubiłem i tylko czekałem, aż będę mógł udowodnić to Senju – powiedział nagle Kyu, kiedy zapaliłem papierosa. - Ale on był taki szczęśliwy. Nawet nie wyobrażasz. Chyba nawet byłem o niego zazdrosny, wiesz o czym mówię. Widziałem, jak mój najlepszy przyjaciel się pogrąża, ale nic nie mogłem zrobić – mówił to pijanym, monotonnym głosem, ale wiedziałem, że martwił się o Senju. - Wybacz – odezwałem się po chwili i zaciągnąłem się z przyjemnością. – Nie chciałem go ranić, ale nie potrafię z nim być. - Wiem – rzekł tak samo spokojnie i spojrzał na mnie. – I wiem, dlaczego. - Taaak? – spytałem i też na niego spojrzałem. – To mi powiedz. - Boisz się, bardziej niż Senju – powiedział patrząc mi prosto w oczy. – Boisz się tego, co czujesz, tego, że czujesz to do faceta, bo wiem, że ani ty, ani Senju nie jesteście homo. Boisz się odpowiedzialności, boisz się tego, że mógłbyś kogoś darzyć uczuciem. I twoje obawy ranią ciebie i Senju, nawet nie wiesz, jak bardzo. Zmienił się od momentu, kiedy się rozstaliście. Nie wiem, co myślałeś, ale musisz wiedzieć, że on bardzo cierpi. - Myślisz, że ja nie? – przerwałem mu i zgasiłem nerwowo papierosa. – Przecież wiesz, że taki związek nie ma przyszłości. Masz rację, boję się, i wolę to przerwać teraz. - I tak jest już za późno – powiedział spokojnie. – Wiesz, naprawdę bym chciał, żebyście byli razem. Senju był z tobą taki szczęśliwy. - Senju, Senju, Senju... Ciągle tylko on! Czy ktoś pomyślał o mnie? Przecież to ja odszedłem, wiesz, Kyu, odszedłem tak po prostu po naszej ostatniej wspólnej nocy, kiedy kochaliśmy się wiedząc, że to ostatni raz – nie mogłem już tego w sobie trzymać, musiałem się wygadać. Było mi ciężko. Mogłem to powiedzieć tylko Kotu, ale akurat trafił się Kyu, a ja byłem pijany... – Myślisz, że MNIE było łatwo? - Myślę, że łatwiej było ci odejść niż odważyć się i próbować – powiedział Kyu i westchnął. – Powiedz, czy ty nie czułeś do Senju nic oprócz, hmmm... popędu? - Popędu? – zaśmiałem się nagle. Nie wiem, czemu mnie to tak rozśmieszyło. – Nie, to nie tylko popęd – powiedziałem po chwili. - Przecież cierpisz, Kaien. - I co z tego? - Nie próbowałeś jakoś temu zaradzić? - Ha! Próbowałem – znowu się zaśmiałem i pokazałem rozbitą wargę. – Widzisz, jak się skończyło. - Więc jednak się boisz... – Kyu znowu westchnął. - Co ty możesz o tym wiedzieć – powiedziałem z żalem i dopiłem wino. Byłem już całkowicie pijany i najchętniej zasnąłbym przy stole, ale Kyu męczył mnie rozmową, która wcale nie była przyjemna i rozdrapywała stare rany. No, w sumie nie tak stare. - Obaj jesteście zbyt dumni, żeby to zmienić, prawda? – spytał nagle, poważniejąc. - Dumni? Tak, chyba masz rację. Musiałbym mieć pewność, że Senju znowu mnie nie pobije, inaczej nawet nie zacznę z nim gadać. - A gdybyś miał pewność? - No... to tak – nie wiedziałem, o co mu chodzi. - A gdybyś miał pewność, że Senju czeka na twój ruch? - Na mój ruch? – spytałem ziewając. – Na jaki ruch? Przecież wszystko skończone. - Ech, Kaien – westchnął po raz setny już dzisiaj Kyu i wstał od stołu. – Chodź, zaprowadzę cię do łóżka. - Dzięki – powiedziałem i pozwoliłem, by mnie prowadził. Gdy tylko moja głowa dotknęła poduszki, zasnąłem od razu.﻿﻿ 