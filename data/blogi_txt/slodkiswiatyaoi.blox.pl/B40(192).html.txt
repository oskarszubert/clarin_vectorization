KAIEN W domu zastałem nieporządek, ale czego się można było spodziewać po pijanym Kocie? Było jednak cicho, chyba spał. Wpadłem do kuchni i szybko zrobiłem sobie kawę, po czym zapaliłem papierosa. Prawdę mówiąc, marzyłem tylko o prysznicu i łóżku, ale rozleniwiłem się strasznie i po prostu siedziałem w kuchni i paliłem, popijając stygnącą kawę. Nie miałem nawet sił myśleć. Mimo zmęczenia byłem szczęśliwy. Jak nigdy.   W końcu ruszyłem dupę i skierowałem się do pokoju Kota, żeby sprawdzić, czy w ogóle jest w domu. Ale gdy otworzyłem drzwi, zobaczyłem, że leży na podłodze, a obok było pełno porozrzucanych pustych i niedopitych butelek. Znowu się upił? Ale w samotności? Skrzywiłem się i postanowiłem go obudzić, ale nie reagował. Dopiero gdy dobrze nim potrząsnąłem, mruknął coś niewyraźnie i opadł bezwładnie w moje ramiona.   - Boże, Kocie, czy musiałeś się upijać? – powiedziałem z wyrzutem w głosie. – Chodź do łazienki.   - Nieeee… - jęknął i potrząsnął głową.   - Zaciągnę cię na siłę – rzekłem stanowczo i spróbowałem go podnieść. Nie sprzeciwiał się. A może po prostu nie miał sił.   - Ćpałeś? – spytałem i spojrzałem mu w twarz.   - I co z tego? – odrzekł ciężko i westchnął.   Zaciągnąłem go do łazienki i rozebrałem. Był prawie bezwładny, ledwo trzymał się na nogach.   - Śmierdzisz piwem – zauważyłem i zacząłem się zastanawiać, czy zostawić go samego.   - Zostaw mnie w spokoju – odburknął  i sam wszedł pod prysznic, trzymając się ścian.   Odkręciłem mu wodę, ale nie zareagował. Postanowiłem więc też się wykąpać. Poza tym, Kot był w takim stanie, że bałem się zostawiać go samego. Szybko zrzuciłem z siebie ubranie i wlazłem do niego pod prysznic.   - Po co to robisz? – spytał bez emocji, kiedy zacząłem szorować mu ramiona.   - Martwię się o ciebie – odrzekłem szczerze. – Czemu piłeś w samotności? I ćpałeś?   - W samotności, bo jestem samotny – zaśmiał się nagle nerwowo i zrzucił moją rękę z ramienia.   - Znowu zaczynasz? – powiedziałem niecierpliwie i zmusiłem go, by spojrzał mi w twarz.   - Co zaczynam? – wyszczerzył bezczelnie zęby.   - Przestań się wygłupiać, naprawdę się o ciebie martwię! – zawołałem prawie ze złością. Miałem wrażenie, że mnie nie słucha, ale przynajmniej wziął gąbkę i sam zaczął się szorować. Nie pozostawało mi nic innego, jak pójść w jego ślady. Dawno chciałem się wykąpać, ale teraz nie sprawiało mi to żadnej przyjemności. Marzyłem tylko o ciepłym łóżku, ale musiałem pilnować Kota. Staliśmy tak w milczeniu, obaj zajęci sobą. Dlaczego znowu się upił w samotności? Może ma jakieś problemy? Przecież ja też piję samotnie, gdy życie mnie przerasta. Ale Kot milczał jak zaklęty. Po kąpieli chyba trochę się orzeźwił, bo sam się wytarł i ubrał. - Chodź, zrobię ci mocnej kawy. Boli cię głowa? – spytałem, ciągnąc go do kuchni.   - Nie, jest mi dobrze, po prostu dobrze, ale zrób mi kawę – odpowiedział z mdłym uśmiechem.   Nie wiedziałem, co o tym myśleć. Nie da się z nim gadać w takim stanie. Zaparzyłem mu kawę i podałem papierosa. Sam też zapaliłem. Po kąpieli czułem się nieco lepiej, ale dalej okropnie chciało mi się spać. Kot popijał kawę i bardzo wolno palił papierosa. Czekałem, aż sam zacznie gadać, ale milczał. Za to ja zacząłem ziewać. Nie dziwię się sobie ani trochę.   - Pójdę się położyć, zmęczyłem się – powiedziałem wreszcie, żeby przerwać ciszę. – Ty też się połóż.   - Nie, nie chce mi się, wyspałem się – znowu głupio się zaśmiał.   - Nie lubię cię takiego – rzekłem nagle i spoważniałem, choć i tak byłem poważny.   - Nie obchodzi mnie to, nikt mnie nie lubi, tak naprawdę nikt mnie nie lubi – powiedział nagle i zapalił drugiego papierosa.   - Co ty gadasz? Nikt cię nie lubi?! Bzdura! – zawołałem zniecierpliwiony. - Zachciało ci się poużalać nad sobą? Przestań wreszcie i wydoroślej, Cat! Spojrzał na mnie jak na Ufo i zamrugał oczami.   - Cat? – powiedział ze zdziwieniem. – Czemu tak do mnie mówisz?   - Nieważne – przerwałem.   Tak mi się wyrwało. Bo byłem wkurzony. Ale denerwowały mnie jego humory.   - Wybacz, już staję się dorosły – rzekł po chwili i zgasił niedopalonego papierosa.   - Czemu to robisz?    - Nie chce mi się żyć. Nie wiem, życie nie ma sensu. Nikomu tak naprawdę nie jestem potrzebny – powiedział nagle i westchnął ciężko. – I chyba zaraz się porzygam. Albo nie.   - MNIE jesteś potrzebny – odrzekłem i spojrzałem na niego czule. – Skąd w twojej wesołej głowie takie myśli, Kocie? Przecież wiesz, że wszyscy cię lubią!   - Nie potrzebuję tego. I tak jestem samotny. Nikt nie traktuje mnie poważnie.   - Dlatego się upijasz i ćpasz? – powiedziałem poważniejąc i zastanawiając się, o co może mu chodzić. Chciał się wygadać?   - Tak jest łatwiej, Kaien, nikt nie może mnie zranić – odrzekł spokojnie ze smutnym uśmiechem. – Chyba się jednak porzygam! – wskoczył nagle od stołu i ledwo dobiegł do umywalki.   Mogłem go zrozumieć. Sam kiedyś żyłem na całego, żeby nie angażować się zbytnio i nic nie brać na poważnie. Bo tak jest łatwiej. Tak, nikt nie może cię zranić. Ale odkąd spotkałem Senju, wszystko się zmieniło. Kot nigdy nie angażował się w związki, a może tego właśnie potrzebował. Stałości.   - Idę się jednak położyć – powiedział słabym głosem.   - Tylko nie rób nic głupiego – odrzekłem podejrzliwie i wstałem od stołu.   - Nie martw się, nie zamierzam popełniać samobójstwa. Gdybym chciał, dawno bym to zrobił – powiedział spokojnie i poszedł do pokoju. Ja też postanowiłem się położyć. Byłem wyczerpany.﻿﻿ 