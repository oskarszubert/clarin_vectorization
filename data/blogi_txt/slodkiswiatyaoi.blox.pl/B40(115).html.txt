KAIEN Dzisiaj koncert. A jutro Sylwester. Ale co z tego. Kończy się jak zwykle. I jedno, i drugie. Postanowiłem, że upiję się, żeby nic nie pamiętać. To ciągle boli. Mieliśmy grać o 21, przed nami miała wystąpić grupa Sayi, bo mieli nową piosenkę. Miałem nadzieję, że Senju nie przyjdzie, ale przecież nie mogłem tego od niego wymagać. Chyba wariuję. Jestem żałosny. Tchórz. Przecież jakoś będę musiał dalej z tym żyć.  * * * * *  Nie przyszedł. Ulżyło mi, ale ciągle czułem dziwny niepokój. Na szczęście muzyka działała na mnie kojąco. Po koncercie, spocony, zmęczony, ale zadowolony, wybrałem się z resztą do nieopodal leżącego klubu. Nie wiem, a może nie pamiętam, ile i czego wypiłem, ale pamiętam, jak Kot ciągnął mnie do samochodu. A potem wymiotowałem na chodnik. A potem wszystko wirowało zbyt szybko, zbyt jaskrawo, zbyt mocno. A dalej... ciemność.  * * * * *  Obudziłem się ze strasznym bólem głowy. W kuchni, przy stole. Kac na całego. Mdliło mnie, a głowa pękała, mimo że wypiłem chyba wiadro wody. Kot spał słodko w fotelu, na stole były porozrzucane niedopalone skręty i jakieś tabletki. Próbowałem sobie przypomnieć, czy imprezowaliśmy w mieszkaniu, ale w głowie nie było żadnych myśli. Neurony odmawiały współpracy. W pewnym momencie przestraszyłem sie, że zwymiotuję na podłogę, i pobiegłem do łazienki. Przesiedziałem tam jakieś pół godziny, choć i tak miałem wrażenie, że czas się zatrzymał. A najdziwniejsze – wcale nie miałem wyrzutów sumienia, że zawsze to tak się kończy. W pokoju Kota znalazłem śpiącego Tulku, a w moim łóżku spała Saya z Kyu. Dalej próbowałem przypomnieć, co się działo nocą, ale nic z tego. Wyszedłem na balkon, by wciągnąć w płuca trochę świeżego powietrza. Było mroźno i padał gęsty śnieg. Ładny widok. Dzisiaj Sylwester, a ja już mam kaca. Ciekawie, jak pozostali. Ile wypiłem? Nie pamiętam.  * * * * * Zasnąłem tak samo niespodziewanie, jak się obudziłem. W kuchni, w drugim fotelu, obok Kota. I miałem spokój przez pół dnia, bo nikt się nie obudził. Czasami im się dziwię. Dopiero po trzeciej przez sen usłyszałem, jak ktoś mnie woła. Kot. To on podał mi wodę, zaciągnął mnie pod prysznic, i nawet pomógł się rozebrać. Było mi wszystko jedno. - Dzisiaj świętujemy dalej, nie? – szturchnął mnie lekko w bok i pchnął pod prysznic. - Mmm... – odezwałem się niewyraźnie. Nie miałem ochoty więcej pić. - Nie zawiedź mnie, kotku – powiedział przymilając się, a ja zaciągnąłem zasłony i odkręciłem wodę. - Ty mnie też, Kotku – rzekłem sam do siebie i spróbowałem rozluźnić się w strugach gorącej wody. Kot nawet nie wyszedł z łazienki. Wiem, że mnie obserwował. Czułem się trochę głupio, ale postanowiłem, że nic bardziej dziwnego niż związek z Senju już się nie wydarzy. O, jakże się myliłem!!! Aż podskoczyłem, kiedy nagle zdecydowanym ruchem odsunął zasłony. Dalej byłem lekko pijany, ale wiedziałem, że coś jest nie tak. Był nagi. Całkowicie. - Wybacz, nie mogłem się powstrzymać – powiedział spokojnym głosem, ale jego oczy lśniły. - Co ty wyprawiasz?! – byłem raczej zmieszany, niż zdziwiony. - Wiesz, pomyślałem, że nigdy nie kąpaliśmy się razem – odrzekł tak samo spokojnie i wszedł pod prysznic. Odwróciłem się do niego plecami i pośpiesznie zacząłem namydlać ciało. - Jesteś dziwny, Kaien – powiedział po chwili, a ja wiedziałem, że cały czas mnie obserwuje. - A ty nie? Wwalasz się do mnie pod prysznic, i to nago! – zawołałem odwracając się do niego przodem, i od razu tego pożałowałem. Kot spojrzał na mnie takim wzrokiem, że poczułem, jak każda komórka mojego ciała zaczyna niekontrolowanie drżeć. Był szalenie kuszący, diabelsko bezczelny i... pijany. Zaczął powoli, drażniąco pieścić mokrymi palcami klatkę piersiową i udawał, że nic go nie obchodzę. - Kocie, co ty... – poczułem, że zaschło mi  w gardle. – Nie wygłupiaj się. - Coś nie tak? – spojrzał na mnie z uśmiechem, udając niewiniątko, a jego palce powędrowały na uda. Przełknąłem ślinę i odwróciłem się do niego tyłem. Chyba zaczynam wariować. - Kaien? – powiedział cicho, zbyt cicho. - Co? – starałem się, żeby mój głos brzmiał obojętnie. - Obejmij mnie – szepnął i dotknął lekko moich pleców. Drgnąłem i szybko odwróciłem się do niego twarzą: - Co ty sobie wyobrażasz?!?!!? – zawołałem gniewnie, głównie dlatego, że nie wiedziałem, jak reagować. - Po prostu mnie obejmij! – powiedział lekko zniecierpliwionym tonem, a na jego twarzy pojawiły się znane mi nutki nadętego dziecka. – Czy to takie trudne? - Nie, nie, tylko... Kocie, to... - Nienormalne? – pomógł mi Kot i spojrzał na mnie w oczekiwaniu. – Na pewno? Wiedziałem, do czego dążył. Tak, dlaczego niby z nim to miało być nienormalne, a z Senju nie? Miał rację. Poza tym, Kot to mój przyjaciel. Wahałem się kilka chwil, ale w końcu przywołałem goi objąłem w pasie. - Tak lepiej – szepnął mi w twarz. – Kaien, ty jesteś taki... dziwny. - Niby czemu? – spytałem odwracając wzrok i tuląc go mocniej. - Nie wiem, może to ty, a może to ja jestem dziwny. Ale... coś mnie do ciebie ciągnie. Coś nienormalnego i nieprawidłowego. Czy mogę ci powiedzieć, co... – mówił cicho, ale nawet przez strugi wody czułem jego oddech na skórze. - Powiedz. - A nie obrazisz się na mnie? - Nie. - Na pewno? - Tak. - Chyba byłem i jestem o ciebie zazdrosny. W sensie, nie wiem... może... też chciałbym, żebyś... – Kot przerwał i poczułem, że jego oddech stał się nieregularny. - Przecież wiesz, że jesteś dla mnie najważniejszy – powiedziałem i pogładziłem go po głowie. - Ale ja... chciałbym, no wiesz... wybacz, że... nie wiem, jak to powiedzieć, ale... - Ale co? - No wiesz, bo ty... – Kot wyraźnie był zmieszany, co było do niego niepodobne. - Chcesz, żebym cię pocałował? – powiedziałem nagle i sam się sobie zdziwiłem. Choć wiedzieliśmy obaj, że do tego dążyliśmy. Kot podniósł na mnie wzrok, a ja zupełnie odruchowo wpiłem się w jego usta. Pozwolił mi na to, a po chwili zaczął odwzajemniać pocałunek. Jego usta były gorące i gorzkawe, i takie  miękkie. Gładziłem go po włosach i pieściłem językiem wargi, a gorące strugi wody rozluźniały zbyt napięte ciała. Pocałunek wyszedł nam spokojny i głęboki. Kojący. Nawet się nie podnieciłem. Ani Kot. Kiedy oderwaliśmy się od siebie, przytulił się do mnie całym ciałem i zamruczał zupełnie jak zadowolony kot. Uśmiechnąłem się do siebie i zakręciłem wodę. - Chodź, musimy się przygotować do imprezy – powiedziałem i poczochrałem mu włosy.  * * * * *  Świętowaliśmy w miejscowym klubie underground. Zebrali się wszystkie mniej lub więcej znane mi osoby. A ja poczułem nowy przypływ sił. Zapomniałem o kacu, bólu głowy i problemach osobistych. Nawet nie zauważyłem, jak już próbowałem udowodnić Tulku, że prawdziwe Piękno jest ulotne i niestałe. On zaś mówił, że piękno ma być wieczne. Gdzieś już to słyszałem. A potem tylko zauważyłem, że Kot całował się z Sayą. A raczej Saya z Kotem. Tak to wyglądało. Więc to tak. Zostało już tylko pół godziny do dwunastej, i wtedy w tłumie dostrzegłem... Ester! Zaraz, czyli przyszła niedawno? Coś drgnęło pod sercem, ale ochłonąłem i skierowałem się w jej stronę. Zauważyła mnie i uśmiechnęła się. Tajemniczo i tak kobieco, że poczułem napływ gorąca. Była wyjątkowo pewna siebie i miała takie dziwne rozmarzone spojrzenie. Wyglądała olśniewająco. Jak zwykle cała w czerni, w krótkiej falbaniastej spódnicy i mocno kobiecych glanach, których nawet nie nazwałbym tym imieniem. I w niesamowitej czarnej bluzce, odsłaniającej skrawek jej pełnych piersi. Na szyi miała celtycki krzyż, włosy związane w luźny kok. Mogłaby zostać Królową Wieczoru. - Witaj, Królowo Nocy – rzekłem z uśmiechem i podałem jej podchwyconego po drodze mojito. - Witaj, Przystojniaku – rzekła i mrugnęła do mnie. - Wyglądasz cudownie – powiedziałem i wyszczerzyłem zęby. - Na pewno – usłyszałem znajomy głos i poczułem, jak serce zaczyna mi walić jak szalone. Senju znalazł się za nią tak nagle, że nie zdążyłem się nawet zorientować. - Chodźmy już – powiedział do Ester, całkowicie mnie ignorując. - Dobra, potem pogadamy – rzekła pośpiesznie Ester i zniknęła razem z Senju. A ja zostałem z niedopitym mojito w ręku i musiałem pośpiesznie zbierać szczękę z podłogi, bo jak spod ziemi przede mną znalazł się Tulku i pociągnął mnie w głąb sali. Do Sylwestra zostawało mniej niż 20 minut.  * * * * *  Kiedy wszyscy w podnieceniu liczyli ostatnie sekundy starego roku, ja rozglądałem się po Sali, szukając wzrokiem Senju. W końcu dostrzegłem go, obejmującego Ester w talii. A czego mogłem się spodziewać? Że będzie pogrążony w depresji? Sam też nie marnowałem czasu. Ale to nie to samo. Zresztą, nieważne. ... Trzy. Nieważne. Przeżyję to. ... Dwa. Na pewno. Dwa. ... Jeden. Już. Jestem teraz inny. ... Posypały się krzyki, wrzaski i śmiech, polał się szampan, a potem wszystko stało się nieważne. Teraz jestem inny. Nowy Ja.﻿﻿ 