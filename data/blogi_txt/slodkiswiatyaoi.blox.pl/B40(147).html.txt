SENJU Prawie od razu zasnąłem. Tak, byłem wykończony. To wszystko mnie przerastało. Wtedy. Dziś już nie. To twoja zasługa. Przestałem tyle rozmyślać. Bo po co... Spałem tak słodko, nie słyszałem nawet, jak wstałeś. Obudziłem się dopiero po południu. I dopiero wtedy poczułem, że całe ciało mnie boli. Mięśnie, kości, wszystko. Cholera, Kaien, mógłbyś być delikatniejszy. Ale czułem spokój, taki dziwny i niewyjaśniony spokój. Jakby wszystko się skończyło, a zostałeś tylko ty. Uśmiechnąłem się do swoich myśli i powoli wstałem z łóżka. W pokoju było chłodno, nie wiem, jak mogłem spać nago. Otuliłem się prześcieradłem i odsunąłem zasłony – słońce świeciło zbyt jasno. Może wreszcie nadejdzie wiosna? Miałem wrażenie, że w pokoju pachnie wanilią. I pomyślałem, że chce ci pokazać mój obraz. Ten ostatni, który namalowałem, kiedy było mi źle. Byłem jak nigdy pełen energii. Nie wkurzał mnie nawet ból mięśni. Marzyłem o porannym pocałunku? Stałem się zbyt emocjonalny. Ale to chyba nie jest źle...? Nie! Nie! Nie! Znowu za dużo myślę! Szybko skierowałem się do kuchni, ale w będąc w korytarzu usłyszałem głosy. Nie jesteś sam? Czyżby Saya wróciła? Cholera! Wróciłem szybko do pokoju i zacząłem się ubierać. Serce biło zbyt szybko, denerwowałem się? Ale czemu? Przecież o nas wie. E tam, niech ma być, co będzie! Westchnąłem głęboko, poprawiłem poczochrane włosy i poszedłem do kuchni. Nie myśl, Senju. Nie myśl za dużo.  - No nareszcie! – odezwałeś się, zanim zdążyłem cokolwiek powiedzieć. - Cześć – rzekłem po chwili i nie mogłem opanować zdziwienia na widok tej dziewczyny. Siostra Ester. Była u nas siostra Ester. - Przywiozłam Sayę – powiedziała szybko i uśmiechnęła się do mnie. - Długo śpisz – odezwała się siostrzyczka i spojrzała na mnie z wyrzutem. - Byłem wykończony – powiedziałem szybko i wychyliłem szklankę zimnej wody. Ta dziewczyna obudziła we mnie niepokój. - Będę się zbierać – powiedziała nagle, jakby usłyszawszy moje myśli. - Możesz jeszcze zostać – przerwała jej Saya, ale ta tylko się uśmiechnęła i objęła siostrzyczkę. - Mam jeszcze dużo spraw na głowie. A, tak, jestem Lily – zwróciła się do mnie. - A ja Senju – powiedziałem szybko, choć i tak to wiedziała. Znowu tylko się uśmiechnęła i zebrała do wyjścia. Saya poszła za nią. Kiedy zostaliśmy sami, usiadłeś obok mnie i długo wpatrywałeś się w moją twarz. Milczałem. Nie chciałem zepsuć tej chwili. Ostatnio mamy ich tak mało. Czułem ciepło, wszechogarniające ciepło, które od ciebie biło. Twoje dłonie były tak samo ciepłe, jak zawsze. Gdybym mógł, rozpłakałbym się. Ze szczęścia. Z korytarza dochodziły nas głosy dziewczyn, i kiedy usłyszałem, jak Saya otwiera drzwi wejściowe, pocałowałem cię w usta. Szybko, ale mocno i namiętnie. Mieliśmy teraz mało czasu. Oderwałem się od ciebie tak samo szybko, ale nie chciałeś mnie puścić. - Kaien, nie jesteśmy sami – szepnąłem, kiedy zacząłeś gładzić moje włosy. - To nic – odrzekłeś tak samo szeptem i przeprowadziłeś palcami po moim policzku, ale odskoczyłem jak oparzony, bo słyszałem, jak woła mnie Saya. Serce waliło jak szalone. Nie potrafiłem. Jeszcze nie. Nawet jeśli to Saya, nawet jeśli wie. - Muszę się zbierać. Zadzwonię do Kyu – powiedziała wracając do kuchni. - Ach tak, jutro wyjeżdżacie? – spytałeś, a ja przypomniałem sobie, że faktycznie, to już jutro. - W porządku? – spojrzałem na siostrzyczkę, ale wydawała się być spokojna. – Mogę ci pomóc. - Nie, damy sobie radę. - Ja też mogę pomóc – uśmiechnąłeś się do niej w swoim stylu. - Dajcie spokój – powiedziała z lekkim uśmiechem Saya. Chyba podziałała na nią twoja charyzma. - Kyu przeprosił, że nie mógł być na pogrzebie. Miał masę spraw na głowie przed wyjazdem. - Jasne – kiwnąłem i pomyślałem, że dawno nie widziałem tego smutasa. Chociaż ostatnio to mnie tak powinni nazywać. - Pójdę się wykąpać, mam jeszcze tyle do zrobienia – powiedziała siostrzyczka i uśmiechnęła się do ciebie. - My też mamy wiele do zrobienia, prawda, Senju? – powiedziałeś głośno, tak, żeby to usłyszała nawet w korytarzu. - Co ty kombinujesz? - Ja? Nic. Chyba muszę wracać do domu. - Już? – zdziwiłem się. – Zostań jeszcze trochę. - Nie chcesz, żebym wychodził? - Nie. - Ale będziesz musiał mnie pocałować – usmiechnąłeś się zwycięsko i usiadłeś obok mnie. – Póki Saya się kąpie, mamy czas. - Kaien? - Co? - Nie bolą cię mięśnie? - Bolą, i co z tego? - Nic. - Zemszczę się, nie martw się – poczochrałeś mi włosy i pocałowałeś w policzek. - Nie wątpię – zaśmiałem się lekko i objąłem cię w pasie. - Mam wrażenie, że teraz będzie tylko dobrze – powiedziałeś nagle i pocałowałeś mnie w usta. Tak, teraz będzie tylko dobrze, bo kiedy czuję smak twoich ciepłych ust, wierzę w to z całych sił.﻿﻿ 