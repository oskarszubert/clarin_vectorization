SENJU Znowu czułem się pusty. Tak nagle. Kiedy wychodzisz, zaczynam czuć pustkę. Poszedłem do kuchni i zrobiłem sobie herbatę, czarną, słodką i aromatyczną. Póki Saya się kąpie, mogę pozwolić sobie na papierosa. Od jutra będę sam. Wolny. Będę mógł palić w domu, ile zechcę, i nikt mi nic nie powie. Czy będę samotny? Będziesz wpadał częściej? Siostrzyczka zabrała się za pakowanie, a ja nie wiedziałem, co ze sobą zrobić. Może powinienem pójść na wykłady? Ale tak mi się nie chce... Dlaczego straciłem zainteresowanie tym wszystkim? Ach, tak, miałem ci pokazać obraz... Może dzisiaj wieczorem... Ktoś zadzwonił do drzwi, Saya poszła otworzyć. To Kyu. Wpadł do kuchni i prawie na mnie naskoczył. - Stęskniłem się! – zawołał zabawnie i szturchnął mnie w bok. - Ja też, ja też, mógłbyś czasem wpadać – powiedziałem i poklepałem go po plecach. – Będziesz się opiekować siostrzyczką? - Jasne – uśmiechnął się i poprosił o kawę. Kiedy siedzieli z Sayą przy stole, popijali kawę i omawiali szczegóły wyjazdu, ja wymknąłem się do pokoju. Posprzątałem trochę i dalej zastanawiałem się, czym sie zająć. Wieczorem koniecznie pójdę na ich próbę. Stęskniłem się nawet za Kotem. Saya szybko zniknęła z Kyu, pewnie poszli na zakupy. Zostałem zupełnie sam i mogłem palić do woli. Pogoda była niezła, więc postanowiłem wybrać się na spacer. Po drodze wskoczyłem do sklepu po fajki, potem skierowałem się do parku, usiadłem na chłodnej ławeczce i z zadowoleniem zaciągnąłem się dymem papierosowym. Rozmarzyłem się, kiedy poczułem, jak blade słońce pieści moją twarz. Tak, niedługo wiosna. Obserwowałem przechodniów i zastanawiałem się, czy oni robią to samo. W głowie miałem prawie pustkę, ale tak było lepiej. - Senju! – z rozmarzenia wyrwał mnie męski głos. Zanim zdążyłem się zorientować, chłopak o jasnych włosach już siedział przy mnie na ławeczce. - Cześć, widzę, że też lubisz ten park? – zaśmiał się promiennie i odgarnął długie pasma włosów z twarzy. - Cześć, cześć, no, lubię – uśmiechnąłem się i zaproponowałem mu papierosa. - Tak ogólnie to nie palę, ale teraz mam ochotę – znowu pięknie się uśmiechnął, a słońce rozświetliło jego rude piegi. Pamiętał mnie? Bo ja nie bardzo. Wiem, że imprezowaliśmy razem po koncercie, ale nie zapamiętałem go jakoś szczególnie. Nie pamiętałem nawet jego imienia. Trochę głupio się czułem. - Co tu robisz? Nie masz zajęć? – spytałem. - Zwiałem. Dzisiaj mi się nie chce – zaśmiał  się znowu i zaciągnął się dymem. – A ty? - Tak samo. Zauważyłem, że ma długie rzęsy. I niebieskie oczy. Choć zazwyczaj nie zwracam uwagi na takie sprawy, gdy kogoś nie znam. Ale był miły i zabawny, szkoda, że nie mogłem przypomnieć sobie więcej. - Masz jakieś plany? – spytałem nagle, a on kiwnął głową, co miało oznaczać: nie. - Możemy wyskoczyć na piwo – powiedziałem nagle. - Jasne. Nie ma to jak piwo po południu! Dlaczego to zrobiłem, nie wiem. Może nie chciałem wracać do domu, może siedzenie samotnie mi się znudziło. Poszliśmy do pobliskiego pubu i przesiedzieliśmy tam kilka godzin. Nie miałem odwagi spytać go o imię, niech mysli, że go pamiętam. Bo pamiętałem, po prostu źle mi idzie zapamiętywanie imion. - Zaraz muszę lecieć – powiedział i zerknął na zegarek. – Chociaż nie, jeszcze nie zaraz. - A ja tak – westchnąłem i dopiłem piwo. – Choć szkoda, bo fajnie się z tobą gada. - Wiem –  zaśmiał się i wyciągnął komórkę. – Dasz mi swój numer? Może jeszcze kiedyś się spotkamy. Dałem mu swój numer komórki, a kiedy on podał mi swój, przez chwilę zastanawiałem się, jak go wpisać, ale uśmiechnął się i powiedział: - Wpisz: Daren. Więc wpisałem. Więc miał na imię Daren. Naprawdę nie pamiętałem. Wyszliśmy z pubu razem, na dworze już się ściemniało. Wypaliliśmy jeszcze po papierosie i rozeszliśmy się. Więc mam nowego znajomego. Polubiłem go od razu, a może polubiłem go jeszcze na tamtej imprezie, nie pamiętam. Był szczery, wesoły i otwarty. I trochę naiwny. Przypominał mi anioła, może przez te jasne włosy. Saya i Kyu jeszcze nie wrócili. Zrobiłem sobie kawę, zjadłem kilka kanapek i wypaliłem papierosa. Znowu  zacząłem więcej palić. Saya zawsze mi powtarza, że to szkodzi na cerę i włosy. Ale mam niezłe włosy. Już trochę urosły. Rozpuściłem je i przeczesałem palcami. Czemu noszę długie włosy? Od kiedy? Od dawna. Zacząłem zapuszczać chyba w wieku 14 lat. Taki bunt. A potem to tak już zostało. Saya zaczęła farbować, a ja zapuszczać. Teraz związałem je w luźny ogon, ubrałem się, założyłem nieśmiertelne glany i cały w skowronkach pobiegłem na waszą próbę. 