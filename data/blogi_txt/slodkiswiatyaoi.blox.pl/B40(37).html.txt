SENJU - Musimy pogadać – siostrzyczka wydaje się być bardzo poważna, więc odstawiam kubek z herbatą i kieruję całą uwagę na nią. Brzuch mnie już zaczyna boleć z przejedzenia. - Powiem od razu, bez owijania w bawełnę – postanowiłam wyjechać razem z Kyu – Saya patrzy na mnie bardzo uważnie, czekając na moją reakcję. A ja nie wiem, co powiedzieć. Jak to – wyjechać razem z Kyu? Do Niemiec? Tak po prostu? - Poczekaj, ale jak to? – patrzę na nią nic nie rozumiejąc i chyba mam bardzo zabawną minę, bo zaczyna się śmiać. – Ale… jak twoje studia? Jak praca? Co ty… Saya, nie rozumiem. - Pogadaliśmy z Kyu i postanowiłam jechać razem. Pracę mam w sumie załatwioną, a studia… Wrócę, jak zacznie się sesja. No i zawsze będę mogła tam ćwiczyć granie, nie? – Saya mrugnęła do mnie zabawnie. – Jesteś zazdrosny, co? - Trochę – odparłem, choć byłem bardzo zdziwiony jej wyborem. – Siostrzyczko, czy ty… czy wy… No wiesz,  z Kyu… Jest coś między wami? - No, przyjaźń. Piękna przyjaźń – Saya uśmiechnęła się szeroko, a potem wzięła mój kubek z herbatą i zaczęła powoli ją popijać. - Wydaje mi się, że dla Kyu to coś więcej niż przyjaźń – powiedziałem patrząc jej w oczy. - Wiem, ale nic na to nie poradzę – odrzekła z uśmiechem. – Dla mnie to najpiękniejsza przyjaźń, jaką kiedykolwiek przeżyłam. - Wiesz, Kyu pewnie uważa inaczej… - Bronisz go? - Nie, tylko… - Co tylko? – Saya chyba się wkurzyła, bo wstała szybko od stołu i zaczęła chodzić po kuchni. – Ciągle to samo… Kyu, Kyu… Czy nie można być tylko przyjaciółmi…? Senju, nie chcę psuć naszej przyjaźni! Ta więź… To coś pięknego. Nigdy czegoś takiego nie czułam. Westchnąłem tylko i pomyślałem, że Saya jest jednak okrutna. A potem nagle przyszło mi do głowy, że ona ucieka przed uczuciem do Kota! Ale nie mogłem jej tak po prostu o to spytać, więc dałem spokój. - Kiedy wyjeżdżacie? – spytałem, kiedy zaparzała kawę. - W sumie to za 10 dni – odparła spokojnie. – Chcesz kawy? - Nie – odrzekłem i dopiłem herbatę. Teraz brzuch mnie bolał jeszcze bardziej. - Naprawdę już zdecydowałam – powiedziała, siadając mi na kolanach. – Nie martw się o mnie. Objąłem ją i po prostu wpatrywałem się w kubek kawy, który postawiła na stole. Ucieka przed Kotem? Więc jej naprawdę zależy…? - Siostrzyczko? – zacząłem ostrożnie, i kiedy spojrzała na mnie, spytałem: - Wiesz, że nie można uciec od przeznaczenia? Wiedziałem, że zrozumiała, ale i tak zrobiła zdziwioną minę:  - O czym ty mówisz? - Wiesz dobrze, siostro – powiedziałem i nagle poczułem smutek i coś w rodzaju wyrzutów sumienia. Złość na siebie i na Kota. - Daj spokój, wszystko będzie dobrze – rzekła z uśmiechem i szturchnęła mnie w bok. - Jak uważasz… - westchnąłem i zepchnąłem ją z kolan. – Idę się położyć. - Znowu? – zaśmiała się. – Ester chciała powiedzieć ci coś ważnego. Chyba. - Wiem. - To już koniec? - Tak.   * * * * * * Wszystko dzieje się zbyt szybko. Już nie nadążam. Położyłem się do łóżka i czułem, że zaczyna mnie boleć nie tylko brzuch, ale i głowa. I wszystko pozostałe. Myśli plątały się bez ładu i składu, ale ciągle myślałem o Kaienie. Ciągle i bez przerwy. Nieważne, że za kilka dni egzamin, że Saya i Kyu wyjeżdżają, że Kot jest draniem, ale słodkim draniem, że ja jestem draniem, że Ester ma mi coś ważnego do powiedzenia. Tylko Kaien. Kocham cię, tak bardzo cię kocham. Z każdym dniem coraz bardziej. Chyba zdrzemnąłem się chwilę i śniło mi się coś kosmicznego. W końcu jednak wstałem i poszedłem wziąć coś na ból głowy. Sayi już nie było w domu. Pewnie nie zechce iść ze mną na próbę. Próbowałem dzwonić do Kaiena, ale nie podnosił. Może spał. Ja przespałem prawie cały dzień. Wyszedłem na balkon i mimo chłodu zapaliłem papierosa. Dym tak przyjemnie drażnił przełyk i czułem, że ożywam. Tak bardzo chciałem wiosny, tego ciepłego szału i lekkomyślności. Już niedługo. Bo przecież już teraz gdzieniegdzie zieleni się trawa. Rozmarzyłem się i zapaliłem drugiego papierosa. Może powinienem dzisiaj odpocząć w samotności? Znowu spróbowałem zadzwonić do Kaiena, ale znów nie odbierał. Saya też nie. I wtedy ktoś zadzwonił do drzwi. Serce drgnęło niespokojnie i szybko zamknąłem drzwi od balkonu, zgasiłem papierosa i wzdrygnąłem się z zimna. Chciałem, żeby to był Kaien. Ale to niemożliwe. Dochodziła osiemnasta, niedługo mają próbę. Nie, to nie on. Znowu rozbolała mnie głowa. Dowlokłem się do drzwi i gdy je otworzyłem, zamarłem na chwilę. - Witaj znowu – Ester uśmiechnęła się lekko. – Mogę wejść? - Tak, jasne – ochłonąłem i wpuściłem ją do środka. – Chcesz coś do picia? - Tak, najlepiej bardzo mocnego – powiedziała zdejmując buty. – Wiem, że Sayi nie ma w domu, dlatego przyszłam. Chcę ci coś powiedzieć. - Chodźmy do kuchni – przerwałem i pociągnąłem ją do kuchni. Czemu ja się tak denerwuję? Gadałem jak nakręcony i uspokoiłem się nieco tylko wtedy, gdy wypiliśmy pół butelki wódki. Nawet kac minął, głowa przestała mnie boleć, tylko żołądek zaczynał strajkować. Dziwnie się czułem w obecności Ester. Wiedziałem, że nie przyszła pogadać o naszych stosunkach. Ona nie jest taka. Więc co? Spoglądałem na nią ukradkiem, a w głowie narastała panika. - Wiesz, to nie jest takie łatwe, myślałam, jak ci to powiedzieć – zaczęła, a jej oczy lśniły. Może od alkoholu. A może nie. - Powiedz jak jest – odrzekłem szybko i czułem, że ręce mi drżą. - Ja… wybacz, ale naprawdę nie wiem, jak… - Ester odwróciła wzrok i zagryzła wargi. - Coś się stało? – spytałem niespokojnie i nalałem nam jeszcze wódki. - Tak. Ale chyba… Wiesz, nie chcę, żebyś myślał, że ja… - widziałem, że walczy ze sobą. Kiedy wychyliła kieliszek, spojrzała na mnie zupełnie przytomnie i powoli, bardzo powoli powiedziała: - Senju, jestem w ciąży. A ja poczułem, że mój nowy szczęśliwy świat rozpada się na kawałki. 