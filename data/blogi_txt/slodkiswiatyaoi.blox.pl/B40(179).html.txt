KAIEN Czuję się całkowicie bez sił. Rozmarzony i zaspokojony. Zawsze tak się czuję po seksie z tobą. Zbyt długo obaj na to czekaliśmy. Kładziemy się do łóżka i wtulamy w siebie. Twój oddech delikatnie chłodzi moją rozpaloną skórę, a długie kosmyki włosów lekko łaskoczą twarz. W takich chwilach czuję, że jestem... szczęśliwy. Tak, szczęśliwy. Wydaje mi się po prostu, że mnie kochasz. I że ja kocham ciebie. Ale nie możemy sobie na to pozwolić. Nie możemy. Wszystko jest takie skomplikowane. Jak cholera. Wiem, że Kot może się zjawić nad ranem, a może się i nie zjawić. Pewnie już ma kaca, biedak. Ciekawe, co teraz o mnie myśli. Nieważne. Śpisz? Chyba tak. Oddech stał się równy i spokojny. Tak szybko zasypiasz. Jest mi tak ciepło w środku, choć gdzieś głęboko budzi się niepokój, niewyjaśniony, dziwny i niebezpieczny. Niepokój, który nie pozwala mi cię kochać. Nawet jeśli chcę, nie potrafię. Boję się, i ty to wiesz, Senju. Tak samo jak ja wiem, że ty mnie kochasz. Wysuwam się cicho z łóżka i idę do łazienki. Najchętniej wziąłbym prysznic razem z tobą, ale nie chcę cię budzić. Woda jest przyjemnie gorąca, pieści mięśnie i myśli. Czuję się jak w jakiejś nieskończonej przestrzeni, pijany a jednocześnie całkiem trzeźwy. Drżę w środku i boję się sam siebie. Czy ja... Nie, to nie może być tak. Ja nie mogę cię... Nie wiem, czy to łzy, czy woda, ale słyszę swoje własne szlochanie. Nie płakałem od tak dawna... Senju, nie podołamy temu. To uczucie nie może istnieć. Nikt nie może o tym wiedzieć. Nawet my. Więc to ten niepokój. Dlaczego nie mogłem po prostu zakochać się w jakiejś porządnej dziewczynie? Albo dalej korzystać z życia, ile wlezie. To sprawia mi ból, ale pragnę tego. Dziwne, przecież nie jestem masochistą. Może tęskniłem za tym uczuciem? Ranię sam siebie, jednocześnie raniąc ciebie. Musimy coś z tym robić, Senju. Zakręcam wodę i nawet nie wycierając się idę do kuchni. Nago. Co mi tam. Jest już po czwartej nad ranem. Zapalam papierosa i wsłuchuję się, jak kropelki wody spływają po nagim ciele. Ty teraz śpisz, a ja muszę rozmyślać. Ciekawe, jakie masz sny... Bo ja wolę, żebyś nie wiedział o moich. Chyba będę miał kaca, bo już teraz zaczyna mnie boleć głowa. Znajduję parę tabletek, ale wiem, że to na nic. Po prostu stoję w ciemności i palę. Tak jest najlepiej. Byłoby dobrze, gdybym mógł wyrzucić z głowy te natrętne myśli. Po jakimś czasie wracam do łóżka. Księżyc jest już nisko, ale mogę dojrzeć w ciemności twoje nagie ramię i spokojną twarz. Siadam na łóżku i po prostu się w ciebie wpatruję. Co czujesz, Senju? Czy boisz się tak samo jak ja? - Senju... – szepczę ci nad uchem, wiedząc, że i tak nie usłyszysz. Odgarniam ci z twarzy włosy i całuję w czoło. – Kocham cię, mój chłopcze – mówię cicho po chwili i zaczynam gładzić twoje włosy. – Ale sam wiesz, że nie możemy być razem, prawda? Jak mamy to zakończyć? Kocham cię. Nigdy nie myślałem, że komuś to powiem. Kocham cię, Senju... – szepczę prawie bezgłośnie, wpatrując się w twoją twarz, tak delikatną i piękną. Nie wiem, co będzie jutro, ale te chwile przed świtem chcę dzielić z tobą. Kładę się obok, tuląc się do ciebie całym ciałem i obejmując cię udem, naciągam mocniej kołdrę, żebyśmy nie zmarzli, i całuję cię czule w policzek. Mruczysz coś przez sen, przyprawiając mnie tym o uśmiech, ale w środku czuję się rozdarty.  Nie myśleć.  Nie myśleć.  Tylko czuć.  Czuć cię, Senju, tylko to jest teraz ważne. Twoja skóra, pachnąca czymś orientalnym, otulona nutką testosteronu; spokojny oddech i lekkie drżenie rzęs przez sen; twoje zdradliwie szczupłe a jakże silne ramiona; delikatne mięśnie brzucha, które mam ochotę całować bez przerwy; długie zgrabne nogi i wrażliwe stopy... I to wszystko należy do mnie. Oddajesz mi się bez słowa. Ale dlaczego? Przecież nie jestem ciebie wart. Jestem draniem, który nawet boi się swoich uczuć. Najchętniej uciekłbym teraz, żeby nie ranić cię więcej, tak byłoby najlepiej, przerwać to teraz. Ale tylko gładzę dłonią twoje ramię i chłonę twój zapach. Nigdy bym nie pomyślał, że jestem tak czuły. Śpij, Senju, a ja będę cię chronił.  Tak, będzie cię chronić ten, który najbardziej cię rani.﻿﻿ 