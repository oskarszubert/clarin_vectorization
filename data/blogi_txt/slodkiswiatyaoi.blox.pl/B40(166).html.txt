SENJU - Niedługo będzie świtać – mówisz, kiedy leżymy w letniej już wodzie w wannie i pieścimy się leniwie.   Kiwam tylko głową i zamykam oczy. Czuć. Tylko czuć. Dotyk jest najważniejszy. Twoje ciepłe palce na skórze ramienia. Przyjemne mruczenie nad uchem i gorący oddech, kiedy leniwie całujesz mój kark. I dreszcze. Kocham je. Uwielbiam. Są jak rozładowania elektryczne. Na całym ciele. Rozkoszne. Mmmmhhhh…   - Senju? – pytasz cicho, odgarniając mi z szyi włosy.   - Co? – odzywam się leniwie i czuję na szyi twoje usta, a potem język, szorstki i ciepły.   - Jak zareagowała Ester? – mówisz nagle zupełnie poważnie, choć dalej całujesz moją szyję.   - Co? A, spokojnie. Zbyt spokojnie – odpowiadam po chwili i mimowolnie przypominam smutną twarz Ester.   - Nie powiedziałeś jej, czemu, prawda? – twój głos staje się chrypły, a dłonie ściskają lekko moje ramiona.   - Nie – wydycham głośno, kiedy drapiesz lekko moje plecy.   - Przyjdziesz na próbę? Z Sayą? – pytasz dalej, a ja kiwam potakująco głową i znowu zamykam oczy. – Potem pewnie będzie impreza.   - Prawdę mówiąc, nie mam już sił imprezować – mówię leniwym tonem i wtulam się w ciebie mocniej. Woda zbyt wystygła, chyba pora kończyć kąpiel.   - Ja też, ale muszę. Za kilka dni mamy występ – odpowiadasz tak samo chryple i obejmujesz mnie w pasie. – Chodźmy już do łóżka, mamy jeszcze parę godzin.      * * * * * *   Nie mogę zasnąć, mimo że jestem zmęczony. Wykończony. I ciągle chce mi się pić. Ale ty śpisz w najlepsze, wtulony w mój bok. Tak zabawnie mamroczesz coś przez sen, że uśmiecham się mimowolnie. Mam ochotę zapalić, ale boję się cię obudzić, więc leżę i wpatruję się w ciemność, słuchając twojego równego oddechu.   Kiedy w końcu udaje mi się na krótko usnąć, budzi mnie jakiś hałas z ulicy. Jest już po dziewiątej. Wstaję z łóżka i czuję, że boli mnie nie tylko głowa, ale wszystkie mięśnie. Czuję się połamany. Znajduję cię w łazience. Od razu obejmujesz mnie ciepło i dajesz lekkiego niewinnego całusa w usta. Wypijam chyba litr wody. No to będzie kac…   - Jak się czujesz? – pytasz poprawiając włosy.   - Jak widzisz – odpowiadam cicho i wzdycham. – Chyba rzucę picie.   - Jasne, ja też - uśmiechasz się zabawnie i znowu mnie całujesz. – Chodźmy już. Musimy odpocząć. Wcale się nie wyspałem, a ty?   - Ja też nie, prawie nie zmrużyłem oka – mówię krzywiąc się na myśl o tym, że wieczorem ma być impreza.    * * * * * *   Wracamy taksówką. Czuję, jak z każdą chwilą głowa boli mnie coraz bardziej i zaczyna mnie mdlić. Siedzisz w milczeniu i chyba nad czymś intensywnie rozmyślasz. Staram się oddychać głębiej i marzę o swoim łóżku. W międzyczasie piszę wiadomość siostrzyczce, że niedługo będę.   Na dworze jest jeszcze zimno, ale słońce świeci intensywniej i mimowolnie zaczynam myśleć o wiośnie. Niedługo stopnieje ostatni śnieg i mam nadzieję, że wreszcie będę mógł malować na przyrodzie. Oddaję się swoim myślom i nawet nie zauważam, że jesteśmy już na miejscu.   - To do wieczora, zadzwonię jeszcze – mówisz patrząc mi w oczy i dyskretnie kładąc dłoń na moim udzie.   Uśmiecham się słabo i kiwam głową.   - Do wieczora – mówię i wychodzę na zimne powietrze.   Mam ochotę porzygać się na miejscu, ale zaciskam zęby i wlokę się schodami na górę. Nie dałbym rady jechać windą. W mieszkaniu jest przyjemnie ciepło i pachnie cynamonem. Pewnie siostrzyczka znowu coś piecze. Zrzucam pośpiesznie buty i kurtkę, rzucam głośne „cześć” w stronę kuchni i idę do swojego pokoju. Nie mam sił na nic. Padam na chłodne łóżko i zasypiam od razu, nie myśląc nawet o mdłościach.   Chyba śniło mi się coś dziwnego. Coś niejasnego i kosmicznego. Jak to na kacu. Kiedy się obudziłem, miałem wrażenie, że to nie był sen. Głowa dalej pękała, więc zwlokłem się z łóżka zaciskając zęby i poszedłem po tabletkę. Chciałem też jeszcze raz przywitać się z siostrzyczką, ale w kuchni oprócz Sayi była… Ester! Zmieszałem się i nie wiedziałem, jak reagować, ale Saya uśmiechnęła się z politowaniem i rzekła:   - Nieżywy, co? Chcesz kawy?   - Tak – odparłem i odetchnąłem ciężko. – I tabletkę. A najlepiej od razu mnie zabij – i oparłem się o szafkę, żeby nie siadać przy stole. Saya oczywiście zrobiła mi kawę i dała jakąś pigułkę, ale ciągle gadała o szkodzie narkotyków i alkoholu.   - Kochanie, ja nie ćpałem – odparłem biorąc ze stołu kawałek cynamonowego ciasta. - Mam nadzieję – powiedziała patrząc na mnie podejrzliwie. Usiadłem wreszcie przy stole i zerknąłem na Ester. Głupio się czułem. Tylko wczoraj z nią zerwałem i już zacząłem się szlajać. Tak pewnie o mnie pomyślała.   - Oni się upili z chłopakami – powiedziała Saya zwracając się do Ester, a potem patrząc na mnie znacząco.   „Dzięki, siostrzyczko” – pomyślałem i wziąłem drugi kawałek ciasta. Było pyszne. Mdłości zniknęły i poczułem wilczy apetyt.   - Przestańcie już tyle chlać – powiedziała zabawnie Saya, szturchając mnie w bok tak, że udławiłem się ciastem.   - Ester, oni są jak dzieci – znowu zwróciła się do niej Saya.   - Wiem – Ester wreszcie się odezwała. – Chyba już pójdę – i wstała od stołu.   - Ale… poczekaj, chyba chcieliście pogadać, zostawię was – powiedziała szybko siostrzyczka i poderwała się od stołu. Drgnąłem niespokojnie i spojrzałem na nią pytająco, ale odwróciła wzrok i skierowała się do wyjścia.   - Nie, Saya, poczekaj – zawołała tak samo nagle Ester i też podskoczyła od stołu. – Wolę jutro, dzisiaj jest… Nie, nie dzisiaj… - i zaczęła jej coś szeptać.   Chyba zwariuję. Nic nie rozumiałem. Dojadłem w milczeniu ciasto i popiłem je sokiem. Mógłbym teraz zjeść konia z kopytami. Wstałem więc od stołu i zacząłem buszować w lodówce.   - No masz rację, raczej nie dzisiaj – powiedziała głośno siostrzyczka, a po chwili dodała: - Przestań, Senju! Nie zjedz całej lodówki!   - Nie mogę, jestem bardzo głodny! – odrzekłem zabawnie i dalej pochłaniałem jakiś słodki ser.   - Pójdę już – usłyszałem, jak Ester cicho żegnała się z siostrzyczką, a po chwili obie zniknęły w korytarzu.   O co im chodzi? Wiem, że jestem draniem, ale umierałem z głodu. Kiedy poczułem, że żołądek mnie boli z przejedzenia, odetchnąłem ciężko i osunąłem się na krzesło. Czym się zająć? Co mam robić do wieczora? Było po trzeciej, Kaien jeszcze nie dzwonił. Nie miałem ochoty na nic. Chciałem tylko spać. Najlepiej cały dzień i noc. Nie wiem, czemu, ale pomyślałem, że został mi jeszcze jeden egzamin. Za kilka dni. A niech to. Muszę się jakoś pozbierać.   Saya wróciła z poważną miną i usiadła naprzeciwko mnie.   - No co? – spytałem robiąc głupią minę.   - Musimy pogadać – powiedziała poważniejąc jeszcze bardziej. 