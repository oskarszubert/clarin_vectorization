SENJU Czasami się zastanawiam, dlaczego ludzie się zmieniają. Tak samo było tym razem, kiedy zamknąłem się w łazience, gdy pozostali imprezowali, i próbowałem uspokoić się w ciszy i samotności.  Czasami tracę nad sobą kontrolę, w złym tego słowa znaczeniu. Jak mogłem uderzyć Kaiena? Teraz na pewno się ośmieszyłem. Siedziałem na podłodze i próbowałem się pozbierać, ale w głowie miałem zamęt, i to bynajmniej nie od alkoholu. Źle to wyszło. Nie tak miało być. Nagle przypomniałem sobie, że nie widziałem dzisiaj Ester. Gdzie ona może być? Odetchnąłem i podniosłem się z podłogi. Muszę znaleźć Ester i wynosić się stąd. Najchętniej uciekłbym sam, ale nie mogę tak po prostu wyjść, nic jej nie mówiąc. Choć... wiem, że będę się czuć podle. Nikt nawet nie zauważył, jak wychodziłem z łazienki po dłuższej nieobecności. Wydawało mi się nawet, że nikt nie widział, jak się kłóciliśmy z Kaienem. I dobrze. Zająłem się poszukiwaniem Ester. Spała razem z siostrzyczką w jakimś oddalonym pokoju. Wyglądały razem tak słodko i niewinnie, że nie chciało mi się ich budzić. W ułamku sekundy obmyśliłem plan i postanowiłem się stąd wynosić. Napisałem Ester wiadomość, gdzie jestem, ubrałem się po cichu, włożyłem buty i wyszedłem. Dosyć tego. Na dworze było mroźno, padał lekki śnieg. Było po południu, ale ulice były prawie puste. Postanowiłem iść na piechotę. Nieważne, ile. Musiałem się przewietrzyć. Ale po kilku minutach poczułem się słabo i zaczęło mnie mdlić, więc wezwałem taksówkę i normalnie dobrałem się do domu. Kiedy próbowałem znaleźć klucze, zadzwonił telefon. Okazało się, że dzwonił kolega z roku, żeby powiadomić mnie, że egzamin będzie za 2 dni, a nie za 4. Cudownie. Po prostu wspaniale! O tym wolałem w ogóle nie myśleć. W końcu znalazłem klucze i otworzyłem drzwi. Było tak cicho, zimno i pusto. Dawno tak się czułem we własnym mieszkaniu. Włączyłem muzykę, zaparzyłem kawę i zapaliłem papierosa. Za oknem padał śnieg. A więc mamy nowy rok. Ta myśl dziwnie ciążyła na moim sumieniu. Czułem się paskudnie. Kawa mi nie smakowała. W gardle zbierał się żal, który z każdą chwilą ogarniał cały umysł. Pobiegłem szybko do łazienki i zwymiotowałem. Wolałem nie patrzeć w lustro, ale nie mogłem nie zauważyć tej zmęczonej twarzy. Szybko zrzuciłem z siebie ubranie i wlazłem pod prysznic. Stałem chyba kwadrans w strugach gorącej wody i starałem się o niczym nie myśleć. Namydliłem ciało waniliowym żelem i zacząłem delikatnie go wmasowywać, ale dotyk drażnił. Wszystko było nie tak. Wszystko jest nie tak. Ja jestem nie taki. Zakręciłem wodę i wyszedłem spod prysznica, wytarłem się do sucha, a podnosząc ramię poczułem dziwny ból. Nie było żadnych śladów siniaków ani nic, ale ramię mnie bolało. Coś jakby w środku, czułem, jak ścięgna mi się przekręcają. Nieprzyjemne uczucie. Ale postanowiłem się nie martwić, najprawdopodobniej to minie. Znowu spojrzałem w lustro. Mokre włosy opadały na ramiona, klatkę piersiową i aż na brzuch. Wpatrywałem się kilka chwil w swoje odbicie, a potem zupełnie bez emocji otworzyłem szafkę, znalazłem nożyczki i zacząłem ścinać włosy, pasmo po pasmie, powoli i czule. Długie kosmyki padały na podłogę, a ja rozczesywałem włosy palcami i ścinałem dalej. Czułem coś w rodzaju oczyszczenia i satysfakcji. Myślałem o Kaienie, o tym, jak lubił moje włosy, i o tym, co się stało. Zupełnie mimowolnie po policzkach zaczęły spływać łzy. Patrzyłem na swoje odbicie i płakałem. Tak będzie lepiej. Miałem teraz włosy do ramion, nieuczesane, poczochrane. Nie wiem, czy podobały mi się, czy nie. Na razie to nieważne. Ale to takie dziwne. Poczułem się lepiej. Spróbowałem się nawet uśmiechnąć do swego nowego odbicia. Wyglądałem inaczej. I tak się czułem. Pewniejszy siebie, spokojniejszy i... seksowny? Zaśmiałem się na głos i poczochrałem nowe włosy. To chyba nowy ja.  * * * * * * Tego wieczoru Saya nie wróciła. Ester też nie. Napisała, że imprezują dalej i żebym przyjechał, ale nie miałem ochoty. I wtedy pomyślałem o tym, jak Ester zareaguje na moją zmianę wyglądu. Choć nie bardzo mnie to obchodziło. Około dziewiątej, kiedy próbowałem otworzyć drugą butelkę wina, ktoś zadzwonił do drzwi. Naprawdę nie miałem pojęcia, kto to mógł być. Byłem już lekko pijany i nie miałem ochoty nikomu się tłumaczyć. Otworzyłem, trzymając w ręku butelkę. Przecież to mój dom, robię to, na co mam ochotę. Przede mną stał Cat. Uśmiechał się szeroko i tak naturalnie. Zadziwił mnie swoją wizytą, ale zaprosiłem go do środka. - Cześć, samotniku, widzę, że wprowadzasz zmiany – powiedział pokazując na moją nową fryzurę. Zdjął buty, a potem wyciągnął z torby butelkę wina. – Pomyślałem, że wpadnę – i znowu wyszczerzył zęby. - Jasne, przyda mi się towarzystwo – odrzekłem i też się uśmiechnąłem na widok butelki. - Widzę, że już dajesz – zaśmiał się szczerze i zdjął kurtkę. - Trochę – odpowiedziałem i zaprosiłem go do pokoju. - Ciepło tutaj – powiedział zadowolonym głosem i przytulił dłonie do kaloryfera. - Tak, dosyć już dzisiaj zmarzłem – odrzekłem i otworzyłem wino. - To twój nowy obraz? – spytał kiwając głową w stronę nowego rysunku. - Tak jakby – rzekłem z uśmiechem i podałem mu kieliszek. - Dzięki – odrzekł i od razu wychylił wino do dna. – Tak, dzisiaj muszę się upić – dodał po chwili. - Ja też, ale wcale cię to nie dziwi, prawda? – zaśmiałem się i tez szybko wypiłem wino do dna. - Wcale a wcale – powiedział z uśmiechem. Dzisiaj w obecności Cat’a czułem się swobodnie. Zrobiło mi się tak lekko i przyjemnie. Ani razu nie wspomniał o Kaienie, za co byłem mu wdzięczny. A kiedy wypiliśmy 2 butelki wina,  przyniósł skręty. A potem już po prostu siedzieliśmy na ciepłej podłodze i śmieliśmy się do rozpuku. I wtedy zacząłem mówić. O Kanienie. Spokojnie, bez żalu, ciągle się śmiejąc. Wszystko stało się takie łatwe i śmieszne. Opowiedziałem mu wszystko, a on długo się śmiał z rozbitej wargi Kaiena. - Wiesz, Senju – powiedział, kiedy się uspokoił. – Na początku uważałem cię za rywala, bo nie chciałem stracić przyjaciela. Ale teraz widzę, że Kaien się po prostu boi, i nie wiem, jak jest lepiej. Chyba już wolałbym, żebyście byli razem. - E tam, sam nie wiem – powiedziałem spokojnie. – On  jest taki... niestały. - Mmhhh... – Cat się ze mną zgodził kiwnięciem głowy. – Ale i tak przy tobie był bardziej stały i chyba dojrzalszy. Tak myślę. Musicie do siebie wrócić, zniosę to, że będę musiał się nim z tobą dzielić – rzekł Cat i roześmiał się znowu. - Nie mogę – odpowiedziałem i posmutniałem. - Dobra, nie mówmy już o tym, dzisiaj nie możemy się smucić, prawda? – zawołał radośnie Cat, a po chwili spróbował podnieść się z podłogi. Pomogłem mu, a kiedy skierował się do drzwi, spytałem: - Dokąd idziesz? - Niespodzianka – odrzekł i znowu się szalenie zaśmiał. Tak, Cat był wesołym facetem. A tego mi dzisiaj było trzeba. Kiedy jednak nie wracał przez kilka minut, postanowiłem sprawdzić, gdzie zniknął. Znalazłem go w korytarzu, szukającego czegoś w torbie. Był na tyle pijany, że chyba nie mógł czegoś w niej znaleźć. Zaśmiałem się szczerze i zaproponowałem pomoc. Okazało się, że miał kolejną butelkę. Wina. Roześmieliśmy się obaj, ale nie wiedziałem, czy będę w stanie ją otworzyć. Było mi tak przyjemnie i wesoło, wszystko wydawało się śmieszne i łatwe. Zaciągnąłem Cat’a do pokoju i zabrałem się za otwieranie wina. Nawet mi się udało. Włączyłem jakąś płytę Sayi, a Cat w tym czasie oglądał moje obrazy, ale nie wiem, czy cokolwiek widział, bo był bardziej pijany niż ja. Kiedy jednak podałem mu wino, uśmiechnął się do mnie i powiedział: - Ty to masz talent, Senju. Kaien to głupek, że nie potrafił tego docenić. - E, przestań, daj spokój, nie chcę dzisiaj o nim gadać. Na zdrowie, Cat! - Masz rację, nie gadajmy o nim – powiedział i wychylił kieliszek do dna. – Podoba mi się ten zespół. - Taaak? – zdziwiłem się, bo ja nie moglem skojarzyć, kto to śpiewa. - Mmmhh... – kiwnął głową Cat. – Sen-ju? Mogę cię... o coś... spytać? – język już mu się plątał. - Pytaj... Kocie – po raz pierwszy tak go nazwałem. Tak, jak nazywał do Kaien. Kot uśmiechnął się z zadowoleniem i przysunął bliżej, obejmując mnie w talii i kładąc głowę na moim ramieniu. Pomrukiwał jak prawdziwy kot. Zaśmiałem się na tę myśl i poczochrałem mu włosy. – Wiesz, fajnie mi z tobą – powiedział po chwili. – Jesteś taki... prawdziwy. Roześmiałem się i spojrzałem na niego podejrzanie. - Co znaczy „prawdziwy”? - Taki autentyczny – odrzekł z uśmiechem. – Lubię cię. Naprawdę cię polubiłem. - To miłe, bo ja ciebie tez. Fajnie się z tobą imprezuje, rozmawia i... w ogóle – powiedziałem szczerze i objąłem go. - Senju? – zamruczał mi nad uchem. - Co? – zaśmiałem się znowu, bo łaskotał mnie pasmem włosów. - Wiesz co? – spytał miękkim głosem i wtulił nos w mój policzek. Ciągle się uśmiechałem, bo doskonale wiedziałem, do czego dąży. Obaj byliśmy pijani, wolni i dziwni. Wciągnąłem zapach jego skóry i szepnąłem: - Co, Kocie? - Podobam ci się, Senju? – znowu spytał kuszącym głosem i liznął mój policzek. Zamarłem. Co ja robię? Oszalałem! Ale nie mogłem go odepchnąć. Był taki ciepły, kuszący i pijany jak ja. A może to chęć zemsty mnie do tego pchała? - Tak – odrzekłem cicho i westchnąłem. - Wiedziałem – powiedział z zadowoleniem, i po chwili poczułem na ustach jego gorące wargi.﻿﻿ 