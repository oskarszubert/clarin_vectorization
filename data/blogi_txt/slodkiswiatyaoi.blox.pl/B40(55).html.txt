SENJU - Wybacz, nie wiem, jak to się stało – powiedziała Ester zagryzając wargę i spuściła wzrok.   A ja intensywnie myślałem. Kiedy? Jak? I dlaczego? To niesprawiedliwe. Niemożliwe. Nie. Nie. Nie. Ale musiałem przerwać milczenie, tylko nie wiedziałem, co powiedzieć. Mój poukładany świat zawalił się w ułamku sekundy.   - Chyba już pójdę – odezwała się Ester, a ja spojrzałem na nią jak nieprzytomny. – Nie wiem, co robić, ale… Chciałam, żebyś wiedział. Chcę pobyć sama. Muszę… Wybacz – widziałem, że jej wargi drżą, pewnie za chwilę się rozpłacze. I wtedy coś we mnie wstąpiło, bo wstałem szybko od stołu, podszedłem do Ester i objąłem ją z całych sił. I wtedy rozpłakała się. Zupełnie jak dziecko. A ja czułem się bezradny i tylko tuliłem ją mocniej do siebie i miałem wrażenie, że nie wytrzymam jej łez. Ale wytrzymałem. Nie miałem wyboru. To ja jestem mężczyzną. Ale co z tego…?   Gładziłem ją po włosach i wycierałem z policzków brudne od tuszu łzy. Jeszcze nigdy tak nie płakała. A ja nie wiedziałem, co robić, co mówić, co myśleć. Musiałem ją uspokoić, powiedzieć, że będzie dobrze, że damy radę, ale… nie mogłem. Nie mogłem! Bo nic nie będzie dobrze! Dlaczego… Dlaczego zawsze wszystko się wali…?!   - Senju, mogę zostać u ciebie? – spytała cicho nie patrząc na mnie, kiedy odgarniałem jej z twarzy włosy.   - Tak, jasne, zostań. Wybacz, ja nie wiem… Nie wiem, co robić – powiedziałem szybko i znowu ją przytuliłem.   - Ja też, wybacz… Tak mi ciężko… - szepnęła Ester i westchnęła głośno.   - Chodź, musisz się położyć i odpocząć – postanowiłem, że może spać w pokoju Sayi.   - Nienawidzisz mnie? – Ester spojrzała mi prosto w oczy, tak, że zmieszałem się i tylko wziąłem ją za rękę i poprowadziłem do pokoju Sayi.   - Nie, to nie tak – odrzekłem wreszcie, kiedy zdjęła spodnie i wlazła pod kołdrę.   - Zostaw mnie samą, proszę… - szepnęła ledwo słyszalnie i nakryła się kołdrą na głowę.   Wyszedłem w milczeniu, bo nie wiedziałem, co powiedzieć. Tyle myśli przelatywało przez moją głowę, że nie wiedziałem, od czego zacząć. I czy musiałem? Stało się. Co prawda przez krótką chwilę pojawiła się nadzieja, że być może Ester nie chce tego dziecka, ale odsunąłem tę myśl, bo wydała mi się niedorzeczna. Wiem, jak mnie kocha.   Wlazłem pod prysznic i miałem ochotę przestać istnieć. Że też wszystko potrafi się tak szybko zmieniać… Jeszcze przed chwilą umierałem z radości, że mogę być z Kaienem, a teraz… Nie, to musi być sen. Gdzieś w środku siedziała uparcie myśl, że Ester zrobiła to umyślnie. Ale nie miałem prawa jej osądzać, przecież nie mogłem być pewny. A może wcale jej nie znam…? Nie mogłem teraz myśleć o tym, jak ona się czuje, bo myślałem tylko o sobie. I użalałem się nad sobą. Zadzwonić do Kaiena? Po co? Co mu powiem?   Miałem ochotę zasnąć i obudzić się po kilku latach, kiedy to wszystko przeminie. Poczułem nagłą chęć przytulenia się do Kaiena. Chciałem, żeby mnie uspokoił i powiedział, że wszystko będzie dobrze. W głowie już układałem plan, ale rzeczywistość była okrutna. Ester nigdy nie zgodzi się na usunięcie ciąży. Czy sam tego chciałem? Niczego już nie byłem pewien.   W końcu i tak upiłem się w samotności, aż do porzygania się. Saya nie wróciła na noc. Nie wytrzymałem i zadzwoniłem do Kaiena. Miał zaspany głos, ale ucieszył się. A ja poczułem, jak w gardle coś mnie strasznie uciska, i nie mogę wymówić ani słowa. Miałem ochotę poryczeć się jak dziecko, ale nie mogłem.   Bezradność. Ból. Niepewność. Przyjedź, proszę, przytul, pocałuj, obejmij…   - Spotkamy się jutro? – usłyszałem miękki rozleniwiony głos Kaiena w słuchawce.   - Tak… Wiesz, mam ci wiele do powiedzenia – powiedziałem nagle, starając się kontrolować emocje.   - Taaak? – Kaien chyba ziewnął, ale czułem, że się uśmiecha. – Czy coś się stało? Jesteś jakiś dziwny.   - Porozmawiaj ze mną przez chwilę… - odrzekłem cicho i przełknąłem łzy.   - Co się stało, Senju? – głos Kaiena nagle się zmienił. – Chcesz, mogę do ciebie przyjechać i cię pocieszyć…?   Serce mi drgnęło. Przecież o tym marzyłem. Ale nie byłem do tego stopnia bezczelny. Tylko co mu powiedzieć?   - Zwariowałeś – spróbowałem się uśmiechnąć. – Jutro mnie pocieszysz. Tak bardzo tęsknię…   - Na pewno wszystko w porządku?   - Niezupełnie, ale wpadnę jutro, dobra? – rzekłem nagle i ta myśl wydała mi się najlepsza. Nie chciałem, żeby Kaien się dowiedział, że Ester u mnie nocowała.   - Coś kręcisz – powiedział podejrzliwie, ale zgodził się.   - Dobra, idź już spać – odrzekłem z uśmiechem i odetchnąłem.   - Dobranoc, kotku – powiedział słodkim głosem, a ja pomyślałem, że życie jest niesprawiedliwe.   Cholernie niesprawiedliwe. Ale ulżyło mi, gdy pogadałem z Kaienem. Banalna rozmowa, ale w środku zrobiło się tak ciepło… Boże, co ja teraz mam robić? 