SENJU Kot mnie złamał. Nie miałem zamiaru się poddawać, ale… Nalegał ze słodką miną, więc nie mogłem się nie zgodzić. A już myślałem, że pobędziemy razem. Ale ty nie protestujesz, więc nie będę wyskakiwał ze swoimi podejrzeniami. Muszę wreszcie dorosnąć. Zresztą… Czasami jak sobie myślę o twoim stylu życia, to wpadam w depresję! Gdybym miał wybuchać gniewem i być zazdrosnym o każdego, kto zbliży się do ciebie, już dawno umarłbym na zawał. Jesteś popularny, grasz w zespole, masz tylu znajomych, że nie potrafiłbym tego ogarnąć. Więc będę przy tobie, ot tak, po prostu. Nic więcej nie mogę wymyślić. Bla bla bla… Jasne. Wmawiaj sobie, Senju, wmawiaj. Cholera jasna, oczywiście, że jestem zazdrosny! Czy to niepewność siebie? Po tym, co przeszliśmy, nie powinienem się martwić, że coś nas rozłączy. Ale nie mogę przestać myśleć. Myślę, myślę i myślę. O nas. Pewnie wyolbrzymiam sprawę, ale ciągle się boję, że odejdziesz, że ci się znudzę, że mnie zdradzisz. Tego bym nie przeżył. Kiedyś spytałeś mnie, co sądzę o trójkątach. Nie zdziwiło mnie to, bo po tobie można spodziewać się wszystkiego. Wtedy byłbym zachwycony, bo nie jestem nieśmiały ani nic z tych rzeczy. Lubię nowe pomysły. Ale teraz… Nie wiem, Kaien, zależy z kim i jak. I mimowolnie zacząłem myśleć o Kocie. Dlaczego? Kiedyś dałem się ponieść, to fakt, ale jestem pewien, że wy też nie jesteście święci. I kiedyś mi o tym opowiesz. Nie wiem, czemu, ale jestem tego pewien. A może próbuję się usprawiedliwiać. No więc, gdyby to Kot był tym trzecim? Zamykam oczy i popijam kawę, a wy coś bez przerwy gadacie. Zgodziłem się na popijawę, bo potrzebuję rozładowania. Miało być w inny sposób, ale to też nie jest złe. Gorąca kawa wcale mnie nie rozgrzewa. – Bardzo zmarzłem – mówię wreszcie, bo zaczynam czuć, że drżę od środka. – To niedobrze – Kot marszczy brwi. – Ja chyba też zmarzłem. Może będziemy się zbierać? – Jak chcecie, zmarzluchy – uśmiechasz się i ciężko wzdychasz. – Tobie to zawsze marzną ręce, nie, Kotku? – No, niestety. Marzy mi się gorąca kąpiel. Wpadniemy jeszcze po papierosy, dobra? – Pewnie, Kotku, najważniejsze, żebyś nie palił zioła. – Nie palę. Od kilku dni – Kot uśmiecha się do mnie dumnie, a ja otulam się paltem i zaczynam drżeć. – Cholera, Senju, ty faktycznie zmarzłeś – mówisz z niepokojem w głosie. – No przecież mówię. Też marzy mi się gorąca kąpiel – odpowiadam z lekką irytacją. Jakbyś w ogóle mnie nie słuchał. Chyba to kiepski pomysł na wieczór. – Ze mną? – Kot uśmiecha się słodko i owija szalikiem. – Kąpiel? – Daj spokój, on jest mój – zaczynasz się śmiać. – Nie podzielisz się, Kaien? – Kot jest w świetnym nastroju. – Może mnie zapytacie o zdanie? – wtrącam się i zakładam czapkę. – Chodźmy już, bo zaraz zamarznę. Jakoś nie mogę sobie wyobrazić wieczoru z Kotem. Na pewno będę spięty. I te głupie myśli. Fantazje.   * * * * * Ale poszło lepiej. Podkręciłeś kaloryfery i w mieszkaniu zrobiło się przyjemnie ciepło. Kot pobiegł pod prysznic, ale chyba pomyślał i o mnie, bo nie zajęło mu to dużo czasu. – Ale mi ciepło… – powiedział wychodząc i wycierając włosy. – Idź, ja zajmę się rumem. Bez wahania rozebrałem się i wlazłem pod prysznic. Woda była gorąca i przyjemnie rozgrzewała całe ciało. Czułem pulsowanie w żyłach i wracałem do życia. I nie myślałem. Niech ma być, co będzie. Czemu nagle stałem się taki podejrzliwy? To śmieszne. Ciesz się chwilą, Senju. Poza tym, dawno nie piłeś. Ciesz się chwilą. Molestować Kaiena będziesz mógł innym razem. Kiedy wytarłem się na sucho i wysuszyłem włosy, byłem już zadowolony. Żadnych niepotrzebnych myśli. Kot przygotował koktajle z rumem, szkoda, że nie zdążyłem zobaczyć go w akcji. – A zrobisz kiedyś sushi? – spytałem wąchając rum. – Pewnie – odpowiedział szybko. – A skąd wiesz, że potrafię? – Zgadnij, kto cię wydał. – Ja nic nie wiem – odezwałeś się z przedpokoju. – Co złego, to nie ja! – Zrobimy sobie wieczór sushi, wszystko zrobimy. Mamy dużo czasu, nie? – Kot spojrzał na mnie z uśmiechem i nie miałem wątpliwości – jest spokojny. – A jak już się upiję, to będę miał ci coś do powiedzenia. – Nawet tak? – zaśmiałem się. – A teraz nie możesz? – Teraz nie – spróbował swojego koktajlu i uśmiechnął się jak zadowolony kot. – Masz – podał mi szklankę z brązowym płynem. – A gdzie mój? – powiedziałeś wchodząc do kuchni. – Masz papierosy? – spytał Kot, podając ci koktajl. – Masz – podałeś mu paczkę. – Chociaż ja chętnie wypaliłbym skręta. – Kaien! – zawołał Kot, udając oburzenie. – Miałeś mnie wspierać! – Żartuję – uśmiechnąłeś się. – Oczywiście, że będę cię wspierać. Będziemy, prawda, Senju? – Nie wiem, o co wam chodzi, ale dobra – chyba chodziło wam o rzucenie trawki. Może jednak nie będzie tak źle… Kot robił świetne koktajle, ty postarałeś się o trochę żarcia i dobrą muzykę i nagle zrobiło się tak wesoło. Rozgrzałem się i chyba nawet moja bladość zniknęła. A kiedy poczułem, że alkohol mąci mi umysł, rozluźniłem się całkowicie. 