SENJU Znowu wlazłem pod prysznic. Gorąco. Kocham gorąco. Nienawidzę zimna. Zawsze mi marzną dłonie i stopy. Kot jeszcze śpi. Nie chcę zostawać. Nie chcę myśleć. A jednak myślę. Mdli mnie. Za dużo wypiłem. Czemu mnie nie zatrzymałeś w progu? Dziękuję, że o nic nie pytasz. Czuję się źle! Teraz to już kac, nie tylko moralny. Mam ochotę się porzygać, ale nic z tego. Ledwo zipię w tej gorącej parze. Ale to pomaga. Uciekłem od ciebie. Cholera. Tchórz. Czemu się tak zachowuję? Powinienem wyjść i powiedzieć ci, co czuję, ale nie potrafię. Wstydzę się swoich uczuć. A ty czytać w myślach raczej nie potrafisz, więc nic się nie zmieni. Nie mogę. Kaien, nie mogę. Ale co czuję? Zawód? Bo co? Myślałem, że będzie pięknie i zmysłowo? A było jak było. Czego oczekiwałem? Jak mam się teraz zachowywać względem Kota? Źle się czuję, ale nie chcę zostawać. Tym razem nie moczę włosów i staram się szybko wyjść. Mam nadzieję, że Kot jeszcze śpi. Gdzie moja bielizna? Muszę iść do kuchni. Kocie, śpij jeszcze! Ale nie śpi. Serce zaczyna przyśpieszać rytm, wyraźnie to czuję. Pulsowanie w głowie staje się nie do zniesienia. Kac się pogłębia. Zaraz się porzygam. – Cześć! – Kot wita się ze mną znad kubka kawy. – Wyspałeś się? – Nie – mówię grobowym głosem i zerkam na ciebie. – Ma kaca – odzywasz się do Kota, a może w przestrzeń. – To nic, ja też, ale przyzwyczaiłem się. – Ja nie – mówię głucho i proszę cię o kawę. – Z mlekiem? – pytasz z uśmiechem. – Tak – mówię i czuję, że robi mi się ciepło w środku. – Senju, jesteś zielony – Kot odwraca się w naszą stronę. – Bo mi chujowo – mówię i biorę kubek z kawą. – Mleko w lodówce – dotykasz moich pleców i idziesz usiąść obok Kota. Wiem, że mnie obserwujecie. Czuję to. I wkurza mnie to! Wyjmuję mleko z lodówki i zastanawiam się, czy już wszystko omówiliście. Uważnie patrzę, jak mleko zabiela kawę, żeby tylko zabić czas. Nie siadam z wami, opieram się o szafkę i robię łyka. Uśmiecha się. Kot się uśmiecha. Cholerny Kot! Dla niego to była zabawa. A dla ciebie? Kawa przyjemnie rozgrzewa, czuję, jak burczy mi w brzuchu. Więc może się jednak nie porzygam. Nienawidzę tego. Gdzie moje ubrania? Na fotelu. Jestem jedynym, który się nie ubrał. Cholera. – Na pewno chcesz wracać? – odzywa się Kot z tym swoim słodkim uśmieszkiem. Mam ochotę go zabić. – Tak, najwyżej porzygam się po drodze – odpowiadam patrząc mu w oczy. – Mogę cię podrzucić – mówisz i zapalasz papierosa. – Nie pal, bo się porzygam! – woła Kot i próbuje zabrać ci papierosa, ale wskakujesz od stołu ze śmiechem i rozlewasz kawę. – Cholera jasna! Więc jak, podrzucić cię, Senju? – Nie, ale oddaj mi moje ciuchy – mówię i obserwuję, jak kawa ścieka na podłogę. – To twoja wina! – Kot rzuca w ciebie szmatą. – Ja nie będę tego sprzątać. – Dobra, dobra – mówisz ze śmiechem i zabierasz się za wycieranie stołu i podłogi. – Ciuchy są tutaj – Kot podaje mi moje ubrania, więc muszę podejść i je wziąć. Nie chcę. Ale podchodzę do niego z obojętną miną, a on mruga do mnie i mówi: – Ładnie ci w moim szlafroku, nie, Kaien? – Tak, tak – odzywasz się spod stołu, a ja znowu mam ochotę udusić Kota. Dlaczego jest taki spokojny? Łudzę się jeszcze, że może ukrywa napięcie, ale nie. On po prostu dobrze się bawi, obserwując mnie. – Idę się przebrać – mówię szybko i znikam z kuchni. Wkurzają mnie, wkurzają! Obaj! Zamykam się w twoim pokoju i ubieram się. Co teraz? Tak nie chce mi się wychodzić na dwór, bo jest zimno i pochmurnie. Znowu marznę. Nienawidzę zimy. Ale nie chcę zostać z Kotem. Kiedy wychodzisz? Jakie masz sprawy? Czemu nigdy mi nic nie mówisz? Wczorajsze orgie wydają mi się teraz nieprawdziwe. Może to był tylko sen? Zachowuję się jak gówniarz. Co mam ze sobą zrobić? W domu jest teraz pusto, a ja wcale nie mam ochoty na sen. Wyspałem się. Chyba. I nie mam nic do jedzenia. Muszę coś kupić po drodze. Wracam do kuchni i bez słowa zapalam papierosa. Kot nic nie mówi. Dopijam kawę i czuję, że znowu mnie mdli. – Źle się czujesz? – pytasz i robisz sobie nową kawę. – Tak, od wczoraj – mówię z nutką cynizmu w głosie i zerkam ukradkiem na Kota. – Nie podobało ci się? – od razu reaguje i uśmiecha się słodko. – No co ty! Ja połowy nie pamiętam, ale było cudownie. – Ja w odróżnieniu od ciebie mam moralnego kaca – mówię szorstko i zaciągam się dymem. – Jesteś na mnie zły? – Kot wydaje się być zdziwiony. – Wczoraj myślałeś inaczej. – To było wczoraj i byłem pijany. I naćpany – mówię lekko poirytowany. – Już sobie idę. – Zadzwonię do ciebie później – mówisz i odstawiasz kawę. Wiem, że chcesz pogadać, ale ja nie mam na to ochoty. Kot dalej się uśmiecha, trochę prowokująco. – Do spotkania – mówi i nagle traci mną zainteresowanie i zaczyna się bawić komórką. – Nie musisz mnie odprowadzać, pij swoją kawę – mówię nie kontrolując złości i zamykam drzwi od kuchni. Chcę już być sam. Nawet nie wiesz, jak mi źle. I jednak się porzygam. Ledwo zdążam dolecieć do łazienki. To potworne uczucie. Cholera. Słyszę za drzwiami twój głos, ale mam to gdzieś. Muszę się wyrzygać. Tak, jeszcze. Jeszcze trochę. Tak, Kaien, jestem w porządku, jak cholera! Jestem w porządku! Czuję ulgę i kiedy podnoszę się wreszcie z podłogi, wchodzisz do łazienki i zamykasz ją na klucz. – Co ty odstawiasz? – mówisz próbując udawać złość, ale słabo ci to wychodzi. – Rzygam – zaczynam się nagle śmiać i płuczę usta zimną wodą. – Nie o to mi chodzi! Oj, Kaien, wiem, o co ci chodzi. Tylko że ja nie potrafię. Tak mi teraz ulżyło, Boże, tak mi lekko. – W porządku? – pytasz łagodniej i nasze spojrzenia spotykają się w odbiciu w lustrze. – Tak, tak – spuszczam wodę i rozglądam się po łazience: – Mogę umyć zęby? – Pewnie. Lepiej ci? – O tak, lepiej! – mówię i wzdycham z ulgą. – Którą szczoteczkę mogę wziąć? – Tę, która jest twoja – odpowiadasz bez namysłu, a ja przypominam sobie, że przecież mam u ciebie swoją szczoteczkę do zębów! – Będziesz tak stać? – mówię z buzią pełną pasty. – Zabronisz mi? Kiwam przecząco głową i skupiam się na swoim odbiciu w lustrze. Co mam ci teraz powiedzieć? Co mam powiedzieć Kotu? – Senju, zostań – mówisz nagle. Wiesz, że chcę zostać. Wiesz, że nie mogę. Ale… – Pogadajmy we trójkę, co? – dodajesz po namyśle, kiedy płuczę usta. Boję się. – Nie dam ci wyjść – mówisz twardo, kiedy odwracam się do ciebie. Boję się. Zbiera mi się na płacz. – Zostaniesz? – A mam wybór? – mówię drżącym głosem i pozwalam, żebyś mnie objął.﻿﻿ 