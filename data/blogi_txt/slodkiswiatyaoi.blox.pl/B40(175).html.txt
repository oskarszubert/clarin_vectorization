SENJU Kiedy wróciliśmy na uczelnię, Reira poszła pogadać ze znajomą, a ja siedziałem w słońcu na ławeczce i paliłem jej pachnące papierosy. Niedługo wszystko się zazieleni, niedługo będę mógł znowu wyjść na podwórko i malować. Wmawiałem sobie, że się nie stresuję, ale i tak nie mogłem się uspokoić. Zdam, zdam – napisałem przecież dobrze. Mój wzrok zatrzymał się na dwóch chłopakach, nie wiem, dlaczego. Obserwowałem, jak rozmawiają ze sobą, jak na siebie patrzą, z jaką czułością niby przypadkiem się dotykają, i pomyślałem, że są parą. Nie mogłem oderwać od nich wzroku. Zachwycałem się nimi. Zacząłem zauważać takich ludzi. Takich, których zwykli śmiertelnicy nie podejrzewają o związki homoseksualne. Może nie byli homo, przecież ja też nie byłem, ale kochałem faceta. Rozmarzyłem się i nie zwróciłem uwagi, że mnie zauważyli. Wpatrywałem się w nich i chyba uśmiechałem, bo po chwili doszło do mnie, że jeden z nich też się do mnie uśmiecha. Zmieszałem się i odwróciłem wzrok, ale wiedziałem, że idą do mnie. Cholera! Co ja im powiem?! - Cześć – powiedział jeden z nich, wyglądający jak hipis, i uśmiechnął się ciepło. - Cześć – też się uśmiechnąłem. Co mam powiedzieć? „Wybaczcie, że się na was gapiłem”? Usiedli obok mnie i zaproponowali mi papierosa. Znowu pachnący tytoń. Wiśniowy. Jak Kot. - Wybaczcie, że się tak gapiłem – zaśmiałem się, bo było mi głupio. - To nic, rozumiem – odezwał się ten drugi. - Czekasz na kogoś? – spytał hipis. - Tak, na koleżankę, ale tak naprawdę to na wyniki egzaminu. - Aha, rozumiem. - To takie dziwne, że jesteśmy parą? – spytał ten z krótszymi włosami i spojrzał na mnie wyczekująco. - Nie, nie! Wcale nie! – mówiłem głośno i zastanawiałem się, jak się wykręcić. – Po prostu ja… Wiecie, potrafię dostrzec takie rzeczy. - Taaak? – zaśmiał się hipis. – To ciekawe. - Dlaczego? – ciemnowłosy chłopak też spojrzał na mnie z ciekawością. - Bo ja… Nie, ja po prostu… Wiem coś o tym – śmiałem się do nich i czułem, że dłonie mi się pocą. - Jestem Adrian, a to Miles – powiedział hipis i ciągle się we mnie wpatrywał. – Wiesz coś o tym? - Po prostu… Nieważne, fajnie razem wyglądacie. Ja jestem Senju. - Chciałbyś może pójść w środę na imprezę, Senju? Taką specyficzną – powiedział Miles i zerknął na kolegę. - Nie, ja nie… Nie chodzę na takie imprezy – zaśmiałem się, ale przerwał mi, mówiąc: - To nie jest impreza dla gejów. Zbierają się po prostu ludzie tolerancyjni, otwarci i lubiący sztukę. No i nie puszczamy głupiej muzyki – i mrugnął do mnie. - Taka odskocznia dla wszystkich ciekawych ludzi – dodał Adrian. - Gdzie to będzie i kiedy? No i co tam będzie? – spytałem. - W środę wieczorem, w klubie „Loch”. Możesz zabrać swojego… przyjaciela – uśmiechnął się Adrian. - Przyjaciela? – roześmiałem się. Skąd wiedzieli? - Albo przyjaciółkę – dodał Miles. - Zabiorę przyjaciela – powiedziałem z uśmiechem i wiedziałem, że rozumieją, o co mi chodzi. - Spotkamy się przed klubem o 20? Dasz swój numer telefonu? – spytał Miles. Zgodziłem się. To może być ciekawe. - Wiesz, będą ciekawe konkursy, zabawy, nawet wybory Mis i Mistera – powiedział Adrian i zaśmiał się. – No i przede wszystkim wystawa, do tego koncert naszych znajomych. - To my już sobie pójdziemy. Do środy? – powiedział Miles i uścisnął mi dłoń. I co ja zrobiłem? A jeśli nie zechcesz pójść?  ***** ZDAŁEM! Jestem najlepszy!!! Od razu do ciebie napisałem!  ***** Piliśmy z Reirą piwo w barze, potem ją odprowadziłem, a sam pobiegłem do domu. Umówiliśmy się, że wpadniesz po próbie. Nie mogę się doczekać!  ***** Ale wpadłeś dopiero po 22. - Wybacz, graliśmy do późna, a potem wyskoczyliśmy jeszcze na piwo – powiedziałeś całując mnie w policzek i w pośpiechu zdejmując glany i palto. – Zrobisz mi herbatę? - Jasne, chcesz czarną czy zieloną? - Czarną. Zmarzłem! A myślałem, że już będzie ciepło! – przytuliłeś się do kaloryfera, a ja dałem ci śmieszne kapcie. - Możesz zostać na noc – powiedziałem i podałem ci herbatę, a ty przyciągnąłeś mnie do siebie i pocałowałeś w usta. - Chętnie zostanę – uśmiechnąłeś się i wtuliłeś twarz w moje włosy. – Rozpuść je – powiedziałeś i sciągnąłeś gumkę. – Lubię cię w rozpuszczonych – i zacząłeś przebierać je palcami. - Zrób mi masaż – zaśmiałem się i usiadłem ci na kolanach. – Lubię, jak masujesz mi głowę. Pocałowałeś mnie w policzek i zacząłeś delikatnie uciskać skórę głowy. Zamknąłem oczy i chłonąłem pieszczotę. Czułem, jak po całym ciele rozchodzi się fala ciepła. Przyjemnie. - Przyjemnie – powiedziałem na głos i uśmiechnąłem się słodko. - Wiem – gładziłeś moje włosy i tuliłeś do siebie. To wycisza, bo dzisiaj cały dzień byłem rozdrażniony. Prawie zacząłem mruczeć z zadowolenia. - Ja też chcę! – zawołałeś i potrząsnąłeś włosami, a ja zlazłem ci z kolan i stanąłem z tyłu, wsuwając ci palce we włosy. Były szorstkie i pachniały tytoniem. Piłeś herbatę, a ja masowałem ci głowę. - Jestem padnięty – powiedziałeś i westchnąłeś. – Denerwuję się przed koncertem. - To już jutro, co? - Tak. By the way, gratulacje! Zasłużyłeś na nagrodę – zaśmiałeś się i przyciągnąłeś mnie do siebie. – Ale nie dzisiaj, dobra? - Pewnie. - Padam. - Biedaczek – uśmiechnąłem się i pogładziłem cię po włosach. - Muszę się dobrze wyspać. - Chcesz spać sam? - Nie, chcę z tobą. Tylko z tobą. - Więc chodź.  ***** - Dobranoc – pocałowałeś mnie w szyję i wtuliłeś się we mnie. Zasnąłeś prawie od razu, a ja objąłem cię udem i też spróbowałem zasnąć. Ale zasnąć nie mogłem. Byłem zbyt rozkojarzony. Myślałem o propozycji tych dziwnych chłopaków z uczelni. Chciałem pójść na tę imprezę, zobaczyć, jak to wygląda. ***** Zapadanie w sen to jedno z najprzyjemniejszych doświadczeń...﻿﻿﻿﻿ 