KAIEN Tak powinno być. Już nie ma powrotu. Może nie powinienem tak znikać, ale tak będzie lepiej. Tak. Tylko jak się zachować przy kolejnym przypadkowym spotkaniu? Miałem wrażenie, że głowa mi pęknie od nadmiaru myśli. Poza tym, miałem lekkiego kaca. Ale siedziałem u Tulku i popijałem jego piwo, paliłem jego papierosy i słuchałem jego opowieści, ale nie słyszałem, o czym mówił. Po godzinie mu się znudziło i prawie zasnął przy stole, więc pomogłem mu dojść do łóżka. Zasnął od razu. Ciągle był pijany, ja zresztą też. Miałem ochotę upić się do nieprzytomności, ale mój kompan okazał się słabszy. Wróciłem więc do kuchni i otworzyłem piąte piwo. Po kilku minutach rozmyślań zapaliłem kolejnego papierosa. Było mi jakoś zimno i nieprzyjemnie. Totalna pustka. Żołądek domagał się jedzenia, ale znalazłem tylko makaron i trochę herbatników. Tulku chyba rzadko bywa w domu. Ciastka były zbyt słone, ale pasowały do piwa. Nie chciało mi się spać. Wcale. Nie mogłem przestać myśleć o Senju. I chyba nigdy nie przestanę. Ciągle próbowałem sobie wmówić, że to było przelotne i niewyjaśnione zauroczenie, że znajdę sobie kobietę i uspokoję się. Ale jakoś sam w to nie wierzyłem. Po prostu upijałem się w samotności. Miałem ochotę zadzwonić do Kota, ale wydawało mi się, że mógł już wrócić do siebie i zastać tam Senju. Albo nie zastać. Po szóstym piwie zaczęło mnie mdlić. Zajadłem to herbatnikami i wyszedłem na balkon, żeby zaczerpnąć trochę świeżego powietrza. Czułem się źle. Bardzo źle. Ale z drugiej strony, nareszcie miałem to za sobą. Teraz już wszystko skończone. Tak, to prawda, lubiłem się z nim kochać. Uwielbiałem jego zapach, smak, dotyk, głos. Kochałem jego włosy. I nadal kocham. Jest piękny. Ale to nieporozumienie. Dwóch facetów. Przypadkowe spotkanie. Niepotrzebne uczucie. Z czasem to minie. Ból też. Boże, jak sobie przypominam, jaki był ciasny... I jego gorąca skóra... Od razu zaczynam odczuwać ciepło w dole brzucha. Zawsze tak jest, kiedy o nim myślę. Przeklinam siebie za swoją słabość, za strach i za niezdecydowanie, ale tak będzie lepiej. To minie. Powietrze jest zimne i mroźne. Niedługo święta. Tu i ówdzie leży trochę śniegu, ale jakoś jest mi to obojętne. Nie czuję żadnych pozytywnych emocji. Nic mi się nie chce, tylko zasnąć i obudzić się po kilku latach. Albo po prostu odrodzić. Wracam do pokoju i w kupie papierów odnajduję czystą kartkę i długopis. Jakoś tak wyszło. Natchnienie. Słowa leją się na papier tak łatwo i szybko. A ja czuję się jeszcze bardziej pusty. Może to i lepiej. Po kolejnym piwie kładę się na kanapie w przedpokoju, otulam jakimś kocem i próbuję zasnąć. Ale dzwoni telefon. Cholera. Kot. Jest parę minut po osiemnastej. Postanawiam nie odbierać, ale nie przestaje dzwonić. Burczę coś niewyraźnie w słuchawkę i próbuję zrozumieć, co Kot do mnie mówi. - Wrócisz na noc? – słyszę pytanie, a jego głos jest rozmyty i zaspany. – Senju już nie ma. Milczę przez chwilę. Nie jestem wcale zaskoczony. Ale czy chcę wracać? Wstaję z kanapy i idę do pokoju, gdzie śpi Tulku. - Jesteś tam jeszcze? – pyta Kot. - Mmm... – odzywam się po chwili. Tulku śpi otulony kołdrą, nawet nie zdjął trampek. Boże, on nawet zimą nosi trampki. - Kaien? – głos Kota wyrywa mnie z zamyślenia. - Tak – mówię słabym głosem. Nie mam ochoty zostawać tu na noc. - Co tak? - Wracam – odpowiadam i rozłączam się. Z trudem zakładam oblepione błotem glany, zastanawiając się w międzyczasie, gdzie zdołałem je wybrudzić, przecież na dworze jest mróz. Ubieram się bez pośpiechu, zerkam w lustro, krzywiąc się do swojego zmęczonego odbicia, i wychodzę. Prawdę mówiąc, czuję się okropnie. I wyglądam tak samo. Ciągle trochę mnie mdli, ale dam radę. Bywało gorzej. Ciekawe, co powie Kot. Mroźna pogoda działa kojąco na moje nerwy, myśli i samopoczucie. Kac nagle mija, ale ciągle czuję się pijany. Wciągam zimne powietrze i czuję, jak ból głowy znika. Idę na piechotę. Aż do końca. Kiedy wreszcie wtaczam się do mieszkania, już od progu czuję zapach świeżej kawy i czegoś ostrego. Kot coś gotuje? Odbiło mu. Zamykam drzwi i i opieram się o ścianę. Jest niezwykle ciepła i gładka. I w ogóle zauważam, że w mieszkaniu jest przyjemnie ciepło. Czy Kot nie ma kaca? Rozbieram się powoli, zdejmuję ciężkie od błota buty i znów spoglądam w lustro. Wyglądam zabawnie. Pijany, z podkrążonymi oczami i zaczerwienionymi od mrozu policzkami. - No, wreszcie jesteś – słyszę głos Kota z kuchni. W milczeniu kieruję się w jego stronę. W kuchni jest jeszcze cieplej, pachnie czymś orientalnym i świeżo zaparzoną kawą. Kot odwraca się do mnie i uśmiecha lekko. Co jest? Nagle czuję, jak wszystko odpływa na drugi plan. Robi mi się tak dobrze, gorąco i przyjemnie. Alkohol daje o sobie znać. Siadam przy stole, zapalam papierosa i zaciągam się. - Kawa dla ciebie – mówi Kot i wraca do mieszania czegoś w garnku. - Dobrze się czujesz? – pytam nagle. Patrzy na mnie zdziwiony, ale po chwili wraca do swojego zajęcia nad garnkiem. - Tak – odpowiada cicho. – Ale to ja powinienem cię o to pytać, prawda? - Nie wiem – mówię i zaciągam się. Dym jak zwykle tajemniczymi smugami unosi się w górę. – Co gotujesz? - Miso – odpowiada i uśmiecha się szeroko. I wszystko jasne. Jak to Kot. Wszystko, co japońskie, nie jest mu obce. - To ja też chcę – mówię siląc się na uśmiech. Prawdę mówiąc, jestem bardzo głodny. - Jasne – Kot znowu się uśmiecha. – Już prawie gotowe. I makaron. W milczeniu obserwuję, jak nalewa zupę do talerzy, a potem nakłada ogromne porcje makaronu, polewając je sosem sojowym. I uśmiecham się do siebie, do Kota, do miso i do zgaszonego papierosa. Wszystko będzie dobrze.﻿﻿ 