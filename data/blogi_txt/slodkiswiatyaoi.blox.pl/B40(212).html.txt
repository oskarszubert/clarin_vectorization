KAIEN Póki Kot słodko spał, postanowiłem zabrać się za tłumaczenia, żeby nie myśleć za dużo o problemach, bo ostatnio tylko to robię. Ale nie szło mi najlepiej. Wypiłem kawę, zjadłem nawet kilka kanapek, ale i tak czułem się paskudnie. Wiedziałem, że nie uspokoję się, póki nie pogadam z Senju. Ale najpierw musiałem dowiedzieć się szczegółów od Kota, on jednak spał w najlepsze i nie zamierzał się budzić. Co miałem robić? Próbowałem czymkolwiek się zająć, ale wszystko na nic. Musiałem zadzwonić do Senju. Może nie zechce ze mną rozmawiać, ale muszę spróbować. Nie wiem, jak, ale udało mi się odsunąć myśli o dumie na drugi plan i spróbować. Więc spotykamy się o trzeciej. Jednak coś się dzieje. Coś się stanie. A Kot dalej spał i nie mogłem od niego niczego się dowiedzieć. Denerwowałem się przed spotkaniem z Senju. Nie wiedziałem, jak się zachowywać ani o czym gadać, ale musieliśmy sobie to wyjaśnić raz na zawsze. Nie chcę więcej niedomówień. Albo wszystko, albo nic. Prawdę mówiąc, oczekiwałem wiele. Zbyt wiele. Bo... miałem zamiar przestać udawać. Czuć, mówić i robić to, co naprawdę chciałem. Oczywiście, bałem się, że Senju mnie odrzuci jak przyjaciela, ale miałem zamiar pójść na całość. Nie wiedziałem, jak mu to powiem, i bałem się. Ale to od niego wszystko będzie zależeć. Byle do trzeciej.   * * * * * W kawiarni byłem przed trzecią, zamówiłem kawę i próbowałem się uspokoić. Obserwowałem ludzi i układałem w głowie plan. Ale wszystko się posypało, kiedy wszedł Senju. Od razu złapał moje spojrzenie i skierował się w moją stronę, a ja zacząłem nerwowo stukać palcami o stół. Denerwowałem się jak cholera. Od tego zależy wszystko. - Cześć – powiedziałem i wysiliłem się na luzacki uśmiech, kiedy podszedł zupełnie blisko. – Siadaj. Nic nie odpowiedział, usiadł i zdjął skórzane rękawice. Zauważyłem, że miał sine z zimna dłonie. Kelner podszedł od razu, Senju zamówił kawę z mlekiem i zdjął szalik. - Po co chciałeś się ze mną widzieć? – spytał obojętnym tonem, poprawiając włosy, i wtedy zauważyłem, że... miał krótsze włosy! Nie, to nie jest odpowiednie słowo! Nie miał dlugich włosów! Myślałem, że coś mi się przywidziało, ale chyba zauważył moją zdziwioną minę, bo uśmiechnął się lekko, zupełnie przypadkowo, jakoś tak naturalnie, i zdjął z włosów gumkę, potwierdzając moje domysły. - Ściąłeś je?! – powiedziałem zbyt głośno i nie wiedziałem, jak się zachowywać. Przecież nie powinno mnie to już obchodzić. Ale... jak mógł ściąć włosy?! Próbowałem wymyślić coś mądrego, ale w głowie miałem pustkę, więc zacząłem nerwowo popijać kawę. Senju natomiast rozczesał włosy palcami i chyba nie zamierzał ich więcej zbierać w ogon. Wyglądał teraz tak... niewinnie. Miał zaróżowione od mrozu policzki, pulchne wargi, trochę nieobecne spojrzenie i te włosy. Jego nowe włosy. Ledwo dotykały ramion, ale były tak samo błyszczące i gładkie. Czułem, że jest mi gorąco, ale nie wiedziałem, dlaczego. Musiałem się uspokoić. Spokojnie, Kaien. Musisz być spokojny. Kelner przyniósł kawę i po raz pierwszy zwróciłem uwagę na to, że Senju pił kawę z mlekiem i cukrem. Ja piłem czarną, co nie oznacza, że zawsze tak było. Po prostu teraz miałem ochotę na czarną. - Jak Saya? – spytałem i po raz pierwszy spojrzałem mu prosto w oczy. Odwrócił szybko wzrok, zrobił łyk kawy i dopiero wtedy powiedział: - Nie wiem. Więc jednak. Czego nie wiem? - To znaczy? – spróbowałem się uśmiechnąć, ale Senju był poważny. - Nie wiem. Pokłóciliśmy się, ale chyba nie o tym chciałeś rozmawiać? - Nie. To znaczy, nie tylko o tym. Kot mi coś mówił, że... ale... nie wiem, bo on śpi, widzisz... – mówiłem bez ładu i składu, i byłem zły na siebie, że nie umiem się uspokoić. Ale ku mojemu zdziwieniu Senju zmienił się na twarzy i przerwał mi: - Co Kot ci mówił? - Że pokłócił się z Sayą, to znaczy, nie wiem, dlaczego, bo nie zdążył mi nic powiedzieć, ale... coś jest nie tak? – zdziwiłem się, że Senju nagle zaczął nerwowo popijać kawę. – Senju, co z Sayą? - To nic, przejdzie jej... – powiedział szybko, a po chwili dodał: - Więc o czym chciałeś pogadać? Jak miałem zacząć? Nie wiem. - Wybacz za to, że byłem wczoraj taki wybuchowy – powiedziałem i pomyślałem, że to on powinien mnie przepraszać. Za wargę też. - Nie, to ty wybacz. Boli cię? – spytał nagle patrząc na moje usta. - Nie bardzo. Już nie bardzo – odrzekłem cicho i – jak mi się wydawało – niezwykle delikatnie. - To dobrze, nie chciałem cię uderzyć – powiedział Senju tak samo cicho i westchnął. - Zimno ci? – zaryzykowałem, patrząc na jego ciągle sine dłonie. - Nie... czemu pytasz? – zmieszał się i odwrócił wzrok. - Masz sine dłonie – powiedziałem i uśmiechnąłem się lekko. - To nic. Muszę chyba mniej palić – odrzekł niedbale i spojrzał mi w oczy. Nie wiem, co chciał mi powiedzieć, ale jego spojrzenie było niezwykle smutne i wyczekujące. „A jeśli Senju czeka na twój ruch...” – w mojej głowie pojawiła się natrętna myśl. A jeśli czeka... - Tak, ja chyba też – moje słowa były banalne i nic nie warte. Byłem zbyt zdenerwowany, żeby myśleć logicznie. – Od kiedy pijesz kawę z mlekiem? – spytałem nagle. Senju chyba się zdziwił, a potem lekko uśmiechnął. Słodko uśmiechnął. Boże, jak ja się stęskniłem za tym uśmiechem! W mojej głowie pojawiła się myśl, że teraz oddałbym wszystko, żeby go przytulić, i zacząłem się denerwować jeszcze bardziej. - Może chodźmy na spacer? Nie mogę się skupić – powiedział Senju, jakby wyczuwając moje obawy. Zapłaciliśmy za kawę i wyszliśmy na świeże mroźne powietrze. - Senju? – zacząłem niepewnie i podałem mu papierosa. Usiedliśmy na zimnej ławce w parku przy przystanku i próbowaliśmy palić. Było cholernie zimno, palce mi zamarzały, ale chciałem być z Senju. Co czuje? Co czuję ja? Musiałem przyznać, że tęskniłem za nim, chciałem go obejmować, tulić, całować, dotykać... Ale to tylko fantazje. To ja wszystko zepsułem. Senju mi nie wybaczy, nigdy, choć bardzo tego pragnę. Boże, co za głupoty nasuwają się mi na myśl! Zwariowałem. Dawno temu. - Kaien? – zwrócił się do mnie Senju, gasząc papierosa i wkładając rękawice. - Co? – odezwałem się cicho i spojrzałem na niego z nadzieją. Ech, to takie trudne. Żeby tak można było zapomnieć o wszystkim i zostać po prostu przyjaciółmi... Nawet bym mógł to zrobić, ale Senju nie... Zbyt mocno go zraniłem. Ale czemu mam wyrzuty sumienia? - Muszę już iść – powiedział i podał mi jakąś kartkę. - Co to? – zdziwiłem się i spojrzałem na niego. - Przeczytaj dopiero w domu – rzekł pośpiesznie i wstał. – Muszę iść. Ale przeczytaj w domu. Nic nie rozumiałem. Próbowałem go zatrzymać, ale zniknął za rogiem. Może tak jest lepiej? Na razie.  Wsunąłem kartkę papieru do kieszeni i skierowałem się do supermarketu. Muszę kupić wódkę i upić się. Z Kotem. I przeczytać to, co jest na tej kartce.﻿﻿ 