SENJU – Kaien, wiesz, co ci chciałem wtedy pokazać? – spytałem tuląc się do ciebie. – Podejrzewam, że wiem – zaśmiałeś się bezczelnie i mrugnąłeś do Kota. – Wcale nie, ty zboczeńcu! Chodziło mi o obraz! – zawołałem udając oburzenie i roześmiałem się. – Kocie, mógłbyś mnie podtrzymać! – Ale co? Ja nie jestem zboczony – Kot wychylił koktajl do dna i zabrał się za miksowanie kolejnego. – Jasne, wszyscy jesteście niewinni – żachnąłem się. – Kaaaaien, chodziło mi o mój nowy obraz. Namalowałem coś i chciałem ci pokazać, ale ty zajmowałeś się molestowaniem mojego sumienia. – Wybacz, nie potrafię inaczej. Kotku, daj jeszcze jednego! – poprosiłeś Kota o koktajl. – To mnie też! – zawołałem, choć nie dokończyłem jeszcze pić. – Jest jeszcze duuużo rumu, nie martwcie się, gołąbeczki – Kot zaniósł się szalonym śmiechem i podał nam koktajle. – Cholera, Senju, mógłbyś zamieszkać z nami, nie, Kaien? – Za wcześnie na takie propozycje – powiedziałeś wesoło, ale w twoim spojrzeniu ujrzałem  zgodę. – Senju, chciałbyś, prawda? – Kot przysiadł się do mnie i objął mnie za ramię. – Kocie, upiłeś się – powiedziałeś siadając obok nas. – A ty nie? Nie udawaj niewiniątka. Senju, to jak? – Kocie! – Przestańcie, co ja mam powiedzieć?! – zawołałem ze śmiechem i wstałem od stołu, żeby wykręcić się od odpowiedzi. – Mogę tutaj zapalić? – Pewnie, że możesz, kochanie – powiedziałeś słodkim głosem i znowu mrugnąłeś do Kota. – A ty weź się uspokój, szalony Kocie. Jesteś jakiś napalony, jakby ci wczorajszej nocy było mało! – No co ty… – odezwał się Kot ze zdziwieniem w głosie. – Zawsze mi mało, nic na to nie poradzę. – Mnie też zawsze mało... – dodałem, zerkając na ciebie, i poczułem się zadowolony, bo chyba udało mi się ciebie zadziwić.  – Weźcie się uspokójcie! – powiedziałeś ze śmiechem i zapaliłeś papierosa. Ja też zapaliłem, tylko Kot zwlekał. – No co? – spytałeś patrząc na niego w oczekiwaniu. – Kotku, ja chcę skręta – powiedział słodko i zamrugał niewinnie oczami. – Kocie, obiecałeś przecież… – skrzywiłeś się i zerknąłeś nerwowo na mnie. – Ale co? – nie wiedziałem, o co ci chodzi. – Wiem, ale mam taaaaką chcicę – powiedział Kot i też spojrzał w moją stronę. – Senju, powiedz mu. – Co takiego? – dalej nie wiedziałem, czego ode mnie chcą. – Kotku, chyba nie chcesz mnie rozczarować? – Ech, jestem beznadziejny – szepnął ciężko i upił drinka. – To nie takie łatwe – powiedziałem cicho i zaciągnąłem się. – Kaien, bądź wyrozumiały. Nie jest łatwo rzucić tak z dnia na dzień. Zresztą, chyba możesz go zrozumieć… – Co ty pleciesz, my gadamy o trawie! – Wiem, ale trawa nie powoduje takiego uzależnienia jak zwykła nikotyna, nie? – Co ty sugerujesz? – Że nie mógłbyś rzucić palenia, więc nie wymagaj tego od Kota – znowu się zaciągnąłem z przyjemnością i spojrzałem na Kota. – Zapaliłbyś ze mną, Senju? – spytał ten słodkim głosem, spojrzeniem dziękując mi za podtrzymanie. – Ech, róbcie, co chcecie, szkoda nerwów – powiedziałeś zrezygnowanie i wychyliłeś drinka. – Wiesz, Senju, boję się, że te imprezy są zgubne i nie rzucę palenia – Kot wstał od stołu i skierował się do swojego pokoju. – A chcesz rzucić? – spytałem. – Nie wiem – zerknął na ciebie, ale ty udawałeś, że nic cię to nie obchodzi. Kiedy Kot zniknął w swoim pokoju, spojrzałeś na mnie z wyrzutem. – Ale co ja miałem powiedzieć? – czułem się trochę winny. – Cholera jasna, wkurzacie mnie jak cholera! – powiedziałeś zaciskając zęby i robiąc kolejnego drinka. – Chlanie nie jest lepsze – mruknąłem pod nosem i dokończyłem koktajl. – Kaien, może on powinien po prostu ograniczać to powoli? – Jakie powoli? – powiedziałeś ze złością. – Znowu się schleje i naćpa. A my razem z nim – dodałeś po chwili. – A miałem cię molestować. – Możesz to zrobić nawet teraz – spojrzałem na ciebie próbując zrozumieć, co ci chodzi po głowie. – Nie, dziękuję – zaciągnąłeś się dymem i skierowałeś do pokoju Kota. – No pięknie – burknąłem pod nosem. Ale Kot już wyszedł z pokoju. – No i co tu masz? – stałeś z drinkiem oparty o ścianę i spoglądałeś na Kota z wyrzutem. – Kaien, kochanie, nie wkurzaj się na mnie. Tylko trochę, obiecuję – Kot był już mocno pijany. Prawdę mówiąc, sam też wypaliłbym skręta. Nie zdziwiłbym się, gdyby się okazało, że Kot ma nie tylko trawę, ale chyba w twojej obecności nie odważy się ćpać…? Wszyscy są dzisiaj wkurzeni albo zestresowani. Ciekawe, jak tam siostrzyczka i Kyu. Chyba powinienem do niej zadzwonić, ale jestem już taki pijany, że nie dałbym rady z nią normalnie rozmawiać. Zadzwonię jutro. Dzisiaj muszę się zabawić. I mam chcicę. W mojej głowie bezustannie krążą myśli o Kocie. Dlaczego sobie teraz przypominam tamten raz? To było takie… Nie, nie, nie myśl… – Senju, ty też zamierzasz ćpać? – pytasz gasząc papierosa. – Przecież to tylko trawka – uśmiecham się słodko i mam coraz większą chcicę. – Właśnie, właśnie, kochanie, pomóż mi – Kot prosi mnie o pomoc w robieniu skrętów. – Ech, ale mam słabą wolę…  – Jak się upijam, zawsze mam ochotę na coś jeszcze – mówię i zerkam na Kota, próbując nie okazywać żadnych zbędnych emocji. Moje emocje są bardzo skrajne. Wiem, że jest dla ciebie ważny, ale jednocześnie jestem strasznie zazdrosny! I… uważam, że mógłbym… Nie wiem, gdyby teraz do czegoś doszło… Wiem, że nie potrafiłbym się oprzeć Kotu. Wiem, że to cholernie niesprawiedliwe, ale dla mnie to… Nie wiem, jak to wyjaśnić. Jakbym JA miał prawo, a TY nie. JA jestem zazdrosny o ciebie, ale sam wcale nie staram się być wierny. Wierny. To dziwne słowo. Czy myśli mogą być niewierne? Nie wiem, czy mógłbym cię zdradzić. Jakby Kot… wcale do tego nie należał. Jakbym miał do niego prawo. Tak jak ty. Nagle zaczynam obsesyjnie myśleć o tym, że na pewno coś między wami było. I dopiero teraz, po raz pierwszy od wczorajszej nocy, zaczynam czuć, że rany na plecach pulsują. – Senju, co ty taki blady? – pytasz biorąc mnie za rękę. – Nie powinieneś palić. – Nie, nie, to nic – odpowiadam szybko i patrzę na ciebie nieprzytomnym wzrokiem. – Nie pij więcej – mówisz i dotykasz dłonią mojego czoła, jakbyś sprawdzał, czy nie mam gorączki. – Nic mi nie jest, mówię ci! – ale czuję, że w głowie mi się kręci. Nie wiem, co się dzieje. Kot podaje mi skręta. Dawno nie paliłem. Dawno nie czułem tego zapachu, tego smaku. Dawno nie imprezowaliśmy razem. Każda myśl o tym przywołuje wspomnienia. Tamte wspomnienia. Jestem żałosny. Zazdrość mnie zżera, kiedy myślę o tobie, a sam… Chciałbym mieć was obu dla siebie. A wiesz, dlaczego? Bo im bardziej zaczynam rozumieć, że Kot jest dla ciebie niezwykle ważny, tym mocniej się boję. I też chcę go mieć. To takie dziecinne i wstydliwe, to nawet gorsze niż zazdrość. Chcę Kota dla siebie. Chcę być dla niego ważny, tak jak on jest ważny dla ciebie. Czuję się jak egoista, ale nic nie mogę na to poradzić. Dlaczego zaczynam tak myśleć o każdym, kto się do ciebie zbliży? – Kotku, rozczarowałeś mnie – mówisz do Kota i czochrasz mu włosy. – Wiem, przepraszam, ale tak mi dobrze – Kot uśmiecha się z zadowoleniem i siada obok mnie. A ja nie mogę oderwać od niego wzroku. Gdybym nie był pijany… Kaien, ratuj! Ta twarz… Pamiętam to tak dobrze…Te zamglone oczy i słodki uśmiech. Boże, Kaien, co się ze mną dzieje? Te ramiona, delikatna skóra na brzuchu i… – Senju? – twój głos wyrywa mnie z zamyślenia, i czuję, że Kot trzyma dłoń na moim udzie, ale ty tego nie widzisz. Oblewam się rumieńcem i wskakuję od stołu. – Trawa źle na niego działa – mówisz do Kota i siadasz na moje miejsce. – Powoduje niepokój. – Oj, Kaien, on po prostu potrzebuje sam wiesz czego – Kot uśmiecha się i gasi papierosa. – Chcesz zostawić nas samych? – pytasz zabierając mu drinka, ale Kot kiwa przecząco głową. – Jesteście nuuuudni! – śmieje się i zapala kolejnego skręta. – Przecież moglibyśmy… Nieważne – znowu zanosi się śmiechem i wstaje od stołu. Jesteś teraz taki bezradny. Mógłbyś też zapalić, rozluźniłbyś się. Ale, Kocie, co to było? Pogrywasz ze mną? – Senju, dlaczego on jest taki nuuudny? – Kot  podchodzi do mnie i obejmuje mnie w talii. – Bo nie naćpał się – mówię i próbuję zrobić unik, bo nie chcę, żebyś był na niego wkurzony. – Myślę, że jest zazdrosny, o! – znowu zaczyna się śmiać i chyba na mnie to też zaczyna działać, bo mam ochotę się roześmiać. Śmiech Kota jest zaraźliwy. To trwa zbyt długo. Wszystko jest takie nijakie. Kaien, zrób coś z tym. Chyba trawa zaczyna działać, choć przedtem nie miałem po niej ataków śmiechu. Dobry towar, Kocie. – Kaaaien, jesteś zazdrooosny? – pyta zaciągając głoski. – O kogo? – nawet się nie odwracasz w naszą stronę. – Jak nie, to nie – Kot przysuwa się zupełnie blisko, tak, że czuję zapach jego skóry, i słyszę szept: – Mogę? – i jak w zwolnionym tempie czuję, jak całuje mnie w usta.﻿﻿﻿﻿ 