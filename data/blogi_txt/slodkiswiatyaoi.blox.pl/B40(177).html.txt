SENJU Nie pamiętam, jak zasnąłem. Obudziłem się późno, wypiłem mocną kawę i zabrałem się za wkuwanie. Łatwo mi szło, aż sam się dziwiłem! Około południa dostałem twojego sms’a. Wybiegłem cały w skowronkach. Pogoda nieco się popsuła, ale nie padało. Spotkaliśmy się w parku i poszliśmy do kawiarni. Tylko na kawę. Opowiadałeś o próbie, o Kocie i o kacu, a ja tylko słuchałem. Po prostu słuchałem. Byłeś chyba zmęczony, ale gadałeś jak nakręcony. Ale ani słowa o naszej umowie. - W sobotę mamy koncert – powiedziałeś, kiedy wyszliśmy na zewnątrz. – Czekam na ciebie. - Na pewno przyjdę – uśmiechnąłem się i obserwowałem, jak zapalasz papierosa. - Mam trochę spraw, pójdę już. Muszę przetłumaczyć pewien tekst do wieczora, bo potem mam próbę. Zobaczymy się w sobotę? - W sobotę? – zdziwiłem się. - Nie wiem, czy będę mógł wcześniej, no i nie chcę cię odrywać od nauki – zaśmiałeś się i poprawiłeś mi włosy. – Poza tym, masz zdać, chyba wiesz, czemu – i uśmiechnąłeś się znowu. Poczułem, że się czerwienię, i też zapaliłem papierosa. Niebo było coraz ciemniejsze, zbierało się na deszcz. - Obiecuję, że zaspokoję twoją ciekawość – powiedziałeś mi do ucha, a twoja dłoń spoczęła na moim udzie. - Mam nadzieję – odrzekłem prowokującym tonem i uśmiechnąłem się wyzywająco. - Pocałuj mnie. - Co?! Tutaj?! Zwariowałeś? – zaksztusiłem się dymem. - Co ci przeszkadza? – twój głos był spokojny, szybko obejrzałeś się dokoła i uśmiechnąłeś do mnie. – Nikogo nie ma. - Jasne… - Boisz się? – twoje oczy stały się ciemne, na ustach pojawił się wredny uśmieszek. - Wcale nie! – zawołałem. – Po prostu… - ale zakryłeś mi usta dłonią i objąłeś w pasie. A ja poczułem, jak serce znowu wali jak oszalałe. Kaien, jesteśmy w miejscu publicznym! - Ale jesteś spięty – uśmiechnąłeś się wrednie i poczochrałeś mi włosy. - Puść mnie. - Nie mogę, chcę, żebyś mnie pocałował. - Nie mogę! - A ja mogę – i poczułem tylko, jak odwracasz mnie do siebie i szybko całujesz w usta. Próbowałem się wyrwać, ale mocno trzymałeś mnie w ramionach. Boże, oszaleję! Panika narastała z każdą sekundą, a ty dalej mnie całowałeś! Miałem wrażenie, że to trwa całe wieki, choć minęło tylko kilka chwil. Nie mogłem się rozluźnić. Kiedy przerwałeś pocałunek, odskoczyłem od ciebie jak oparzony i rozejrzałem się dokoła. W pobliżu nikogo nie było, ale w parku przechadzało się kilka osób. - Kaien! Nie rób tak więcej! – zawołałem i przywaliłem ci w bok. – Nie waż się tego robić publicznie! - Wstydzisz się? – powiedziałeś siadając na ławeczce i zapalając kolejnego papierosa. - To nie tak! – nie mogłem się uspokoić. – To po prostu… Nie wiem. Nie mogę tak. Bałem się. Oczywiście, że się bałem. Tego, co pomyślą inni. I jednocześnie czułem żal. Dlaczego nie mogę sobie na to pozwolić, skoro jestem z kimś, kogo kocham? Ale to nie takie łatwe. Czułem nawet gniew, bo to niesprawiedliwe! Ale ty kazałeś mi usiąść obok ciebie i znów mnie objąłeś. Serce dalej waliło jak szalone. - Kaien, nie mogę tak – szepnąłem obserwując, jak wypuszczasz z ust kłęby dymu. - To była tylko mała prowokacja – uśmiechnąłeś się zadziornie i poczochrałeś mi włosy. Uwielbiam ten gest, gdy dotykasz moich włosów. - Myślę, że mogę sobie pozwolić na wszystko, jestem w końcu niegrzecznym chłopcem – znowu wybuchnąłeś śmiechem. A ja czułem się zażenowany jak nigdy! Miałem ochotę uciec, ale jednocześnie chciałem czuć tę satysfakcję, że mnie obejmujesz. - Kaien, serce mi zaraz wyskoczy – zaśmiałem się, żeby się trochę rozluźnić. - Wiem – uśmiechnąłeś się niewinnie i dopaliłeś papierosa.– Naprawdę nie chcesz zaszaleć? Chcę! Ale przecież wiesz, że się boję! Zrób cokolwiek! - Dobra, dobra, idę już! Koniecznie daj mi znać, jak poszło na egzaminie – znowu poczochrałeś moje włosy i zrobiłeś unik, gdy chciałem cię szturchnąć. – Podwieźć cię? - Nie, wolę nie ryzykować – powiedziałem robiąc zabawną minę i wstałem z ławki. – W sobotę to w sobotę. Prawdę mówiąc, byłem na ciebie wkurzony! Szliśmy w milczeniu, ale widziałem, że ledwo możesz pohamować śmiech, a to denerwowało mnie jeszcze bardziej! Dobrze, zemszczę się, zobaczysz!  Tak, cudownie! Szły za nami dwie dziewczyny, więc kiedy zamierzałeś już wsiąść do samochodu, demonstracyjnie zawisłem ci na szyi i cmoknąłem w usta. Dziewczyny przestały trajkotać i chyba zamarły, a ja odwróciłem się do nich ze słodkim uśmiechem na twarzy. Ach, zemsta jest słodka! Stałeś jak wryty, a ja z przyjemnością obserwowałem, jak dziewczyny przyśpieszyły kroku. Może ci się wydawać, że byłem spokojny, ale nie! Serce biło jak szalone, dłonie się pociły, ale byłem z siebie dumny! Za to ty zagryzłeś wargę i spojrzałeś na mnie takim wzrokiem, którego rozszyfrować nie potrafiłem. - Remis – powiedziałeś wreszcie i wsiadłeś do samochodu. – Może cię jednak podrzucić? - Nie – odetchnąłem. – Widzimy się w sobotę. Nie zapomnij, co mi obiecałeś. - Jak zdasz – mrugnąłeś do mnie. - Zdam. - Widzę, że zmotywowany na maksa! - Pewnie! - Biedne dziewczyny… - powiedziałeś nagle i zaśmiałeś się. Uśmiechnąłem się dumnie i zapaliłem papierosa. - To do soboty – rzuciłeś na pożegnanie. Tak, Kaien, do soboty. Wiem, że zdam.   * * * * * Nie mogłem się uspokoić do wieczora, ale wkuwanie szło mi bardzo dobrze. Zapomniałem oddać ci kolczyk… To nic. Jeszcze nigdy nie byłem tak zmotywowany! Starałem się nie myśleć o tym, co wywoływało we mnie niepokój. Skupiłem się tylko na nauce. Byle do soboty.﻿﻿ 