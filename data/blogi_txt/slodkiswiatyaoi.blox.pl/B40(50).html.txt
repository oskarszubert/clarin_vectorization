KAIEN – Trochę ci to zajęło – mówię, kiedy w końcu wychodzisz spod prysznica. Nic nie odpowiadasz i chyba unikasz mojego wzroku. Senju, też nie czuję się dobrze, ale nie jesteśmy dziećmi. – Daj spokój – uśmiecham się szczerze. – Źle się z tym czujesz? Kiwasz potakująco głową i chowasz ręce w kieszeniach. – To nic między nami nie zmienia, prawda? – raczej stwierdzam niż pytam i uważnie cię obserwuję. Dużo cię dzisiaj obserwuję. Teraz jesteś rozkojarzony i taki bezbronny. Obejmuję cię w pasie i gładzę twoje miękkie włosy. Są puszyste, więc chyba je myłeś. Nagle zaczynam myśleć o tym, że wyglądasz jak anioł. Upadły anioł, który zwodzi niewinnością, a naprawdę jest demonem. Boże, odbija mi. Ale czuję dziwny niedosyt. – Kaien, myślałem, że będzie inaczej – mówisz wreszcie cichym głosem. – Jak inaczej? – Nie wiem, ale to… To było takie… zwierzęce – mówisz marszcząc brwi. – Chyba nie myślałeś, że z kimś innym niż ja mogłoby ci być romantycznie – mam ochotę się roześmiać, ale tylko uśmiecham się słodko. – A tobie? – Nie, nie mogłoby – mówię bez namysłu i całuję cię w policzek. – Kot zasnął. – Zasnął?! – mówisz ze zdziwieniem i na chwilę na twojej twarzy pojawia się uśmiech. – No, tak po prostu, w fotelu. Też bym się położył. – Ja też, ale chcę jeszcze zapalić. Ty nie? – Chodź – mówię i biorę cię za rękę. – To nic między nami nie zmienia, nie? – Nie – odpowiadasz z lekkim uśmiechem i chcę wierzyć, że tak właśnie myślisz. Palimy w kuchni, Kot śpi w najlepsze, nawet się nie ubrał, więc przykryłem go kocem. Nie przeszkadza mu dym ani nasze rozmowy. Mój Kot. – Będzie miał mega kaca – mówię i siadam ci na kolanach. – Ja mam mega kaca moralnego – znowu się krzywisz. – Och, przestań – śmieje się i czochram ci włosy. – To nic. Ale powiedz mi… Podobało ci się? Tylko szczerze. Długo patrzysz mi w oczy, ale nie odpowiadasz. Nie wiem, co myślisz. Znowu stajesz się małomówny. Nie lubię tego. – Dobra, nie musisz odpowiadać – mówię w końcu i zaciągam się dymem. – Mnie się podobało. – Mnie też, ale teraz źle się z tym czuję – mówisz nie patrząc na mnie. – Powiesz mi, dlaczego? – Mam wyrzuty sumienia. – Poważnie? – Jak najbardziej. To wyglądało pięknie tylko w fantazjach. – Ale nie żałujesz? – wpatruję się w ciebie uważnie, próbując zrozumieć twoje emocje. Nie chcę, żebyś żałował. – Nie wiem – mówisz cicho i gasisz papierosa. – Nie gadajmy teraz o tym. Jutro. – Dobra, chodź do łóżka – całuję cię w usta i czuję gorzki smak dymu. Widocznie pierwszy raz zawsze jest taki. Ale dlaczego ja nie czuję z tym źle? Żadnych wyrzutów sumienia, nic. Nie żałuję niczego. Czy jestem bezduszny? Zerkam na śpiącego Kota – ciekawe, co on o tym myśli. Jutro z nim pogadam. Ale teraz już wiem, że nie zamieszkamy we trójkę. Może to i lepiej. – Kaien, mogę spać w pokoju Kota? – pytasz nagle, znowu na mnie nie patrząc. Zaczynam się niepokoić. Dlaczego? – Nie chcesz spać ze mną? – Chcę sam. Dzisiaj. Mogę? – Pewnie – odpowiadam szybko i uśmiecham się. – Tylko się nie dołuj. – Nie jesteś zły? Wybucham nieszczerym śmiechem, a niepokój narasta. – Nie, jasne, że nie – uspokajam cię, a kiedy próbuję cię przytulić, odsuwasz się nieznacznie. – To dobrze. Dobranoc. – Tak, nie martw się o nic – mówię i wyłączam w korytarzu światło. Coś jest nie tak. Ze mną. Bo z tobą wszystko w porządku. Wypalam jeszcze jednego papierosa, ale już w swoim pokoju. Co ze mną nie tak? A byłeś taki napalony. Może masz rację co do fantazji. Przecież nic nie zrobiliśmy. Nie było stosunku, nie było nic gorszącego. Sama masturbacja. Ale przez chwilę myślę o tym, że poświęciłem ci za mało uwagi. Za to Kot się postarał. Uśmiecham się do siebie i gaszę papierosa. Chyba nie zasnę, choć jestem zmęczony. Jutro się tobą zajmę.    * * * * *   Śniło mi się coś dziwnego. Jednak zasnąłem. Obudziłem się około dziewiątej rano i od razu pobiegłem do kuchni, bo pragnienie było nie do zniesienia. Kot jeszcze spał. Wypiłem litr wody i polazłem do łazienki. Leniłem się robić cokolwiek, ale wyglądałem strasznie. Mam to gdzieś. Ciekawe, czy już się obudziłeś? Głowa mi pękała i miałem mdłości. Cholera, muszę przestać pić. I za dużo palę, ale nie mogę rzucić. A może nie chcę. Uchyliłem cicho drzwi do pokoju Kota. – Śpisz jeszcze? – szepnąłem, ale nie dostałem odpowiedzi. Chciałem położyć się obok i cię popieścić, ale czułem się okropnie. Poza tym, chyba miałem kaca. Na pewno miałem. – Senju, śpisz? – spytałem głośniej, i wtedy odwróciłeś się do mnie. – Nie – powiedziałeś chrypłym głosem i przetarłeś oczy. Zupełnie jak dziecko. – Mam dziś parę spraw do załatwienia – rzekłem nagle, sam nie wiedząc czemu. Faktycznie, miałem, ale nie były jakoś specjalnie ważne. – Mam już sobie pójść? – podniosłeś się z łóżka i ziewnąłeś słodko. – Dobra, ale chcę pod prysznic. – Nie, nie, możesz zostać. Kot jeszcze śpi – dodałem po chwili.  – Nie, muszę do domu. Kaien, gdzie moje ciuchy? – W kuchni. Więc jednak ci nie przeszło. Teraz się wkurzysz. Ech… – Wszystko w porządku – powiedziałeś i uśmiechnąłeś się do mnie. – Po prostu chcę do domu. – Dobra, jak chcesz. – Dzięki, idę pod prysznic. Ale zimno! – wzdrygnąłeś się i otuliłeś szlafrokiem. – Bo chodzisz boso – zaśmiałem się i stanąłem w drzwiach. Chciałeś mnie ominąć, ale zastąpiłem ci drogę. – Mam kaca – powiedziałem nagle, a ty zerknąłeś na mnie zdziwiony: – Ja też, to nic dziwnego. A ja zapragnąłem cię objąć, ale zawahałem się. Twoje spojrzenie było chłodne. Obwiniasz mnie o coś? – Nic, nic, przepuść mnie – odsunąłeś mnie lekko i uśmiechnąłeś się. Obserwowałem, jak zamykasz się w łazience. I myślałem. Może popełniliśmy błąd.﻿﻿ 