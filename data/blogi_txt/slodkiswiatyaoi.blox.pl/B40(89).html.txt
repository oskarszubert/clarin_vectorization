SENJU Nie pozostawało mi nic innego, jak wino, papierosy i pędzle. Może smutek jest moim natchnieniem... Kiedy maluję, czas mija bardzo szybko. Może powinienem nieco odpocząć? Ochłonąć? Ale to uczucie tak odurza, mocniej niż wino.  Bałem się. Kaien chyba też. Może to dzieje się za szybko? Nie myślałem już o tym jak o czymś nienormalnym czy niemoralnym. Teraz było to takie oczywiste. Znowu włączyłem płytę Enigmy i oddałem się pasji malowania. Było nieco po ósmej. Moje myśli krążyły dokoła Kaiena. Niedługo znowu grają. Będzie kolejna impreza. Zastanawiałem się, co jest dla niego ważne w życiu, czy kocha muzykę tak jak ja malowanie. Kobiety na pewno szaleją na jego widok, tak, to przecież oczywiste, sam to widziałem. Nie może być inaczej, Kaien jest bardzo przystojny, wysoki, ma piękne czarne jak noc włosy, te cudowne niebieskie oczy i swój styl. No i jest gitarzystą. Która dziewczyna nie chciałaby mieć gitarzysty? Uśmiechnąłem się do siebie, gdy przypomniałem, że kiedyś marzyłem o tym, by zostać gitarzystą. Ale z rozmyślań wyrwał mnie dzwonek do drzwi. Słyszałem, jak Saya otwiera i po chwili usłyszałem już dwa kobiece głosy. Odłożyłem pędzle i wysunąłem się cicho z pokoju. Więc to Ester. Jak zwykle urocza mimo czerni. Zerknęła w moją stronę i uśmiechnęła się przyjaźnie, witając się ze mną. - Senju, Ester dzisiaj nocuje u nas – rzekła Saya biorąc od przyjaciółki torbę i wyjmując butelkę tekili. – Nie masz nic przeciwko, prawda? Sorry, zapomniałam cię uprzedzić. - Pewnie, że nie – powiedziałem z uśmiechem. – Jeśli mnie przyjmiecie... - Mógłbyś przestać tyle pić! – zaśmiała się Saya. - I kto to mówi! – rzuciłem w odpowiedzi i też się zaśmiałem. - Ester, chyba nie mamy wyboru – Saya zerknęła na przyjaciółkę. - Mnie to nie przeszkadza – uśmiechnęła się lekko Ester.Zauważyłem, że ma taki sam kolczyk w wardze jak Cat. - Więc robimy artystyczny wieczór? – rzekłem klaszcząc w dłonie. - Jaki entuzjazm! – zaśmiała się Saya. Wieczór zapowiadał się ciekawie.   * * * * *  Czasem się zastanawiam, dlaczego ludzie wybierają gotyk jako styl życia. I na jak długo tego wystarcza. Ester emanowała spokojem wewnętrznym i była niezwykle zrównoważoną osobą. No i ten dyskretny uśmiech. Kiedy się uśmiechała, wydawało mi się, że to tylko złudzenie. Ale jej pomalowane na czarno oczy uśmiechały się do mnie naprawdę. Stanowiła dobry kontrast dla mojej siostry, i dziwiło mnie, że tak dobrze się dogadują. Wiem, że Saya lubi The Cure i Fields of Coś Tam, ale ciekawi mnie, co one mają wspólnego. Saya jest zawsze roześmiana, rozgadana, towarzyska i głośna, no i jest bardzo barwną osobą. A Ester wydaje się tajemnicza, spokojna i pogrążona w swoim świecie wewnętrznym. I zawsze ubrana na czarno. Ale nigdy nie jest smutna ani zdołowana, raczej melancholijna i rozmarzona, trochę nieobecna. Nie znam jej zbyt dobrze, ale mam nadzieję, że to się zmieni. Szybko wypiliśmy tekilę i musiałem wyciągnąć z lodówki wino, które było przygotowane dla nas z Kaienem. No cóż, każdy ma swoje życie... Byłem już lekko pijany i wszystko wydawało mi się takie proste i wesołe. Czasem mam wrażenie, że Kaien to takie oderwanie się od codzienności. Nigdy bym nie pomyślał, że mogę pragnąć faceta. Coraz częściej zacząłem zwracać uwagę na innych mężczyzn, i zauważyłem, że Cat bardzo lubi Kaiena. Kaien go również. To chyba taki związek jak mój z Kyu. Ale i tak czułem coś w rodzaju zazdrości. Chciałem, żeby Kaien był tylko mój, choć wiedziałem, że to niemożliwe. I zastanawiałem się nad tym, co się stanie, kiedy to się skończy, fascynacja, szał, namiętność. Co wtedy będzie? Teraz jednak siedziałem z cudownymi dziewczynami. - Idę zapalić – powiedziałem wstając od stołu. - Ja też chcę – rzekła Ester spoglądając na mnie. - Chodź – wziąłem ją za rękę i pociągnąłem w stronę okna. - Ester, nie pal... – powiedziała Saya błagalnie. – A ty otwórz przynajmniej okno – dodała po chwili, patrząc na mnie. – Albo najlepiej idźcie na balkon. - Chodź – powtórzyłem i poprowadziłem ją do swojego pokoju. 