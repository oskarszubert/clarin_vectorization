SENJU Straszny sen. Koszmar. Panika. Czułem się jak nieżywy, kiedy wsiadałem do taksówki. Dzwoniłem szybko do siostrzyczki, żeby wezwała karetkę, co – jak się okazało – dawno zrobiła, ale i tak nie mogłem się zamknąć. Byle rozmawiać, żeby tylko rozmawiać, nie milczeć. Ty siedziałeś blady jak ściana z zaciśniętymi pięściami, a ja gadałem Sayi jakieś głupstwa. Chciałem ją uspokoić? Śmieszne, żałosne, bo sam byłem roztrzęsiony. Roztrzęsiony? To mało powiedziane! Byłem rozbity. I wciąż nie miałem pojęcia, co się dzieje. Ocknąłem się dopiero przed blokiem Ester, kiedy pociągnąłeś mnie na górę. A dalej wszystko działo się jak w strasznym śnie. Tylko okruchy, niepełne obrazki, oderwane myśli i nadmiar emocji. Wiem, że nigdy nie zapomnę wanny pełnej krwi. Nie miałem odwagi podejść bliżej, więc tylko uspokajałem siostrzyczkę, ale sam zerkałem na ciebie, jakby szukając ratunku. Przecież to ja potrzebowałem mocnego ramienia. Zastanawiałem się, gdzie są rodzice Ester. Nigdy o nich nie mówiła. Wspominała tylko, że ma starszą siostrę. Na myśl o pogrzebie robiło mi się słabo. - Strasznie chce mi się pić, Kaien, pić mi się chce – powiedziałem, kiedy wywieziono ciało Ester. Co teraz? Co teraz będzie? Powiadomią kogoś z jej bliskich. Boże... Ja, ja, ja!!! To Ja jestem winien! Ta myśl nie dawała mi spokoju i nie wiedziałem, co ze sobą zrobić. Strach. Czułem strach. Co teraz? * * * * * Wszyscy wróciliśmy do mnie. Saya milczała, a ty trzymałeś mnie za rękę. Nie puszczaj, potrzebuję twojego wsparcia. Czuję się winny. Jestem winny? Obserwuję, jak zaparzasz herbatę, potem obejmujesz Sayę, a ona zaczyna szlochać. Nie! To mnie obejmij! Proszę cię... Ale to ją gładzisz po głowie i szepczesz coś na pocieszenie. Czuję się jak skończony egoista. Herbata parzy wargi, ale mam to gdzieś. - Pewnie przyjadą jej rodzice – mówisz cicho i spoglądasz na mnie. Kiwam tylko głową. Nie chcę o tym myśleć, ale przed oczami mam wannę, czerwoną wannę. - Powiadomię Kota i resztę – mówisz znowu i sięgasz po komórkę. Wychodzisz z pokoju, a ja zostaję sam z siostrzyczką. - Trzymaj się – mówię i siadam obok niej. - Ty też – odpowiada cicho i małymi łykami popija herbatę. – Nie wiem, czy dam radę na pogrzebie. Wiesz, że nie lubię pogrzebów. Ja nie lubię pogrzebów, bracie. - Wiem, ja też – odpowiadam i dziwię się, że nagle stała się taka gadatliwa. - Nienawidzę płakać przy ludziach – mówi siląc się na uśmiech. - Ja też. * * * * * Nie lubię płakać przy ludziach. Nie lubię pogrzebów. Tej całej atmosfery. Ale nie miałem wyjścia. W ciągu tych dwóch dni przeżywałem piekło. Nie chcę nawet tego wspominać. Kot i cała reszta też się zjawili. Saya płakała bez skrępowania. Jest dziewczyną, więc ma łatwiej. Ale była przecież jej najlepszą przyjaciółką. Ja próbowałem się trzymać. I myślałem o tym, że Ester nosiła moje dziecko. I czułem się winny. Ty stałeś niewzruszony, ale blady jak ściana. Wiem, że chciałbyś trzymać mnie za rękę, ale po prostu stałeś obok mnie. Za to byłem ci wdzięczny. Miliony przerwanych myśli kłębiły się w głowie, więc wszystko słyszałem, widziałem i robiłem jak we mgle. Może to i lepiej. Ból był zbyt wielki, więc po prostu otępiałem. Tak było łatwiej. Szkoda mi tylko było siostrzyczki. Matka Ester, którą zresztą widziałem po raz pierwszy, już nie płakała, ale tylko dlatego, że nie miała już na to sił. Ojciec stał twardy, ale z zaciśniętymi wargami. Więc to są jej rodzice... I siostra. Była podobna do Ester, ale jednocześnie zupełnie inna. Zwróciłem tylko uwagę na to, że miała raczej krótkie włosy, tak samo farbowane na czarno, i mnóstwo kolczyków. Wyglądała trochę jak chłopak. Na jej twarzy rysował się ból, ale nie płakała. Pomyślałem o tym, że być może Ester nie miała zbyt dobrych stosunków z rodziną, bo mało albo wcale o nich nie mówiła. Kiedy było po wszystkim, zapaliliśmy z tobą papierosa. - Trzymaj się, kochanie – powiedziałeś cicho, tak, żeby nikt inny tego nie usłyszał, i od razu poczułem się lepiej. A twoje spojrzenie... Było takie ciepłe i kojące. Ale potem podszedł do nas Kot ze swoją paczką. Gadaliśmy o wszystkim i byłem im wdzięczny za to, że nie mówili o pogrzebie. I tak czułem się winny. Czy to kiedykolwiek się zmieni? Saya została z rodzicami Ester, a ja w pewnym momencie zauważyłem, że siostra kieruje się w naszą stronę. Ta dziwna dziewczyna z mnóstwem kolczyków. - Wy jesteście kumplami Ester, prawda? – spytała unosząc lekko brwi. – Dzięki, że przyszliście. - Daj spokój, nie mogliśmy nie przyjść – powiedział Kot i zerknął ukradkiem na ciebie. - Właśnie, wyrazy współczucia, ty jesteś jej siostrą, tak? – dodałeś patrząc dziewczynie prosto w twarz. - Tak, i dziękuję jeszcze raz – odrzekła spokojnie. Czemu była taka spokojna? - Jeśli chcecie, mogę was odwieźć do domu – dodała po chwili, ale chłopaki zaprotestowali. - Saya zostaje? – spytałem patrząc na jej kolczyk w wardze. - Tak. To twoja siostra, prawda? - Tak. - Potem ją odwiozę do domu, nie martw się. Może zostać u nas, ile zechce. Z tego, co wiem, były przyjaciółkami. I chyba... – urwała i machnęła ręką: - Nieważne. Muszę lecieć, mam nadzieję, że jeszcze się spotkamy. W innych okolicznościach. - Trzymaj się – powiedział Kot. - Do zobaczenia – dodał Tulku i zapalił papierosa. Kiedy odeszła, Tulku wypuścił z usta kłęby dymu i rzekł: - Dziwna dziewczyna. Wcale nie podobna do Ester. - No coś ty, podobna! – zawołał Kot. – Mają takie same oczy i włosy. - Zawsze można przefarbować – powiedziałeś spokojnie i mimolotnie spojrzałeś na mnie. Ciepło. To uczucie ciepła choć na chwilę pomaga mi się rozluźnić. Kocham cię za to. Kocham. - Co robimy? – spytał Dan, wasz wokalista, zawsze cichy i zrównoważony. - Chyba wracamy, czy chcecie gdzieś wskoczyć? – spytał Tulku. - Nie, ja prosto do domu – powiedziałeś i zapaliłeś papierosa. - Dużo palisz, to z nerwów? – zauważył Kot, ale tylko prychnąłeś obojętnie i zaciągnąłeś się. A ja pogrążyłem się w myślach. To jakieś szaleństwo. - Wracasz? – usłyszałem twój głos, ale dalej czułem się jak w transie. - Odwiozę was – powiedział Dan, a ja zerknąłem jeszcze w stronę rodziców Ester. Jakie miała z nimi stosunki? Czemu nigdy mi o nich nie opowiadała? I o siostrze. Nic nie wiem.  * * * * * Chciałbym odpocząć. Zostać sam, zasnąć i nie śnić. Zupełnie sam. Kiedy wsiadamy do samochodu, Kot siada obok ciebie i zaczyna ci coś opowiadać, ale nie zwracam już na to uwagi. Wiem, że chcę pobyć sam. Zaczynam nawet czuc podenerwowanie, że to trwa tak długo. Chcę do domu. Chcę nic nie czuć. - Senju, zostajesz sam w domu? – pytasz nagle, odsuwając Kota, który robi wielkie oczy i patrzy na mnie błagalnie. Chcesz, żeby Kaien został z tobą, prawda? - Tak – odpowiadam cicho. - W porządku? – znowu na mnie patrzysz i chyba zaczynam rozumieć, że chcesz do mnie wpaść. - Tak – mówię odwracając wzrok. Wydaje mi się, że Kot wzdycha z ulgą. Jest zazdrosny? Jest zazdrosny o ciebie? Na krótką chwilę czuję w środku przyjemne ciepło i mam ochotę zrobić mu na złość. - A co, chcesz mnie pocieszyć? – mówię i patrzę na ciebie prowokacyjnie. Tulku i perkusista parskają śmiechem, a Kot znowu robi wielkie oczy. Tylko Dan zerka ukradkiem w lusterko i kiwa głową. Pewnie myśli, że nam odbiło. Ale to nic nowego. - Pocieszę cię bardzo chętnie – odpowiadasz i umyślnie demonstracyjnie przeprowadzasz opuszkami palców po policzku Kota, na co ten aż wstrzymuje oddech. – Ale chcesz pobyć sam, nie? Kotku, chyba to ciebie będę pocieszał. - Chyba teraz powinienem być zazdrosny – mówię zabawnie i widzę, że Kot czuje się zmieszany. - Chyba powinieneś – mówisz i gładzisz go po włosach. Tulku prawie dławi się ze śmiechu, dobrze, że nie biorą tego na serio. - Kotku, chyba będziesz musiał zostać sam – mówisz i wyciągasz papierosa. Widzę, że Kot ma dość tych głupstw. Ale wiem też, że w tej chwili mnie nienawidzi. Ale przecież ja jeszcze się nie zgodziłem! - Chyba nie zamierzasz palić?! – mówi z lekkim oburzeniem Dan. - Otworzę okno – odpowiadasz obojętnym tonem. - Kaien! – Dan nie lubi, gdy ktoś pali w jego aucie. - Już, już dobrze – mówisz szybko i otwierasz okno. – Potem ci kupię odświeżacz. - Jesteś nieznośny, Kaien! – Dan też otwiera okno i robi się chłodno. - Nie mogłeś poczekać? – pyta Kot, ale tylko odwracasz się w stronę otwartego okna i wypuszczasz przez nie kłęby dymu. O czym myślisz? Naprawdę chcesz mnie podtrzymać na duchu czy myślisz tylko o jednym? Kaien, o czym teraz myślisz? Chciałbym wiedzieć, chciałbym nawet nie zgodzić się, ale nie potrafię. A jeszcze chwilę temu chciałem być sam. Kot otula się mocniej kurtką. Wiem, że jest zły. Nawet jest mi go żal. 