SENJU A potem znowu się miotałem. Czułem się okropnie. Znowu to uczucie niepewności. Nie znoszę tego! Nie wiedziałem, co robić. Więc to już koniec... Krótko to trwało. Dawno nie czułem takiego bólu. Bolało jak cholera, a ja nie wiedziałem, co ze sobą zrobić. Chciałem zadzwonić do Rena i powiedzieć mu wszystko, co o nim myślę, ale nie mogłem. Chciałem pójść do niego i błagać, by mi wybaczył. Chciałem się z nim spotkać i kochać do nieprzytomności. Chciałem... Kurwa mać! Pokłóciłem się z Kyu. Fajnie. Zajebiście. W końcu postanowiłem, że idę do Rena. Jeśli nie będzie go w domu, trudno. Ale nie poszedłem. Stchórzyłem. Czemu to takie pojebane? Nie chciałem być jednym z wielu. Chciałem coś dla niego znaczyć. Tylko po co... Ty niedługo wracasz i co wtedy? Miałem wrażenie, że gorzej być nie może. * * * * * Ren sam zadzwonił. Spytał, czy chcę się spotkać. Oczywiście, że tak. Serce biło jak oszalałe, byłem na siebie zły, bo rozumiałem, że uzależniłem się od Rena. Chciałem go mieć za wszelką cenę! Gdy siedzieliśmy w kawiarni, starałem się być spokojny. On mówił, ja słuchałem i go obserwowałem. Czemu tak mnie pociąga? Nie wiem. Jest idealnie przystojny, wręcz piękny, a ja kocham piękno. Dlatego tak lubię Kota, bo jest na swój sposób idealny. Uwielbiam ciebie, Kaien, bo jesteś przystojny. Lubię ładnych ludzi, ale to chyba normalne. Chciałbym namalować Rena, ale byłem teraz zbyt niespokojny. Mogłem sobie jednak wyobrazić, jak pozuje, jak na mnie patrzy, jak się do mnie uśmiecha. Zrobiło mi się gorąco. Nie chciałem się poniżać, ale nie mogłem z nim zerwać. Byłem od niego uzależniony.  Nie masz szacunku do siebie, Senju. Ani grama. Jesteś śmieciem. Tylko tyle. - Ren? – powiedziałem, gdy poczułem, że od nadmiaru emocji kręci mi się w głowie. - Co takiego? - Zgadzam się. - Na co? – uśmiechnął się zabójczo, a ja poczułem, że zaczynam się czerwienić. - Chcę dalej być z tobą. - Cieszę się – odrzekł po chwili milczenia. - Po prostu... - Nie musisz się tłumaczyć – uśmiechnął się znowu, a ja miałem wrażenie, że jest niezwykle zadowolony. * * * * * Nie masz szacunku do siebie, Senju. Potem będzie bolało, ale poświęcasz wszystko dla kilku chwil przyjemności z Renem. Ale co to za chwile! Nie myśl, nie myśl! Gdy mnie potem porządnie zerżnął, płakałem ze szczęścia. Całe napięcie zniknęło, leżałem zupełnie bez sił i chłonąłem zapach jego ciała. Podał mi papierosa, a ja roześmiałem się jak wariat. Poczochrał mi włosy i też się roześmiał. Pomyślałem nawet, że go rozumiem. Tak, jeśli się ma to we krwi, to niech tak będzie. Nie będę po prostu myślał o tym, że kogoś ma. To jego świat, którego nie zrozumiałem. Nie dla mnie. Ale coś było nie tak. Chciałem być dla niego najważniejszy. To takie egoistyczne, przecież mam ciebie! Rozumiałem doskonale, że Ren nigdy nie będzie taki, jakim chciałem go widzieć, i to mnie wkurzało jak cholera! - Ren? – spytałem, prawie mrucząc. - Co takiego? – uśmiechnął się słodko i zaciągnął się papierosem. - Od kiedy palisz w pokoju? - Raz na jakiś czas. - Aha... Nie chciałem wracać do domu, ale musiałem. Miałem ochotę spytać, czy już ma nowego chłopaka, czy się z nim dzisiaj spotka, co będą robić. Czułem się jak prawdziwy masochista. Ale o nic nie spytałem. Wiem, że bolałoby zbyt mocno. * * * * * Miałem moralnego kaca. Zostały 2 tygodnie do twojego powrotu, a ja bzykałem się z Renem. O nic nie pytałem. Panicznie bałem się go stracić. Kiedy mnie posuwał, obejmowałem go jak najmocniej i starałem się zapamiętać jego zapach, smak, każdy gest i uśmiech. Wiedziałem, że niedługo to się skończy. Bolało. Coraz częściej wychodziłem z domu i imprezowałem, ale zawsze tęskniłem za Renem. A potem zacząłem tęsknić za tobą. * * * * * Wszystko było nie tak. Idealizowałem Rena, choć wiedziałem, że to głupota. Myślałem o jego nowym niewolniku i byłem zazdrosny. To jest chore. Przecież mam ciebie, Kaien, a zazdroszczę Renowi jego faceta. Wracasz za kilka dni, a ja nadal nie potrafię przestać myśleć o Renie. Nie wiem, co zrobię. Wciąż było mi mało. Każda chwila, spędzona z nim, była cudowna, ale czas mijał zbyt szybko. Z całych sił starałem się skupić, ale zatracałem się na całego, a gdy wracałem do domu, czułem się samotny. Bałem się twojego powrotu, Kaien. Czy ty tak samo? * * * * * Ale zawiodłem się po raz kolejny, bo czekałem na ciebie, a ty odwołałeś spotkanie. Jak tak można?! Nie widzieliśmy się tak długo, a ty poszedłeś imprezować z chłopakami! Miałem ochotę zadzwonić do Rena, ale bałem się, że może być z tym swoim niewolnikiem. Czułem się cholernie samotny. Mój facet wrócił po długiej przerwie i mnie olał. Cudownie. Niby rozumiałem, ale i tak byłem na ciebie zły. Zobaczysz, zemszczę się, Kaien. * * * * * Ale nie zemściłem się. Nie mogłem. Tak bardzo za tobą tęskniłem, Kaien! Serce zaczęło walić jak szalone, gdy tylko cię zobaczyłem. Miałem być spokojny, ale gdy mnie objąłeś, nie mogłem się od ciebie odkleić. Zapomniałem o wszystkim.  - Tęskniłem – powiedziałem, tuląc się do ciebie. – Napijesz się czegoś? Byłem zmieszany, podniecony i wkurzony, ale szczęśliwy! - Kawy. Z mlekiem i cukrem – uśmiechnąłeś się i wtedy pocałowałeś mnie mocno w usta. I już nie mogłeś się oderwać. Całowałeś mnie zachłannie i głęboko, a podniecenie narastało z każdą chwilą.  - Senju, Senju, Senju, mój kochany – szeptałeś i całowałeś moją twarz. - Tak bardzo tęskniłem! – wyrwałem się na chwilę, bo wciąż czułem się zmieszany. Nagle pomyślałem o Renie i spanikowałem. Co będzie, jeśli się dowiesz? Teraz zacząłem się tego bać. Ale znowu zacząłeś mnie całować. Boże, Kaien, tak bardzo tęskniłem! Znajomy zapach, smak, dotyk. Mój, jesteś tylko mój, Kaien. Nigdy więcej! Nie potrzebuję nikogo innego, tylko ciebie. Teraz wszystko było proste. Całowaliśmy się jak szaleńcy i nie mogliśmy od siebie oderwać. Byłeś tak napalony, że zacząłeś ściągać ze mnie ubrania, ale ja nie chciałem się śpieszyć. Musiałem się uspokoić.  Pomóż mi, Kaien, pomóż! - Ciii... – szepnąłem, gdy poczułem twoją dłoń na kroczu. – Spokojnie, spokojnie – odepchnąłem cię lekko. – Daj mi odetchnąć. Ale gdy tylko przerwaliśmy, zacząłem myśleć. Cholera, nie myśl! Bałem się, że zrozumiesz, że coś jest nie tak. Nie chcę! - Widzisz, daliśmy radę – uśmiechnąłeś się i pocałowałeś mnie w policzek, a ja poczułem znajome ukłucie w środku. Czy też zdradzałeś? Podświadomie chciałem, żebyś powiedział, że tak, wtedy i ja byłbym usprawiedliwiony. - Chyba tak – wtuliłem się w ciebie i miałem ochotę się poryczeć. Tak wiele błędów. Nikt nie mówił, że będzie łatwo. Nie będzie. Nigdy nie było, Kaien. Kocham cię mimo wszystko.﻿﻿ 