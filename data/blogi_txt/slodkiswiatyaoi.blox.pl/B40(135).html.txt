KAIEN Cała ta impreza była jakaś dziwna. Piłem ze wszystkimi, z kim tylko się dało, a potem nie mogłem przestać myśleć o Senju. To było straszne – miałem w pijanej głowie tysiące myśli, w pewnym momencie nawet byłem tak pijany, że wszystko się dwoiło i troiło, i już miałem iść szukać Senju i błagać go o przebaczenie. Nawet wymyśliłem cały scenariusz, a kiedy przypominałem jego usta i zapach jego ciała, przechodziły mnie dreszcze i przeklinałem siebie w duchu, że byłem tak nieczuły. I nadal jestem. Nie odważyłem się. Szlajałem z Kotem, potem z Ester, potem ze wszystkimi, a potem straciłem Senju z oczu. Do samego rana. Znalazłem go śpiącego w jakimś pokoju, na fotelu, obok spała jakaś dziewucha, a na podłodze facet z krwisko- czerwonymi włosami. I wtedy pomyślałem, że jestem głupkiem. I tchórzem. Nie miałem kaca, nie, ale zacząłem się nad sobą użalać. Jak mogłem być tak słaby? Przecież powinienem był po prostu się z nim pobawić, a potem zapomnieć. Albo odważyć się i być z nim. Ale uciekłem. Nie mogłem przestać o tym myśleć. Odkąd uciekłem, ciągle się dołuję takimi myślami. I czasami mam ochotę odwrócić czas, tak, żebym nigdy go nie spotkał, albo nigdy nie podjął tej zboczonej gry. Przecież ja nawet nie jestem gejem. Więc dlaczego to mnie tak gryzie? Czyżbym miał jakieś sumienie? Zamknąłem drzwi, zostawiając śpiącego Senju, i skierowałem się do kuchni, gdzie impreza chyba zaczęła się od nowa. Znalazłem tam nawet Kota, co mnie bardzo ucieszyło. - No nareszcie – powiedziałem udając niezadowolonego, ale w duchu cieszyłem się, że będę miał z kim pogadać. - O co ci chodzi, pijaku?! – zaśmiał się Kot i zapalił papierosa. - Wszędzie cię szukałem – rzekłem i upiłem trochę piwa z butelki. - Po co? – uśmiechnął się słodko i też zaczął popijać. - Czy musi być jakaś przyczyna? – usiadłem obok niego i podrapałem się w tył głowy. Ludzie imprezowali dalej. Że też mają tyle sił. - Nie musi, ale wiesz... – Kot zawsze był strasznie zabawny, kiedy się upijał, i zaczynał tak śmiesznie bełkotać. – Całą noc pilnowałem... tego... no wiesz... – przerwał na chwilę, jakby szukając odpowiedniego słowa. – Twojego Senju – dokończył po chwili i dopił piwo. - On nie jest mój, młotku! – miałem wrażenie, że moje oczy płonęły złością, jak to bywa w tych komiksach, które czyta Kot. – On nie jest mój. Zapamiętaj to. - Dobra, dobra, nie podniecaj się – zaczął mnie uspokajać Kot. - Ale przedtem zdążyłeś popilnować jego siostry, nie? – powiedziałem wrednym tonem. - Saya? Chodzi ci o Sayę? – zaśmiał się Kot i otworzył drugie piwo. – Ona jest... jakby ci to powiedzieć... nieważne. Ona... nie, no coś ty... - Ale całować się z nią możesz – rzekłem już spokojniej, obserwując jak uśmiech Kota staje się coraz szerszy. – No co jest? - Nic. Zabawny jesteś – powiedział ze śmiechem i wstał od stołu. – Tamto się nie liczy. O, widziałeś może Kyu? Teraz dopiero pomyślałem, że nigdzie go nie widziałem od północy. - Nie, nie widziałem, a po co ci on? - To się okaże – powiedział cicho Kot i skierował się do lodówki. W międzyczasie zdążył pogadać i pożartować z pozostałymi, a ja tylko go obserwowałem. Wrócił z kolejnym piwem i tak samo szeptem powiedział: - Bo on chyba... no wiesz, kocha Sayę. Tak myślę. - I co z tego? – spytałem obojętnie, ale tak naprawdę byłem zaskoczony. To całkiem możliwe, ale zawsze mi się wydawało, że są jedynie bliskimi przyjaciółmi, bo świetnie się dogadują. – A ty się z nią całowałeś. - Ale mówię ci, to się nie liczy. Zresztą, to ona zaczęła – mrugnął do mnie Kot i zapalił kolejnego papierosa. - Jasne – odrzekłem i uśmiechnąłem się. – A co ty o niej sądzisz? - Fajna jest, ale... no wiesz... chcę mieć w niej przyjaciela – powiedział Kot i zamyślił się. Tak. Kot mnie czasami zadziwia swoją mądrością. I sposobem myślenia. Kiedy tak siedzieliśmy i gadaliśmy w sumie o niczym, nawet nie zauważyłem, że wypiliśmy już po 4 piwa i zaczęliśmy palić nie papierosy, a skręty. I że przyłączało się do nas coraz więcej osób. A ja nie czułem wcale zmęczenia, mimo że nie spałem. Mógłbym imprezować kolejne 3 dni. Kiedy Kot zasnął przy stole, wstałem i poszedłem szukać Tulku albo któregoś z kumpli z zespołu. Ale w korytarzu natknąłem się na... Senju. Całkiem przypadkiem. Nawet go nie zauważyłem, a kiedy próbowałem po pijaku przebrnąć przez górę kurtek, zetknęliśmy się prawie twarz w twarz. To musiało być strasznie zabawne, bo odskoczyliśmy od siebie jak oparzeni, a chwilę później po prostu staliśmy i wpatrywaliśmy się w siebie bez słowa.﻿﻿ 