KAIEN Obudziłem się przed siódmą i na początku nie mogłem się połapać, gdzie się znajduję. Dopiero po kilku chwilach doszło do mnie, że jestem u Kyu. Głowa mi pękała, i w ogóle myślałem, że umrę, że też zawsze muszę mieć takiego kaca! Wylazłem z łóżka i prawie pędem pobiegłem do kuchni, bo strasznie chciało mi się pić. Za oknem było już ciemno, a w mieszkaniu było tak ciepło i przytulnie. Kiedy dobrałem się do kuchni, zastałem tam Kyu. Chyba szykował kolację. - Wyspałeś się? – spytał i uśmiechnął do mnie. – Chcesz kawy? - Nie, tylko wody, błagam, daj mi wody! – powiedziałem i prawie wyrwałem z jego rąk butelkę wody mineralnej, kiedy wyciągał ją z lodówki. Przyglądał mi się z uśmiechem, kiedy łapczywie piłem. Wychyliłem prawie całą butelkę i odetchnąłem z ulgą. - Dzięki, uratowałeś mnie – powiedziałem i odstawiłem butelkę na stół. - Nie ma za co – uśmiechnął się ciepło i po chwili dodał: - Jesteś głodny? Robię właśnie kolację. - Nie, dzięki, nie musisz – odrzekłem szybko i poczułem, że zaczyna mnie mdlić. – Wolę nie ryzykować – i usmiechnąłem się. - Na pewno? - Tak. Dzięki, Kyu, ale chyba już pójdę – dodałem i przełknąłem ślinę, starając się nie myśleć o tym, że lada chwila się porzygam. - Możesz zostać na noc, jeśli chcesz, mieszkam sam, więc się nie martw – powiedział ciągle się uśmiechając. – I może jednak skusisz się na kolację? - Nie, naprawdę, źle się czuję – westchnąłem ciężko i poczułem, że kręci mi się w głowie. - Niedobrze ci? – spytał Kyu. –Zaprowadzić cię do łazienki? - Nie, wiem, gdzie jest... – powiedziałem szybko i chwilę później już biegłem do łazienki. Świetnie. Jak zwykle. Jak ja nienawidzę tego uczucia. Kiedy przepłukałem usta i umyłem twarz zimną wodą, Kyu zapukał do drzwi łazienki. - W porządku? – spytał. - Tak – odrzekłem i napiłem się wody z kranu. Warga prawie nie bolała. - Mówię ci, zostań na noc – powiedział z troską w głosie, kiedy wyszedłem z łazienki. Przez chwilę rozmyślałem nad jego propozycją. Chętnie bym został, ale tak samo chętnie wolałbym wreszcie okazać się we własnym mieszkaniu. I nawet stęskniłem się za Kotem. Postanowiłem więc do niego zadzwonić, ale nie odbierał. Czyżby jeszcze imprezował? A może spał? Tym lepiej. Wrócę do domu i wreszcie pobędę sam. Potrzebuje spokoju. Kyu jest fajny, ale muszę spadać. Nie nalegał, za co byłem mu wdzięczny. W drodze do domu orzeźwiłem się trochę, powietrze było mroźne, znowu padał śnieg. Ładny widok. Wytrzeźwiałem zupełnie i postanowiłem zrobić nieduże zakupy. Pewnie w domu nie ma nic do jedzenia. W supermarkecie było duszno, i (o dziwo!) pełno ludzi. Grała głupia świąteczna muzyka, i kręciło mi się w głowie od głupich kolorowych upiększeń. Chodziłem między półkami i zastanawiałem się, czego potrzebuję. Najchętniej nic bym nie jadł, bo lubię to uczucie głodu, ale wiedziałem, że musiałem coś zjeść. I Kot pewnie się ucieszy, że wreszcie robię zakupy. Denerwowały mnie pijane i wesołe twarze ludzi, czułem się jak kosmita. Oddalony, zmęczony i apatyczny. W końcu wrzuciłem do kosza trochę warzyw, ser, jakieś bułki i paczkę papierosów. Czułem się zmęczony wszystkim i chciałem jak najszybciej znaleźć się w domu. Akurat zdążyłem na autobus, choć spokojnie mogłem pójść na piechotę. Ale nie miałem ochoty. Długo szukałem w kieszeniach kluczy, w międzyczasie wypaliłem papierosa na klatce schodowej. Czułem, że Kota nie ma w domu. Ale czemu nie odbiera? Miałem rację. Nie było go. Nie miałem nawet sił iść pod prysznic. W ubraniu padłem na łóżko i zasnąłem od razu.  * * * * *  Obudziłem się w środku nocy. Chciało mi się pić, wiec poszedłem do kuchni i wychyliłem 2 szklanki zimnej wody. Powinienem od razu wracać do łóżka i zasnąć, bo jeśli nie, to nawiedzają mnie dziwne myśli. Tak samo było tym razem. Spróbowałem znowu dodzwonić się do Kota, ale wciąż nie odbierał. I wtedy... Nie wiem, czemu, ale zacząłem pisać wiadomość do Senju. Przecież nie byłem pijany. Oczywiście, nie wysłałem jej. Bo po co? Co miałbym napisać? Ech, głupek ze mnie. Ale ciągle coś było nie tak. Wyciągnąłem kartkę papieru i długopis, usiadłem przy stole, zapaliłem papierosa i zacząłem pisać. List do Senju. Przelałem na papier wszystko, co czułem. Choć i tak wiedziałem, że nie wyślę tego listu. Nie znałem przecież nawet jego adresu. Ale pisałem. Długo. Kiedy skończyłem, włożyłem go do szuflady w swoim pokoju i wróciłem do łóżka. Nie zasnąłem do rana.  * * * * * * Około siódmej nad ranem aż podskoczyłem, kiedy usłyszałem dzwonek do drzwi. Czułem, że to Kot. Ale dlaczego tak wcześnie? I dlaczego nie ma kluczy? To, co zobaczyłem, przerosło moje oczekiwania. Kot ledwo trzymał się na nogach, miał rozbitą wargę (alleluja!) i nawet nie zapiął kurtki. - Boże, co ci się stało?! – zawołałem i wciągnąłem go do mieszkania. Wyglądał, jakby go napadnięto. – Gdzie byłeś?! Czemu nie odbierałeś?! W odpowiedzi tylko mruknął coś niewyraźnie i osunął się w moje ramiona. Cudownie. Kocham cię, Kocie! Zaciągnąłem go do łazienki, pomogłem mu się rozebrać, wepchnąłem pod prysznic i musiałem sam go umyć, bo nie trzymał się na nogach. Był pijany. Ale doskonale rozumiał, co do niego mówię. Warga mu krwawiła. Nie wiedziałem, co myśleć. Pomogłem mu się przebrać w czyste ciuchy i zaparzyłem kawę. Ale nie mógł pić ze względu na wargę. Poczekałem więc, aż kawa trochę wystygnie, i dałem mu słomkę do picia. Co chwila krzywił się z bólu, a potem zapalił papierosa i wreszcie spojrzał na mnie bardziej przytomnym wzrokiem. - No więc? – spytałem wyczekująco. – Co się stało? Kto cię tak urządził? Zaśmiał się tylko smutno i wyszeptał: - Saya – po czym wypuścił z ust kłęby dymu. Oniemiałem. Jak to Saya? Oczywiście, wyobraziłem, że Kot się do niej dobierał i za to dostał w pysk, ale... przecież podobał się jej, więc jak to? - Nie, to nie to, o czym pomyślaleś – powiedział, jakby potrafił czytać w moich myślach. - Więc co? – spytałem i już zupełnie zapomniałem, że jeszcze niedawno miałem kaca. - To... nie wiem, jak ci powiedzieć. Może kiedyś – rzekł spokojnie i zaciągnął się z przyjemnością. - Nie żartuj sobie! – zawołałem prawie ze złością. – Mów, ale natychmiast! - Nie chcesz wiedzieć – powiedział to takim tonem, jakby był tego na sto procent pewien. - Kocie, nie denerwuj mnie, bo będziesz miał drugiego siniaka! – powiedziałem wkurzony. – No więc, czekam. - Naprawdę się o mnie martwiłeś? – spytał nagle i uśmiechnął się słodko, tak, jak tylko on potrafił. Wiedział, że tym mnie rozbroi. I udało mu się. - Pewnie, że się martwiłem! – powiedziałem poważnie. – A ty myślałeś, że co? - Przytulisz mnie? – spytał nagle i spojrzał na mnie błagającym wzrokiem. Zmieszałem się trochę, ale wstałem i objąłem go od tyłu. Drżał. - Kochasz mnie? – spytał cicho. - Pewnie, ty głupku – rzekłem tak samo cicho i pocałowałem go w ucho. - Chce mi się spać, okropnie... – szepnął i odchylił głowę na moje ramię. - Chodź, potem mi opowiesz – powiedziałem i pomogłem mu wstać. – Ty jesteś pijany, głupku, nie dziwię się, że dostałeś od Sayi, pewnie coś nabroiłeś – uśmiechnąłem się ciepło. Gniew minął. Kot był znowu taki jak zawsze. Milusiński i taki bliski. Ale czułem, że coś go męczyło. No nic, jak się wyśpi, zmuszę go, by mi opowiedział, co się stało. - Będziesz spać w ubraniu? – spytałem, kiedy położył się do łóżka. Kiwnął potakująco głową i zamknął oczy. Okryłem go kołdrą i poczochrałem mu włosy. - Dobranoc, pijaku – powiedziałem zabawnie, ale już nie słyszał. Zasnął od razu.﻿﻿ 