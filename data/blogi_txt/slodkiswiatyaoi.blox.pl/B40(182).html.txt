SENJU W ciągu tych kilku dni przyzwyczaiłem się do tego, że Saya prawie nie zostawała na noc. Oczywiście, myślałem, że nocuje u Ester, ale myliłem się, ale o tym później. Wyciągnęli mnie z Kyu do wesołego miasteczka, a potem oczywiście na nocną imprezę, na której był też Cat i Tulku. Kaiena oczywiście nie było. Oczywiście cieszyłem się z tego. I oczywiście bolało mnie to jeszcze bardziej. Ciągle nie mogłem przestać o nim myśleć. Ciekawe, czy on też. Wieczorami piłem wino w samotności i malowałem. Chyba smutek i ból były moim natchnieniem, a może po prostu dawno nie malowałem i musiałem przelać emocje na płótno. Saya nawet powiedziała, że sposobem wyrażania otaczającego mnie świata stałem się podobny do Ester. A ja od razu pomyślałem o tamtej nocy, kiedy zastałem je razem. Znowu za dużo paliłem. O wiele za dużo. Upijałem się i malowałem. Tak było łatwiej. Nie myśleć. Nie czuć. 2 dni przed Sylwestrem zadzwonił Cat. Serce mi drgnęło, gdy usłyszałem w słuchawce jego głos. Po co dzwonił? Okazało się, że zapraszał mnie na koncert. Czułem, że wie, że odmówię, ale i tak spytał. Nie umiałem powiedzieć mu wprost, ale wiem, że zrozumiał. Kto jak kto, ale Cat na pewno. Zastanawiałem się tylko, gdzie spędzę Sylwestra. W domu, znowu upijając się samotnie? Wszyscy pójdą na koncert. Nawet Kyu. Przecież mają zaprezentować swoją nową piosenkę. Tak, w natłoku natarczywych myśli całkowicie nie zwracałem uwagi na to, że ćwiczą prawie codziennie. Dzień przed Sylwestrem Saya znowu wyszła wieczorem, mówiąc, że nie wróci na noc. To już mnie nie dziwiło. Ale kiedy wypiłem pół butelki wina, siedząc na parapecie, poczułem się nagle taki samotny. Az do bólu. I głupi. Sam. Za oknem padał gęsty śnieg, było biało i tak świątecznie. Miasto kusiło ogniami świateł. Miałem ochotę rozpłakać się jak małe dziecko, ale nie potrafiłem. Mimowolnie napłynęły wspomnienia... Bolesne, ale tak gorące. Czułem, że płonę, więc na siłę dopiłem wino i przytuliłem twarz do zimnej szyby. Wiele razy zastanawiałem się nad tym, że byłoby lepiej, gdybym nigdy nie zgodził się na takie stosunki z Kaienem. I nigdy w życiu bym nie pomyślał, że to będzie takie bolesne. Wstałem z okna i poczułem, że kręci mi się w głowie. Pewnie od wina, bo byłem już pijany.  I wtedy ktoś zadzwonił do drzwi. Drgnąłem, a serce zaczęło walić jak oszalałe.  Głupi, głupi, to niemożliwe.  To nie...  Nawet nogi się pode mną ugięły na samą myśl, ale odetchnąłem głęboko i poszedłem sprawdzić, kto zbłądził o tej porze.﻿﻿ 