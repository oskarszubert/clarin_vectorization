KittyKot.doc 20 marca c.d.   Nie wiem, co czułem, gdy usłyszałem jego głos. I tak byłem podniecony rozmową z Kaienem, a teraz serce waliło jeszcze szybciej. W jednej chwili przez głowę przeleciało tysiące myśli. Czemu dzwoni? Po co? Byłem szczęśliwy, miałem ochotę skakać z radości! Ren zadzwonił! Nie myślałem już o tym, że minęły prawie 2 tygodnie. - Spotkajmy się dzisiaj, co ty na to? – jego głos jak zwykle był niski i głęboki, a ja poczułem, że kolana się pode mną uginają. - Tak się za tobą stęskniłem! – zawołałem prawie z żalem. Nie mogłem mu tego nie powiedzieć. Przez te wszystkie dni wyobrażałem sobie, co będzie, gdyby zadzwonił – powiem mu, że jestem zajęty, nie mogę się spotkać i tak dalej – ale teraz nie mogłem się nacieszyć! - Wiem, miałem trochę spraw – powiedział ze śmiechem. – O szóstej ci pasuje? W tym samym miejscu. - Tak, jasne! – prawie krzyczałem z radości. - Mam dla ciebie niespodziankę. Spodoba ci się. Więc do spotkania. W głowie wciąż brzmiał jego głos. Boże, aż mnie ciarki przeszły! Odwróciłem się i zobaczyłem w drzwiach Kaiena! Uśmiechał się i pił herbatę. - Podsłuchujesz! – zawołałem z podnieceniem i poczułem, że się czerwienię. - Nie, tylko chciałem wziąć twojego laptopa – zaśmiał się. - Po co? - Będziesz mnie przesłuchiwać? - Nie, nie – zmieszałem się. – Jasne, że możesz wziąć. Nie martw się, do pamiętnika mam hasło. - Nie robię takich rzeczy – prawie się obraził, a ja włączyłem laptopa. Kaien usiadł na łóżku i wciąż mnie obserwował. - No co?! Tak, tak! Dzwonił Ren! – zawołałem w końcu, by przerwać niezręczną ciszę. - Ren? Pójdziesz do niego? - A jak myślisz? - Myślę, że pójdziesz. - Jasne, że pójdę! – zawołałem znowu, bo nie mogłem się uspokoić. – Uwielbiam go! Nieważne, że jestem tylko… - ale urwałem, bo chyba się zagalopowałem. Kaien siedział i uśmiechał się. Na pewno się domyślił. Było mi głupio, ale postanowiłem wyluzować. - Nie jestem masochistą, żeby nie było – powiedziałem po chwili. - Nie powiedziałem tego – zaśmiał się i oparł o ścianę, biorąc laptopa. - Po prostu tak wyszło. Od samego początku czułem, że jest… No wiesz… - nie mogłem nazwać rzeczy po imieniu. - Wiem. Bardzo ci zależy na tych stosunkach, co? - Tak. - A Abel? - Abel? Co z nim? Nie wiem, naprawdę nie wiem. Ciągnie mnie do Rena jakaś nieznana siła. Nie mogę się temu oprzeć. Wcale nie czuję z tego powodu winy. - Kocie, czemu nie mogę wejść na maila? - Nie wiem, coś nie tak? - Nie chce się otworzyć. - Daj, spróbuję – też spróbowałem otworzyć stronę, ale nie chciała się ładować. – Nie wiem. Kaien patrzył na mnie uważnie, a to mnie denerwowało. - Jesteś dziś bardzo spięty – powiedział i szturchnął mnie w ramię. Chciałem, żeby przeczytał mój pamiętnik. Te ostatnie wpisy. Chciałem, żeby o wszystkim wiedział. - Kaien, chcesz poczytać? – spytałem cicho i odwróciłem do niego komputer. Nie mogłem trzymać tego w sobie. Było we mnie tyle emocji, tyle wrażeń, tyle uczuć. Miałem wrażenie, że Kaien to źle odbiera. Nie rozumie mnie. Nie chcę, żeby się oddalił. Nie chcę! - Co ty tak nagle? – zdziwił się i spojrzał na mnie. - Ostatnio nie rozumiem siebie – powiedziałem, a on zaczął czytać. – Idę zrobić kawę. Chciałem ci opowiedzieć, ale nie mogę. - Poczytam sobie, widzę, że lubisz opisywać emocje – rzekł z uśmiechem i poczochrał mi włosy. Lubię, gdy tak robi. Mój dawny, kochany Kaien. 