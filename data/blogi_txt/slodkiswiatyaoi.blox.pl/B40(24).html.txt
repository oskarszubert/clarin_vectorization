SENJU Już nie chcę wracać. Chcę zostać. Ale Kot zaczyna się ubierać i czuję się nieswojo. - Kaien, też pójdę – mówię, kiedy Kot znika w korytarzu. - Na pewno wpadniesz wieczorem? - Tak. Na pewno. - Nie rozmyślisz się? - Nie. - Chodź do mnie – przywołujesz mnie gestem dłoni. Kiedy mnie całujesz, czuję się zupełnie inaczej niż kiedy robi to Kot. Od razu mnie rozkręcasz. Ale muszę iść. Pozwalam ci jeszcze kilka razy liznąć moje usta, a potem delikatnie się odsuwam. - Jeśli się rozmyślisz, przyjdę i wyciągnę cię siłą – mówisz z uśmiechem i czochrasz mi włosy. - Trzymam cię za słowo. - Senju, idziesz ze mną? – Kot wpada do kuchni już ubrany. - Tak, już. Ubieram się i wychodzę razem z Kotem. Gada jak nakręcony. Naprawdę go podziwiam. I zazdroszczę, że jest taki beztroski. Chciałbym tak umieć. - No to ja zmykam – mówi, kiedy dochodzimy do stacji. – Czekam na ciebie wieczorem. Czekamy obaj. Uśmiecham się i dostaję z kieszeni paczkę papierosów. Kiedy Kot znika za rogiem, zastanawiam się, dokąd poszedł, i zapalam papierosa. Dzwoni komórka, to Daren! Nie mam ochoty odbierać, ale w końcu to robię. Jego głos jak zawsze jest ciepły i trochę naiwny. Boże, ostatnio lubię wszystkich! - A masz jakieś plany na wieczór? – pyta niewinnie, a ja nagle żałuję, że muszę mu odmówić. - Ach, szkoda, bo… Nieważne, to może jutro czy kiedy będziesz miał czas? - Wiesz, teraz jadę do domu, ale możemy się spotkać po południu, do wieczora mam trochę czasu! – mówię nagle i uśmiecham się do siebie. - Dobra, gdzie się spotkamy?! – jest wyraźnie zadowolony. - Możesz wpaść do mnie – ta myśl wydaje mi się nagle bardzo rozsądna. – Pomożesz mi sprzątać! – mówię ze śmiechem. - Mam kupić jakieś piwo czy coś? - Nie, nie, nie trzeba, mam kaca, nie mogę pić – odpowiadam szybko i zaczynam myśleć o Kocie. – Spotkajmy się w parku, jak wtedy, dobra? O drugiej ci pasuje? - Tak, o drugiej. To co, do spotkania? - Tak, trzymaj się. I zaczynam myśleć o Kocie. Obsesyjnie. Dokąd poszedł, jest taki tajemniczy, po co znowu palił, po co ja paliłem? Głowa mi pęka, mam ochotę się położyć, a nie mogę odmówić znajomemu. Mam ochotę przespać cały dzień. I wizja wieczora wcale nie wydaje się już taka pociągająca. Jakbyś wiedział, że zacznę się wahać. Naprawdę przyjdziesz i wyciągniesz mnie siłą? Chyba nie umiem inaczej. Czasami mam wrażenie, że wcale nie mam do niczego motywacji. Trzeba mnie zmuszać do zrobienia czegokolwiek. Taka apatia. I pogrzeb Ester. Czułem się taki pusty. Czemu myślę teraz o niej? Nie mogłem nic czuć, a może czułem zbyt wiele i to mnie przerosło. Nagle zbiera mi się na płacz. Głupi. Idź prosto do domu. Nic mi się nie chce. Ale po drodze wpadam do sklepu, bo wiem, że lodówka świeci pustkami. W domu jednak nie mam sił na jedzenie. Robię sobie herbatę i zapalam papierosa. Nigdy nie rzucę, nie starczy mi sił. W mieszkaniu panuje bałagan, choć teraz mi to zwisa. Obserwuję, jak smugi dymu wznoszą się do sufitu i uśmiecham się do siebie. Cztery miesiące samowolki. Muszę zadzwonić do Sayi. Ale włączam komputer i próbuję pisać maila. A potem wysyłam Kyu sms’a. Mam ochotę się zdrzemnąć, ale niedługo spotkanie z Darenem. Gorący prysznic dobrze mi zrobi, bo zmarzłem. Ale lenię się i zostaję w pokoju. Miałem ci pokazać swój obraz. Kiedy masz próbę? Kiedy gracie? Zaczynam rozglądać się po mieszkaniu i planować, od czego zacząć sprzątanie. Saya zostawiła w pokoju trochę swoich rzeczy, pewnie niepotrzebnych. Włączam jakąś rockową płytę na głos, choć głowa mnie ciągle boli. Zawsze ma w pokoju porządek. Ani grama kurzu na półkach czy parapecie. Zawsze uważałem, że pedanci i perfekcjoniści są nieszczęśliwymi ludźmi. Mnie bałagan nie przeszkadza, ale dla świętego spokoju trochę posprzątam. Saya ma niezłą półkę z książkami. Zawsze dużo czyta. Ma masę książek psychologicznych, ale umówiliśmy się, że ani ona, ani ja nie bierzemy niczego bez pytania. Teraz mój wzrok pada na grubą książkę w ciemnoróżowej okładce. Chyba coś nowego. „Zaburzenia odżywiania. Rozpoznawanie i leczenie”. Od kiedy interesuje się czymś takim? Chociaż to całkiem możliwe, przecież ciągle jest na diecie. Ale obok jest jeszcze kilka takich książek. Dlaczego? Wiem co nieco o anoreksji i bulimii, ale nigdy bym nie podejrzewał, że siostrzyczka czyta takie rzeczy. Ona na pewno nie jest na to chora, bo bym zauważył. Fakt, ostatnio schudła, ani nigdy nie głoduje. Chociaż… Kto wie, rzadko bywam w domu. Nie, nie, ona nie jest taka. Jest zupełnie normalna. I w ogóle, dlaczego buszuję w jej książkach? Zresztą, teraz to już nieważne. Nagle zauważam na prawie pustej półce gruby zeszyt. Co to jest? Dziennik! To dziennik! Saya zostawiła swój pamiętnik?! Nie może być! Chyba że… Zrobiła to specjalnie! Ale po co? Czuję się teraz jak intruz, ale nie mogę się powstrzymać i otwieram zeszyt, a raczej duży gruby notatnik. Tak, to dziennik. Siostrzyczka pisze dziennik. Po co go zostawiła? Specjalnie? Żebym przeczytał? Nie wiem, co o tym myśleć. A jeśli mnie znienawidzi? Nie mogła zostawić go niechcący. Ale może nie chciała go zabierać ze sobą? Nie powinienem tego czytać. Odkładam zeszyt na półkę  i wychodzę z pokoju. To nie fair. To nie fair! Więc po co wracam po zeszyt? Czuję się podle, ale zaczynam go czytać. Nic szczególnego. Głównie rozmyślania. Chyba dawno go prowadzi. Takie papierowe zapiski są niebezpieczne. Ech, Saya, dlaczego piszesz tak dużo o jedzeniu? Na każdej stronie zapiski tego, co zjadła. I emocje. I Kot. Wiedziałem. Spotkanie z Kyu. Jedzenie. Kłotnia. Nie wiedziałem, że siostrzyczka tak bardzo wszystko przeżywa. Czytałem dalej i nagle zacząłem rozumieć, że kocha Kota. Tu nie chodzi o sympatię, ona go kocha. Szkoda mi Kyu. Jedzenie. Wszędzie jedzenie i tajemnicza litera W. Co to może być? Dlaczego nie pisze o tym tak, jak o emocjach? Niepewność siebie. Nigdy bym nie pomyślał. Nie powinienem tego czytać. Jedzenie. Saya, po co ci te diety? Dużo czytania przede mną, ale nie mogę się oderwać. Jedzenie, jedzenie, jedzenie. I litera W. Przeskakuję  o kilka tygodni do przodu i dowiaduję się, co oznacza. Lepiej żebym tego nie robił. Wymioty. Saya wymiotuje! Stąd te książki o zaburzeniach. Ale… nigdy nie słyszałem ani nie widziałem, żeby to robiła! Nie rozumiem kobiet. Emocje. Dużo negatywnych emocji w zdaniach siostrzyczki. Znowu przeskakuję kilkadziesiąt stron, ale wciąż to samo. Nie wierzę. Saya nie może… Boże, zostawiła ten zeszyt, bo nie mogła mi tego powiedzieć? Nie wiem, co mam myśleć. Tak mi jej szkoda. Ale teraz uciekła ode mnie i niczego się nie dowiem. Mam nadzieję, że zmiana otoczenia jej pomoże. I Kyu. Są przyjaciółmi, wiem, że Kyu na pewno zauważy, jeśli coś będzie nie tak. Odkładam dziennik i idę zapalić papierosa. Saya ma bulimię. Sama się do tego przyznaje, choć tylko na kartkach papieru. To zadziwiające, że jest w niej tyle negatywnych emocji. A zawsze wygląda na promienną. Trzyma wszystko w sobie? Jak mogłem nie zauważyć?! Jestem zajęty tylko sobą! Pod wpływem impulsu zaczynam czytać o bulimii w internecie. Jest tego tak wiele. Głowa boli mnie jeszcze mocniej, więc łykam kilka tabletek. Boże, Może powinienem zadzwonić do Darena? Ale nie, już prawie druga. Wyłączam komputer i idę się zbierać. Nie mogę przestać myśleć o siostrzyczce, o Ester, o Kocie. Chcę myśleć o tobie, ale nie mogę.   * * * * * Kiedy czekam w parku na Darena, moją uwagę przykuwa bardzo przystojny mężczyzna z długimi czarnymi włosami. Wygląda jak wampir z innej epoki. Przyglądam mu się ukradkiem, udając, że jestem skupiony na paleniu papierosa, ale jestem prawie pewien, że wie, że go obserwuję, ale nie zwraca na mnie uwagi. Kiedy Daren wreszcie się pojawia, uśmiecham się mimowolnie. - Jak Kot? – pyta i prosi o papierosa. Jestem zdziwiony, że pyta o to mnie, ale potem zaczynam myśleć, ze pewnie znają się z Kotem lepiej. - Jak zwykle – mówię i daję mu papierosa. – Czemu pytasz? - Nie odzywa się, a prosił o mangę, pomyślałem, że częściej go widujesz, więc przyniosłem – Daren podaje mi coś w papierowej torbie i zgaduję, że to manga dla Kota. - Hentai? – pytam ze śmiechem. - Sam sprawdź – też uśmiecha się w odpowiedzi. - Chodźmy, bo zimno – mówię i zerkam ukradkiem w stronę tajemniczego długowłosego, ale chyba zniknął. Co mnie to obchodzi.﻿﻿ 