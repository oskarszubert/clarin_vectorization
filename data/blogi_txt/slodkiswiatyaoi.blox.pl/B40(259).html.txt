KAIEN Zaspokojenie. Cudowne odprężenie i to dziwne uczucie spełnienia. Wiem, że nie wszystko było tak, jak powinno być, ale teraz nie mogłem o tym myśleć. Czułem się padnięty. Lekko pijany.  Czasem, gdy jestem z tobą, czuję się bezbronny. Mam wrażenie, że otwieram się przed tobą tak bardzo, że cię ranię. Siedzieliśmy przytuleni w strugach gorącej wody, gładziłem cię po włosach i zastanawiałem się, co dalej. Coraz więcej niewiadomych. Oddalasz się, czuję to. Może od samego początku to nie miało sensu? - Kaien, chodź już do łóżka – powiedziałeś cicho i wstałeś. Miałem wrażenie, że unikasz mojego wzroku. Co do cholery? Oczywiście, nie będziesz chciał powiedzieć, o co ci chodzi. O Rena? Bo się wkurzę! Paliłem na balkonie w samotności. Burza się uspokoiła, ale było strasznie zimno. Po co to wszystko? Niby jest fajnie, ale nie jest. Trasa mnie nie zmieniła. Odwrotnie. Chciałem wszystko naprawić, chciałem być z tobą. Już sam nie wiem, czy ty chciałeś. To wszystko takie popieprzone. Mimowolnie pomyślałem o Saenie. Boże, dlaczego? Dlaczego on? Byłem na siebie zły. No tak, jeśli mnie zostawisz, to pójdę do Saena. Czyżby? Boże, Kaien, gdzie uczucia? Gdzie tęsknota? Teraz obserwuję, jak pośpiesznie narzucasz na siebie mój podkoszulek i wskakujesz do łóżka. Tak, będziesz udawał, że śpisz? Wkurzasz mnie czasem, wiesz? Zachowujesz się jak gówniarz. Co ja mam powiedzieć? Dobranoc? Kładę się obok ciebie, tuląc się całym ciałem, i całuję cię w szyję. Czuję, że jesteś spięty. Cudownie. Wspaniale, kurwa mać! - Śpisz? – pytam cicho, przeprowadzając palcami po twoich włosach. - Nie. - Senju? - Mmmmmh? - Myślisz, że... – ale nie mogę tego z siebie wykrztusić. Nie dam rady. Nie wiem, co się ze mną dzieje. - Chyba jestem zazdrosny – mówię cicho i odsuwam się. - Ale już ci mówiłem – odwracasz się do mnie, ale w ciemności nie widzę twoich oczu. - Źle się teraz czuję. - Ja też. - Coś jest nie tak. - Wiem. - Zrobimy coś z tym czy...? – znowu się zacinam. - Nie wiem. Kaien, jestem zmęczony. Nie wiem, czego chcę. - Może powinniśmy... no wiesz... przez jakiś czas... – dotykam znowu twoich włosów, ale czuję, jak drżą mi palce. Chciałbym wszystko naprawić, ale nie wiem, jak. Mam wrażenie, że ty nie chcesz? - Nie teraz, Kaien – mówisz i przysuwasz się do mnie bliżej. – Ja po prostu... wiesz, nie powinienem ci tego mówić... - Czego? – serce wali jak szalone. Boję się? Chyba mi nie powiesz tak otwarcie, że chcesz Rena? I tak to wiem. - Senju, kocham cię – mówię nagle, gdy kładziesz mi rękę na biodrze. – Kocham cię. Tylko tyle. Ale bądź ze mną szczery. - Właśnie jestem – całujesz mnie w policzek, a ja czuję znajomy zapach twojej skóry. Nie chcę teraz o tym myśleć, nie chcę o tym rozmawiać. Zauroczyłeś się Renem, to przejdzie. Muszę poprosić Kota, żeby spędzał z Renem więcej czasu. Ty jesteś mój. - Nie pójdę do niego – mówisz cicho, gładząc moje włosy, a ja zaczynam się rozczulać. Nie wiem, co we mnie wstąpiło. Jestem zazdrosny, na pewno. Chowam twarz w twoich ramionach i staram się uspokoić. Serce wali jak oszalałe. Boję się cię stracić.  - Pocałuj mnie – szepczę i obejmuję cię mocniej. Całujesz mnie delikatnie w usta. Czemu jesteś tak spokojny? Martwi mnie to. Wiem, że nie zasnę. * * * * * Nie zasnąłem. Zdrzemnąłem się jedynie nad ranem. Nic się nie zmieniło. Dalej czułem między nami napięcie. Nie miałem nawet ochoty na seks. Skoro wszystko jest do dupy, to po co się męczyć? Nie lepiej po prostu zostać samemu? Wolę siedzieć w samotności i grać niż domyślać się, co ci odbiło. Na pożegnanie nawet mnie nie pocałowałeś. Chciałem pogadać o tym z Kotem, więc czekałem niecierpliwie na jego powrót, ale powiedział, że jest... u Abla! Długo zastanawiałem się, co robi u Abla. Może pokłócił się z Renem? Wtedy mam przerąbane. A jednak niepokój i w pewnym sensie ból może być natchnieniem. Po prostu tak wyszło. Siedziałem pół dnia z gitarą, piłem piwo, paliłem jak smok i dołowałem się. Nienawidzę tego uczucia. Nie napisałeś ani jednego sms’a. Wieczorem wrócił Kot. Czekałem, aż sam mi wszystko opowie. - Pilnuj Senju – rzucił niedbale, a ja znowu poczułem ukłucie w sercu. - Niby jak mam go pilnować? – wkurzyłem się. - Nie wiem, przykuj go do kaloryfera. - Wiesz, ile razy go zdradziłem? – spytałem nagle. - Domyślam się, ale jesteśmy tylko ludźmi. Kaien, zakochałem się w Renie. To koniec. - Gratulacje, Kocie – powiedziałem z ironią w głosie. – Teraz postaraj się go zadowolić, żeby zapomniał o Senju. - Nie zapomni. Kaien, czemu ty go tak nienawidzisz? Tak jak nienawidziłeś Lily? Przecież... wszystko zależy od Senju. Jeśli zechce cię zdradzić, to zrobi to. Nieważne z kim. - Jestem sukinsynem. Egoistycznym draniem.  - I co z tego? Zaproponuj Senju otwarty związek. - Nie chcę. Nie wiem. - Mam wrażenie, że niedługo znienawidzę wszystkich. - Mnie też? – spojrzałem na Kota. - Ciebie nie. Idę pod prysznic, bo zmarzłem. * * * * * Został mi tylko Kot. Mój wierny Kot. Siedzieliśmy z nim potem, piliśmy piwo i oglądaliśmy jakiś mroczny film akcji. Tak, Kot zawsze będzie moim przyjacielem. Nieważne, co się stanie. * * * * * Sam do ciebie napisałem, bo po prostu chciałem przerwać ciszę. Nie znoszę, gdy mnie unikasz. Wybraliśmy się z Kotem na pizzę, więc ciebie też zaprosiłem. Kot wziął ze sobą Abla. Chyba miałeś wszystko gdzieś. Zero entuzjazmu. To wkurzało mnie jeszcze bardziej. Nie będę cię przecież zmuszał. Miałem wrażenie, że nie chcesz rozmawiać z Kotem. Z powodu... Rena? Kot powiedział, że nie wróci na noc, więc chciałem ci zaproponować, żebyś wpadł do mnie, ale powiedziałeś, że masz „robotę”. - To znaczy? – spytałem, starając się nie być natarczywy. - Potem ci powiem. Spokojnie – uśmiechnąłeś się. * * * * * - Coś jest nie tak – powiedział Kot, mrużąc oczy i uważnie się we mnie wpatrując. – Czuję to. Wróciłem do mieszkania sam i od razu miałem ochotę napisać do Saena. Zemścić się. Na pewno nie miałeś żadnej „roboty”, po prostu pięknie mnie spławiłeś. Nie rozumiem, po co ta gra. Lepiej to przerwać i mieć spokój. Pomęczyć się trochę i tyle. Nie pozwolę się poniżać, kochanie. Jutro wszystko sobie wyjaśnimy.  Zadzwoniłem jednak do Saena. Był wolny, ale tylko dzisiaj. Cóż, to pewnie przeznaczenie... Zaprosiłem go do siebie. Spotkaliśmy się przy pomniku, potem poszliśmy po piwo i trochę żarcia i do mnie. Saen nieco się zmienił. Nie widzieliśmy się kilka miesięcy. Skrócił chyba włosy i przefarbował się na czarno. Ten kolor podkreślał jego szare oczy. Uśmiechał się jak zwykle, ale wydawało mi się, że był spięty. To nic, piwo pomoże mu się rozluźnić. Poza tym, nie miałem zamiaru go molestować. Po prostu musiałem jakoś odreagować twoją obojętność. Potrzebowałem flirtu, czegoś niewinnego.  - A twój facet? – spytał Saen, gdy weszliśmy już do mieszkania. - Chyba źle się ostatnio dzieje – zaśmiałem się. – Nieważne. Paliliśmy na balkonie, a on opowiadał mi o festiwalach, na których był latem. Ja opowiedziałem mu trochę o trasie, a potem po prostu siedzieliśmy i piliśmy piwo. A potem wrócił Kot! Zadziwił mnie, bo myślałem, że będzie z Ablem. - Nieważne – powiedział i zerknął na Saena. – Cześć, jestem Cat. - Saen. - Świntuszycie? – Kot zrobił niewinną minę, a ja gorąco zaprzeczyłem. - Ty zboku! – powiedziałem, podając mu piwo. – Tylko oglądamy film. - Haha, wiem coś o tym – zaśmiał się. – Idę zapalić. Ciekawe, czemu nie jest z Ablem. Nieważne, sam mi potem opowie. - Kaien? – Saen spojrzał na mnie z uśmiechem. Był już lekko pijany. Urocze. - Co? - Ja mam dziewczynę. - Fajnie, a ja faceta. Chyba jeszcze mam. - Ale z tobą... wiesz, sam nie rozumiem... – przerwał i długo się we mnie wpatrywał. Wiem, że nie był niedostępny. Może nawet czegoś oczekiwał. Ale wrócił Kot i musieliśmy udawać, że nic się nie dzieje. Upiliśmy się we trójkę  ani razu nie pomyślałem o tobie. Nie wiem, czy to dobrze, czy źle.﻿﻿ 