Po raz kolejny piekliśmy z Anitą i Majaną;-) Tym razem zaproponowaliśmy dziewczynom wspólne przygotowanie sernika według receptury pochodzącej ze strony My Recipes. W tym przepisie zaintrygował nas przede wszystkim wafelkowy spód, no i sos, który zapowiadał bardzo ciekawe doznania smakowe;-) Jesteśmy już po pierwszej degustacji i z wielką przyjemnością musimy stwierdzić, że jest to jeden z najpyszniejszych serników przez nas upieczonych!! Wspaniałe łączą się w nim smaki sera, wanilii, rumu i rodzynek. Jak widzicie na zdjęciu, pozwoliliśmy sobie dodatkowo nieco zwiększyć smak wanilii poprzez posypanie sernika resztką pokruszonych wafelków. Pycha! Doszliśmy również do wniosku, że serniki z alkoholem są chyba najlepsze na świecie;-) W zeszłym roku zachwycaliśmy się szkockim sernikiem malinowym z whisky, więc coś w tej teorii musi być;-) Sernik waniliowy Anity znajdziecie tutaj, a Majany tu. SKŁADNIKI: ciasto: 2/3 szklanki pokruszonych wafelków waniliowych, 1 duże roztrzepane białko, tłuszcz do wysmarowania blaszki. Nadzienie: 35 dag serka wiejskiego o niskiej zawartości tłuszczu, 25 dag średnio tłustego serka kremowego, 2/3 szklanki cukru, 2 łyżki skrobi kukurydzianej - użyliśmy mąki kukurydzianej, 1 łyżeczka ekstraktu z wanilii, 1 duże jajko. Syrop: 3/4 szklanki ciemnego rumu, pół szklanki rodzynek, 1/4 szklanki cukru, 2 łyżki wody, 1 łyżeczka skrobi kukurydzianej - użyliśmy mąki kukurydzianej.SPOSÓB WYKONANIA: Pokruszyć wafelki i wymieszać z białkiem. Tortownicę o średnicy 20 cm wysmarować tłuszczem. Wyłożyć spód masą wafelkową. Piec przez 5 minut w temperaturze 170 stopni do lekkiego zbrązowienia. Serki utrzeć na gładką masę. Dodać cukier, skrobię, wanilię i jajko. Dokładnie wymieszać. Masę wyłożyć na podpieczony spód. Piec w 170 stopniach przez 30 minut. Zmniejszyć temperaturę do 160 stopni i piec 20 minut. Chłodzić w lodówce minimum 8 godzin. Przygotować syrop. Wymieszać rum z rodzynkami. Wstawić do kuchenki mikrofalowej na 2 minuty. Wyjąć przykryć i odstawić na 10 minut. Wymieszać cukier z jedną łyżką wody. Gotować na małym ogniu przez 5 minut albo do momentu aż cukier się zezłoci. Wymieszać łyżkę wody ze skrobią. Dodać do cukru wraz rumem. Gotować przez minutę. Wystudzić do temperatury pokojowej i podawać z sernikiem. 