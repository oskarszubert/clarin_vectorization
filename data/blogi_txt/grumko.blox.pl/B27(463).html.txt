Nie będę ukrywał, że przed rozpoczęciem Mistrzostw Europy mieliśmy tylko jednego faworyta do zdobycia tytułu mistrzowskiego i jak się pewnie domyślacie po ostatnich wpisach, była nim Hiszpania.  Kiedy Mysza ogłosiła akcję pt. Football kulinarny zastanawiałem się jaką potrawę w barwach narodowych Hiszpanii można by przygotować. Było kilka pomysłów, ale najlepszy przyszedł mi do głowy przed ich meczem z Włochami. Przypomniało mi się, że w książce "Kuchnia Śródziemnomorska" był przepis na taką właśnie polentę. Potrawa rodem z Italii, a w dodatku w barwach narodowych Hiszpanii. To było to! Spisaliśmy przepis, dokupiliśmy kilka brakujących składników i nie pozostało już nic innego jak tylko przygotować w niedzielę potrawę. Tak się jednak nie stało ponieważ zacząłem mieć wątpliwości pt. a co będzie jeśli się okaże, że ta polenta była naszym małym wkładem w zwycięstwo Włochów?;-) Do tego nie można było przecież dopuścić i tym sposobem nasze niedzielne plany obiadowe uległy zmianie. Pomysłu jednak nie zarzuciliśmy i umówiliśmy się, że potrawę przygotujemy przed ostatnim, najważniejszym spotkaniem. Były trzy możliwości. 1. Do finału przechodzą Włosi i to im kibicujemy zajadając polentę. 2. Odpadają obie drużyny i tym daniem dziękujemy im za olbrzymie emocje, których nam dostarczyli. 3. Hiszpania w finale, a więc potrawa w ich barwach narodowych. Dziś już wiemy, że sprawdził się najlepszy z możliwych scenariuszy i jutro całym sercem będziemy na boisku z Hiszpanami do czego i Was gorąco zachęcamy!;-)  SKŁADNIKI: 1 łyżeczka soli, 2 i 1 szklanki szybko gotującej się polenty, 1 łyżeczka papryki w proszku, pół łyżeczki gałki muszkatołowej w proszku, 2 łyżki oliwy z oliwek, 1 duża cebula drobno posiekana, 2 rozgniecione ząbki czosnku, 2 puszki po 400 g pokrojonych pomidorów, 1 łyżka puree z pomidorów, 1 łyżeczka cukru, sól i mielony czarny pieprz, 75g startego sera Gruyere.    SPOSÓB WYKONANIA: Piecyk rozgrzać do temperatury 200 stopni. Blachę do pieczenia o wymiarach 28x18 cm. Wyłożyć przeźroczystą folią. Zagotować 1 i 1 szklanki osolonej wody. Polentę zagrzać wrzątkiem i gotować 5 minut bez przerwy mieszając. Dosypać paprykę i gałkę muszkatołową, a następnie wyłożyć do przygotowanej blaszki i wygładzić powierzchnię. Odstawić do wystygnięcia. Rozgrzać oliwę na patelni, dusić cebulę z czosnkiem aż zmiękną. Dodać pomidory, puree i cukier. Doprawić. Gotować na wolnym ogniu 20 minut. Polentę wyłożyć na deskę do krojenia i pokroić na kwadratowe kawałki o boku 5 cm. Połowę kawałków włożyć do natłuszczonego naczynia żaroodpornego.. Łyżką wyłożyć na polentę połowę sosu pomidorowego i posypać połową sera. Ułożyć drugą warstwę w takiej samej kolejności jak poprzednio. Zapiekać 25 minut, aż potrawa będzie miała złocistą barwę. 