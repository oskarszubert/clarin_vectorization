Kurczak teriyaki to japońskie danie, o którym chyba każdy słyszał, a to chociażby za sprawą gotowych marynat o tej właśnie nazwie, które bez problemu można kupić w sklepach z żywnością orientalną czy np. w marketach. Przygotowanie sosu w warunkach domowych zajmuje tylko kilka chwil, a naprawdę warto, bo nadaje on mięsu fajnego posmaku. Szpinak zastąpiliśmy botwinką, którą wraz z buraczkami wcześniej poddusiliśmy, a dopiero później połączyliśmy z papryką. Całość wyszła bardzo smacznie! Przepis pochodzi ze strony AsiaRecipe.Com, a popołudniu zapraszamy na deser. Japonia: Kurczak teriyaki SKŁADNIKI: 1/4 szklanki jasnego sosu sojowego, 3 łyżki musztardy, 1 łyżka brązowego cukru, pół łyżeczki mielonego imbiru, 1 łyżka ziaren sezamu, 1 średnia pokrojona w plasterki cebula, 1 przekrojony na pół ząbek czosnku, 2 łyżki oleju, 4 piersi kurczaka pokrojone na porcje. Do podania np. liście szpinaku i papryka. Do przybrania: dymka. SPOSÓB WYKONANIA: Wymieszać sos sojowy, musztardę, cukier oraz imbir. Uprażyć ziarna sezamu. Na oleju podsmażyć cebulę i czosnek. Dodać kurczaka i sos sojowy z dodatkami. Przykryć i gotować na małym ogniu. W międzyczasie podsmażyć paprykę, a pod koniec smażenia dodać szpinak. Wyłożyć na talerz. Na wierzchu ułożyć kurczaka, polać sosem i posypać sezamem. 