Na dobry początek długiego weekendu zjedliśmy na śniadanie kolejną smaczną frittatę. Z grzybów użyliśmy pieczarek, a parmezan dodaliśmy wcześniej, a konkretnie do roztrzepanych jajek. Nie udało nam się też kupić fajnego boczku, więc zastąpiliśmy go pokrojonymi na małe kawałki frankfuterkami. Przepis pochodzi ze strony ugotuj.to.    SKŁADNIKI: 6 jajek, 25 dag borowików lub pieczarek, 12 dag liści szpinaku, 6 dag boczku wędzonego (bez skóry), 1 ząbek czosnku, 2 łyżki startego parmezanu, 3 łyżki oliwy, sól, pieprz.    SPOSÓB WYKONANIA: Boczek pokroić w małą kostkę. Oczyszczone grzyby opłukać, osączyć i pokroić na ćwiartki. Szpinak umyć, osączyć i grubo posiekać. Czosnek obrać i zgnieść w prasce. Na patelni z grubym dnem smażyć na oliwie, mieszając, boczek i grzyby, aż utworzą się chrupiące skwarki. Dodać szpinak oraz czosnek, smażyć 2 min i zmniejszyć ogień. Jajka przyprawić pieprzem oraz solą i roztrzepać. Polać nimi zawartość patelni i smażyć na średnim ogniu. Gdy jajka zaczną się ścinać, unieść nieco frittatę łopatką, aby nie ścięta masa spłynęła na spód. Kiedy jajka zetną się całkowicie, posypać omlet parmezanem i wstawić do gorącego grilla, 10 cm poniżej grzałki. Zapiekać do zrumienienia. Frittatę przekroić na pół i podawać gorącą z bagietką lub ciabattą. 