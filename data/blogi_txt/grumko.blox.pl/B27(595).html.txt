Nazwa tej zupy jest trochę myląca, ale podaję ją za oryginalnym przepisem pochodzącym z książki Jenny Stacey pt. "Potrawy z ziemniaków". W rzeczywistości otrzymujemy bardzo smaczny gęsty krem ziemniaczany z fajnym posmakiem pozostałych składników, a w szczególności kiełbaski chorizo, którą bardzo lubimy. Zamiast włoskiej kapusty dodaliśmy zwykłą, bo akurat jej mały kawałek mieliśmy w lodówce i szkoda by było żeby się zmarnował. SKŁADNIKI: ZIEMNIAKI: 3 duże pokrajane w kostkę, 2 łyżki oliwy z oliwek, 2 czerwone cebule pokrajane na ćwiartki, 1 zmiażdżony ząbek czosnku, 1 litr wywaru wieprzowego lub warzywnego, 150 g poszatkowanej kapusty włoskiej, 50 g kiełbasy chorizo w plasterkach, sól, pieprz, papryka w proszku do dekoracji. SPOSÓB WYKONANIA: Podgrzać oliwę w dużym garnku, dodać ziemniaki, cebulę i czosnek. Stale mieszając smażyć przez 5 minut. Dolać wywar mięsny lub warzywny i zagotować. Zmniejszyć ogień i gotować pod przykryciem przez kolejne 20 minut. Przelać zupę do blendera i zmiksować na gładką masę. Przełożyć do czystego garnka. Dodać poszatkowaną kapustę i chorizo. Gotować przez 7 minut. Doprawić solą i pieprzem. Wlać zupę do ogrzanych talerzy, udekorować niewielką ilością papryki w proszku. podawać z sosem. 