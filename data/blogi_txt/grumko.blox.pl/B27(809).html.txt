Wczoraj pierwszy raz w życiu jedliśmy tzw. dziki ryż, który w rzeczywistości nie jest ryżem, tylko trawą o nazwie zizania wodna (owies wodny). Pochodzi z Ameryki Północnej, a rośnie dziko na brzegach Missisipi, w jej górnym biegu. Ma ciekawy smak, a sałatka wzbudziła bardzo pozytywne emocje wśród wszystkich tych którzy mieli okazję ją spróbować;-)  Ten ciekawy przepis zawdzięczamy koleżance Pinos, która zorganizowała zabawę pt. "W kuchni pani Marple". W czasie poszukiwań receptur "kryminalnych" trafiłem na książkę  "Food to Die For: Secrets from Kay Scarpetta's Kitchen". Jest zbiór przepisów kulinarnych, które wykorzystała w swoich powieściach kryminalnych pisarka Patricia Cornwell, znana jako twórczyni postaci Dr Kay Scarpetta, medyka sądowego. Konkretnie przetłumaczony przez nas przepis pochodzi z powieści "Z nadmiernym okrucieństwem" SKŁADNIKI: 1 szklanka dzikiego ryżu, 4 szklanki bulionu z kurczaka, 3 łyżki oliwy, 1 i pół szklanki posiekanej czerwonej lub zielonej papryki, 3/4 szklanki orzechów cashews, 2 posiekane zielone cebule. Sos: 3 łyżki octu ryżowego lub octu winnego z jabłek, 2 łyżki oliwy z oliwek, 1 łyżka oleju sezamowego, 1 przeciśnięty przez praskę ząbek czosnku.SPOSÓB WYKONANIA: Ryż dokładnie umyć i osączyć. Włożyć do garnka, zalać rosołem i gotować ok. 45 - 50 minut. Do miękkości. Na patelni na oliwie smażyć papryki przez 3 - 5 minut. Dodać orzechy i cebulę. Smażyć do momentu aż orzechy zaczną się brązowić. Zdjąć z ognia i wymieszać z ryżem. Wymieszać składniki sosu i polać nim składniki sałatki. Schładzać minimum 2 godziny lub przez całą noc. 