Pomidorówka to jedna z najpopularniejszych w naszym kraju zup i zwykle przygotowywuje się ją na bazie koncentratu. Z okazji Pomidorowego Tygodnia postanowiliśmy wypróbować przepis pochodzący z kuchni greckiej, a który opiera się na świeżych pomidorach z niewielkim dodatkiem suszonych. Okazuje się, że przy niewiele większym nakładzie pracy można przygotować coś diametralnie innego i jednocześnie zachwycającego w smaku! Gorąco polecamy! Przepis pochodzi z książki "Smaki Grecji" wydawnictwa Parragon.    SKŁADNIKI: POMIDORY: 4 duże, 2 łyżki oliwy, 1 grubo posiekana cebula, 1 posiekany ząbek czosnku, 300 ml wywaru z warzyw, 2 suszone pomidory w oliwie, 1 łyżeczka posiekanego świeżego tymianku, pół łyżeczki mielonego cynamonu, sól, pieprz, 300 ml greckiego jogurtu. .   SPOSÓB WYKONANIA: Do miski grubo zetrzeć pomidory, usuwając skórkę. W garnku podgrzać oliwę, dodać cebulę i czosnek, dusić 5 minut do miękkości. Dodać pomidory i delikatnie dusić dalsze 5 minut. Dodać wywar, suszone pomidory, tymianek, cynamon, sól i pieprz. Doprowadzić do wrzenia, zmniejszyć ogień i gotować 10 minut. Zupę lekko przestudzić i zmiksować na puree. Dodać jogurt, wymieszać. Przyprawić solą i pieprzem. Jeśli danie podajemy na ciepło, lekko zupę podgrzać. Nie dopuścić do zagotowania, gdyż się wtedy zwarzy. Jeśli podajemy na zimno, ostudzić i wstawić do lodówki na 3-4 godziny. 