Robi się je łatwo, a z podanych proporcji wyszło nam 13 drożdżówek. Do nadzienia zużyliśmy cały słoik nutelli o wadze 630 g i tak duża jej ilość sprawiła, że są bardzo słodkie. Naszym zdaniem zdecydowanie ciekawsze w smaku są drożdżówki z serem, bo oprócz niego wyczuwa się w nich również delikatnie wanilię i od czasu do czasu trafia na rodzynki. Przepis i sposób zawijania drożdżówek z nutellą pochodzi od Iwony, autorki bloga Zachciało mi się słodyczy. A tutaj macie linka do strony Notme, która krok po kroku pokazuje jak przygotować takie drożdżówki. SKŁADNIKI: 75 g margaryny lub masła, 250 ml mleka, 25 g świeżych drożdży (lub o połowę mniej suszonych), szczypta soli, 70 g cukru, 50 dag mąki pszennej. Ponadto: nutella, roztrzepane jajko do posmarowania.    SPOSÓB WYKONANIA: Tłuszcz roztopić, dodać mleko, podgrzać do letniej temperatury (nie może być gorące!). Dodać drożdże, rozpuścić. Dodać pozostałe składniki, wyrobić ciasto, aż będzie gładkie. Odłożyć przykryte w ciepłe miejsce do podwojenia objętości (1 - 1,5 h). Po wyrośnięciu dokładnie wyrobić, by usunąć pęcherzyki powietrza (ciasto w przekroju powinno być gładkie). Rozwałkować, pociąć na prostokąty o wymiarach około 10 x 14 cm. Na każdy nakładać około łyżki nutelli. Odstawić do wyrośnięcia, ale nie na długo, około 10 - 15 minut. Kiedy lekko podrosną, posmarować roztrzepanym jajkiem. Piec w temperaturze 220oC przez 10 minut. Studzić na kratce. Można polukrować. 