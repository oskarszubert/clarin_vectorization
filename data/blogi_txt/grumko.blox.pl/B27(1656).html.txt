Dziś polecamy prostą i  bardzo smaczną pastę, która z pewnością zadowoli każdego miłośnika ryb, a szczególnie łososia. Rillettes to danie z długą historią, które przygotowywane było najczęściej z mięsa, a powstawało ono  poprzez długie gotowanie wieprzowej karkówki lub boczku. Mięso było najpierw solone, peklowane przez 12 godzin, a następnie poddawane procesowi gotowania, który sprawiał, że bardzo łatwo rozdrabiało się je na kawałki. Tak przygotowane mięso zalewało się tłuszczem i można je było przechowywać nawet przez kilka miesięcy. Dziś rilettes przygotowuje się również z kury, gęsi, królików oraz ryb takich jak tuńczyk, anchois lub - jak w przypadku naszej dzisiejszej propozycji - z łososia. Przepis pochodzi od Joanny z Kwestii Smaku, a przy okazji polecamy cretons z soczewicy i szczypiorku, które jest kanadyjską odmianą rilettes. SKŁADNIKI: 300 g filetu świeżego łososia, 1 cytryna (4 łyżki soku i 1 łyżeczka startej skórki), 130 g łososia wędzonego (ja użyłam wędzonego na zimno), 1, 5 łyżki posiekanego koperku, 1,5 łyżki posiekanego szczypiorku, 1 łyżka miękkiego masła, 3 łyżki gęstej śmietany 18%, 1 łyżeczka musztardy, sól i świeżo zmielony czarny pieprz. Dodatki: grzanki z bagietki, ogórki kiszone.SPOSÓB WYKONANIA: Piekarnik nagrzać do 190 stopni. Filet świeżego łososia umyć i osuszyć, ułożyć skórką do dołu na kawałku folii aluminiowej, skropić 2 łyżkami soku z cytryny, posypać solą oraz pieprzem, zawinąć luźno boki folii tworząc paczuszkę. Ułożyć ją na blasze do pieczenia i wstawić do piekarnika. Piec przez 15 - 20 minut, aż mięso łososia będzie miękkie, upieczone i łatwo będzie dzieliło się na cząstki. Łososia ostudzić i wybierając wszystkie ości odrywać po kawałeczku cząstki mięsa, następnie wkładać je do miski, skórkę z łososia wyrzucić. Większe kawałki pokroić na desce. Łososia wędzonego drobniutko posiekać i przełożyć do miski z łososiem świeżym. Dodać 2 łyżki soku z cytryny, 1 łyżeczkę skórki z cytryny, posiekany koperek, szczypiorek, masło, śmietanę, musztardę. Delikatnie wymieszać i doprawić solą oraz świeżo zmielonym czarnym pieprzem. Schłodzić w lodówce (około 2 godziny), podawać z grzankami, ogórkiem kiszonym i kieliszkiem białego wina na przekąskę lub na szwedzki stół. Można przechowywać w lodówce do 3 dni. 