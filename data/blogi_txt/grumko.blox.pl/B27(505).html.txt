Ostatnia propozycja związana z Zielonym Tygodniem. Poniżej podaję oryginalny przepis pochodzący z Galerii Potraw. Prawda jest taka, że nie pasuje mi dodawanie mąki do omletu i dlatego też odpuściliśmy sobie ten składnik, a liczbę jajek zwiększyliśmy do pięciu. Nie mieliśmy mozzarelli w małych kulkach i dodaliśmy po prostu "normalną" pokrajaną w półplasterki. Masę posypaliśmy nie szczyptą, a pół łyżeczki curry co dało bardzo pozytywny efekt. Dobrym pomysłem jest również użycie do smażenia oleju sezamowego. Omlet dopiekaliśmy w piekarniku ok. 10 minut, a serwowaliśmy go na kanapkach z pomidorem. Pycha!   SKŁADNIKI: 3 rozkłócone jajka, 3 płaskie łyżki mąki, łyżka śmietany 36%, kilka plasterków boczku wędzonego, około 1/2 szklanki startej na grubych oczkach cukinii, 10 małych kulek mozzarelli, sól, szczypta curry, pieprz, masło i olej sezamowy do smażenia.   SPOSÓB WYKONANIA: Wszystko wrzucamy do jednej miski, mieszamy, wlewamy na ciepłą patelnie, smażymy pod przykrywką dopóki jajka się nie zetną, a ser nie rozpuści. 