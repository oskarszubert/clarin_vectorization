To nasze małe kulinarne rozczarowanie minionych Świąt. O ile fakt, że masa ze spodu wraz z biszkoptami wypłynęła na wierzch można wytłumaczyć brakiem doświadczenia cukierniczego, to już nasz wpływ na smak sernika był praktycznie zerowy, bo trzymaliśmy się ściśle proporcji podanych w przepisie. Niestety żadna z osób, która kosztowała ten wypiek nie skojarzyła jego smaku z włoskim deserem, a co więcej, większość wskazywała na posmak trufli z likierem. Generalnie sernik jest smaczny, ale to trochę tak jakby zamówić w restauracji zupę pomidorową, a zamiast niej dostać żurek, który oczywiście również bardzo się lubi, ale akurat nie ma się w tym momencie na niego ochoty. Przepis na sernik znalazłem na blogu Majany. SKŁADNIKI: Składniki na spód: 65 g ciemnej czekolady, 2 łyżeczki kawy rozpuszczalnej w proszku, 1 łyżka likieru Amaretto (można użyć Brandy), 65 g miękkiego masła, 50 g drobnego cukru, 1 jajko, 40 g mąki, 14 - 16 podłużnych biszkoptów do nasączenia biszkoptów, 2 płaskie łyżeczki żelatyny w proszku, 50 ml wody, 2 łyżki kawy rozpuszczalnej w proszku, 2 łyżki likieru Amaretto. Masa serowa: 750 g sera śmietankowego zmielonego trzykrotnie na serniki, 250 g sera mascarpone, 1 i 1/2 szklanki drobnego cukru, 3 łyżki mąki ziemniaczanej, 5 jajek, 1/2 szklanki śmietanki kremowej 30% lub 36%, 2 łyżeczki ekstraktu z wanilii, 2 łyżki likieru Amaretto. Wierzch: 300 g gęstej, kwaśnej śmietany 18%, 3 płaskie łyżki drobnego cukru, 2 łyżeczki kawy rozpuszczalnej w proszku, 2 łyżki likieru Amaretto. Dodatkowo: tortownica o średnicy 25 cm z odpinaną obręczą wysmarowana masłem.SPOSÓB WYKONANIA: Spód: Piekarnik nagrzać do 175 stopni. Czekoladę połamać na kostki, roztopić, ostudzić (ma być lekko ciepła). Kawę rozpuścić w gorącym likierze Amaretto, ostudzić. Miękkie masło ucierać z cukrem przez około 7 minut, aż będzie puszyste. W innej miseczce ubijać jajko przez 7 minut. Na zmniejszonych obrotach miksera połączyć utarte masło z ostudzoną czekoladą, następnie z przesianą mąką, a na koniec z ubitym jajkiem oraz rozpuszczoną kawą. Gładką masę przełożyć do przygotowanej formy, wyrównać powierzchnię i ułożyć biszkopty, wciskając je lekko w masę. Wstawić do piekarnika, piec przez 7 minut. Nasączenie biszkoptów: Żelatynę zalać 1 łyżką chłodnej wody i odstawić na 5 minut. W rondelku zagotować wodę (50 ml) i rozpuścić w niej kawę, zdjąć z ognia, dodać żelatynę i mieszać aż żelatyna całkowicie się rozpuści. Wymieszać z likierem, ostudzić i odczekać około 15 minut, aż troszkę zgęstnieje (można wstawić w chłodne miejsce lub w międzyczasie przygotować masę serową). Nasączyć biszkopty (dzięki żelatynie nie przemoczy ona całych biszkoptów, stworzy tylko zewnętrzną powłokę). Masa serowa: Piekarnik nagrzać do 175 stopni. Do misy miksera włożyć ser twarogowy razem z serem mascarpone i mąką. Ucierać mieszadłem miksera przez około 2 - 3 minuty na średnich lub niskich obrotach miksera, aż masa będzie gładka. Stopniowo dodawać cukier, cały czas miksując na małych obrotach miksera (starając się nie napowietrzać masy przez zbyt szybkie miksowanie). Wbijać kolejno jajka miksując przez około 30 sekund po każdym dodanym jajku. Na koniec zmiksować ze śmietanką, ekstraktem z wanilii i likierem Amaretto. Masę wylać na spód, wyrównać powierzchnię i ustawić na kratce piekarnika w środkowej jego części. Piec przez 15 minut, następnie zmniejszyć temperaturę do 120 stopni i piec przez kolejne 90 minut, do czasu aż masa serowa się zetnie (środek może pozostać nieco luźniejszy). Wierzch: Gęstą śmietanę wymieszać z cukrem. Kawę rozpuścić w gorącym likierze Amaretto i ostudzić. Pozostawić około 2 łyżeczki kawy do zrobienia wzorków, resztę wymieszać ze śmietaną. Sernik wyjąć z piekarnika i rozprowadzić na nim śmietanę równą warstwą, nałożyć łyżeczką odłożoną kawę i rozsmarować ją na powierzchni śmietany tworząc fantazyjny wzór. Wstawić z powrotem do piekarnika na 15 minut. Sernik wyjąć z piekarnika i ustawić na kratce, ostudzić. Gdy będzie całkowicie zimny, zdjąć obręcz i wstawić do lodówki na całą noc. 