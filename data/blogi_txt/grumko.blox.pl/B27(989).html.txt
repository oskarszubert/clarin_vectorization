Już sama nazwa ciasta użytego do przygotowania tej potrawy nie pozwalała nam przejść obojętnie obok tego przepisu;-) Po pierwsze bardzo je lubimy, a po drugie gościć z Widelcem we Francji i nie przygotować dania z ciastem francuskim to po prostu kulinarne faux pas;-)  Jalousie przygotowuje się prosto, a gotowe smakuje wybornie! Przepis pochodzi z książki pt. "Smaki Francji" Wydawnictwa Parragon. Przy okazji polecamy trzy inne fajne przepisy z użyciem ciasta francuskiego: pierożki z tuńczykiem, łosoś pieczony w cieście oraz kurczak w cieście francuskim.   SKŁADNIKI: 450 g ciasta francuskiego, mąka pszenna do oprószenia, 1 rozmącone jajko do smarowania. Farsz: 2 łyżki masła lub margaryny, 1 drobno pokrojony por, 2 rozgniecione ząbki czosnku, 1 czerwona papryka pokrojona w plasterki, 1 żółta papryka pokrojona w plasterki, 50 g pieczarek pokrojonych w plasterki, 75 g młodych szparagów, 2 łyżki mąki pszennej, 6 łyżek wywaru warzywnego, 6 łyżek mleka, 4 łyżki wytrawnego białego wina, 1 łyżka posiekanego oregano, sól, pieprz.SPOSÓB WYKONANIA: Przygotować farsz. Roztopić masło w rondelku. Wrzucić por i czosnek. Podsmażyć 2 minuty. Dodać pozostałe warzywa i mieszając smażyć przez 3 - 4 minuty. Wsypać mąkę i smażyć przez 1 minutę. Zestawić rondel z ognia. Mieszając dolać wywar z warzyw, mleko, biale wino. Ponownie postawić na ogniu i doprowadzić do wrzenia. Mieszać aż sos zacznie gęstnieć. Dodać oregano i połączyć z sosem. Doprawić do smaku solą i pieprzem. Na lekko oprószonej mąką stolnicy rozwałkować połowę ciasta tak aby powstał prostokąt o wymiarach 38 - 15 cm. Drugą połowę ciasta również rozwałkować, aby prostokąt miał ten sam kształt, ale był nieco większy. Mniejszy prostokąt ułożyć na blaszce wyłożonej zwilżonym papierem do pieczenia. Nałożyć farsz łyżką, pozostawiając brzeg o szerokości 1 cm. Na większym prostokącie zrobić nacięcia w odległości 2,5 cm od wszystkich krawędzi ciasta. Rozmąconym jajkiem posmarować brzeg mniejszego prostokąta. Ułożyć na nim większy prostokąt i dokładnie zlepić brzegi. Posmarować całą jalousie rozmąconym jajem i piec w piekarniku rozgrzanym do 200 C przez 30 - 35 minut, aż urośnie i nabierze złotej barwy. Natychmiast podawać. 