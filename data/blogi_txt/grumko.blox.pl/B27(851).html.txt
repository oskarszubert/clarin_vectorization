Ten sposób na jajka podobny jest do przepisu na bułki zapiekane z jajkami. W tym przypadku mamy jednak do czynienia z "dziurawym" pieczywem no i z sosem, który świetnie pasuje do zapieczonych bułek i super smakuje z płynnym żółtkiem. Przepis pochodzi z książki Hanny Szymanderskiej "Jaja w roli głównej". SKŁADNIKI: 8 jajek, bułka wrocławska, szklanka gęstej śmietany, pół szklanki bulionu, łyżka mąki, łyżka masła, 3 łyżki posiekanej natki pietruszki, 2-3 krople sosu tabasco, sok z cytryny, cukier, sól, pieprz. SPOSÓB WYKONANIA: Bułkę pokroić na 8 grubych plastrów, wyjąć miąższ (zostawiając skórkę), a skórki zrumienić na patelni. W rondelku stopić masło, dodać mąkę, zrobić białą zasmażkę, rozprowadzić ją bulionem, dodać sól, pieprz, sos tabasco, sok z cytryny i cukier, wymieszać, podgrzewać aż sos zgęstnieje. Połączyć ze śmietaną i natką pietruszki, wymieszać. Żaroodporny półmisek wysmarować masłem, wlać połowę sosu, ułożyć zrumienione krążki bułki. W każdy wbić po jajku, zalać pozostałym sosem, wstawić do nagrzanego piekarnika, zapiekać 10 minut. 