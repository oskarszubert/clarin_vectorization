Na ten przepis trafiłem przypadkowo, szukając czegoś na obiad. Wydał mi się ciekawy, więc nie zwlekaliśmy z upieczeniem tego keksu. Imponująca ilość bakalii sprawia, że smak samego ciasta nie jest specjalnie wyczuwalny. Za to wspaniale przenikają się kwaskowość owoców i czekoladowe kawałki, sprawiając, że każdy kęs ma inny smak i porcje ciasta szybko znikają z talerzyka. Przepis pochodzi z książki Kuchnia włoska, z serii Kuchnia z czterech stron świata.    SKŁADNIKI: 3/4 szklanki (ok. 115g) orzechów laskowych, 2/3 szklanki (ok. 85g) posiekanych, oparzonych migdałów, 3/4 szklanki (ok. 115g) całych, suszonych fig, 1/3 szklanki kandyzowanej, pokrojonej skórki z cytryny, 1/3 szklanki kandyzowanej, pokrojonej skórki z pomarańczy, 85g twardej czekolady, 3 duże jaja, 1/2 szklanki cukru, 1 i 1/4 szklanki mąki, 1 i 3/4 łyżeczki proszku do pieczenia, 3/4 łyżeczki soli.    SPOSÓB WYKONANIA: Rozgrzać piekarnik do 180C. Umieścić orzechy laskowe w małej foremce i prażyć przez 12-15 minut. Po lekkim ich ochłodzeniu należy brać w dłonie po kilka orzechów i pocierając dłońmi starać się usunąć z nich skórkę. Grubo posiekać orzechy laskowe, migdały, figi, kandyzowaną skórkę z cytryny i pomarańczy. Drobno pokroić czekoladę. Wymieszać w średniej wielkości misce orzechy, migdały, figi, skórkę i czekoladę. Rozgrzać piekarnik do 150C, następnie posmarować tłuszczem 20 x 10 x 6,5 cm foremkę babkową. W dużym półmisku wymieszać jajka i cukier. Ubijać mikserem na dużej prędkości, aż do otrzymania bladożółtej, gęstej, puszystej konsystencji (co najmniej 5 minut). Do otrzymanej masy dodać uprzednio przygotowaną masę bakaliową. Lekko wymieszać. Wsypać na sitko mąkę, proszek do pieczenia i sól. Przesiać połowę zawartości sitka do uprzednio przygotowanej masy i lekko wymieszać. Powtórzyć czynności z pozostałą zawartością sitka. Tak przygotowaną masę włożyć do foremki i wygładzić górną powierzchnię. Piec od 1 godz. do 1 godz. 10 min., do momentu otrzymania złocisto - brązowego koloru. Po wyciągnięciu z piekarnika keks pozostawić przez ok. 5 minut w foremce, następnie wyjąć i ostudzić. Kroić na plastry nie wcześniej niż 4 godziny po upieczeniu. 