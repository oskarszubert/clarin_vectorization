Ten przepis pochodzi z bloga Prowincja w globalnej wiosce. Zachwyciłem się nim od pierwszego spojrzenia i już widziałem tę roladę na naszym świątecznym stole. Jednak nie potrafiłem przestać o niej myśleć i ostatecznie zrobiliśmy ją już w ten weekend. Rzeczywiście wato było sie pospieszyć: rolada jest wspaniała!! Ze spraw technicznych to Negresca nie podała w którym momencie dodać parmezan, więc dosypałem go do masy z mięsa mielonego. Nie udało mi się również dostać super fajnego kawałka mięsa, ale dla takiego smaku warto było się trochę pomęczyć przy formowaniu rolady;-)    SKŁADNIKI: 1 kg cielęciny zrazowej, 25 dag mięsa mielonego mieszanego (wołowo- wieprzowego), 1 jajko, 12 cienkich plastrów salami, 20 dag mozarelli, garść tartego parmezanu, 1 łyżka posiekanego szczypioru, ząbek czosnku, pół szklanki czerwonego wytrawnego wina, puszeczka koncentratu pomidorowego, mąka, oliwa z oliwek, sól, pieprz, czosnek granulowany    SPOSÓB WYKONANIA: Cielęcinę rozkroić tak, aby dała się rozłożyć jak książka, po czym rozbić ją na cienki płat. Posolić, popieprzyć, posypać granulowanym czosnkiem, skropić oliwą, zwinąć w roladę i wstawić do lodówki na kilka godzin. Po tym czasie rozłożyć ją. Mięso mielone wymieszać z jajkiem, solą, pieprzem, szczypiorem i odrobiną mąki. Rozłożyć masę mięsną na cielęcinie, na tym rozłożyć pokrojoną na plastry mozarellę, na niej ułożyć plastry salami. Zwinąć roladę, zasznurować ją bezbarwną nicią. Na głębokiej patelni z grubym dnem rozgrzać oliwę z ząbkiem czosnku, obsmażyć roladę z każdej strony, polać winem i smażyć kilka minut. Koncentrat pomidorowy rozcieńczyć niewielką ilością ciepłej wody, polać nim mięso, przykryć i dusić do miękkości, ok. 1 godziny. Po tym czasie wyjąć roladę, przestudzić, usunąć nici, pokroić na niezbyt grube plastry. Sos zagęścić mąką. Polać mięso. Gdy chcemy mieć roladę do kanapek, najlepiej jest włożyć roladę na kilka godzin do lodówki, łatwo się wtedy kroi na cienkie plastry. 