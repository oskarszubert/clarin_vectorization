W czasie wczorajszych zakupów pierwszym warzywem na jakie zwróciłem uwagę była młoda kapusta. Dostałem takiego smaka, że od razu okazała główka wylądowała w koszyku. Na zasadzie skojarzeń kolejnymi zakupionymi produktami były młode ziemniaki i kawałek schabu bez kości, który przygotowaliśmy w tradycyjny sposób czyli panierowany w mące, jajku i tartej bułce. Podczos gotowaliśmy nie po raz pierwszy i jak zwykle zamiast słoniny dodaliśmy wędzonego boczku. Bardzo nam smakuje młoda kapusta w takiej postaci i tak na dobrą sprawę mogła by być samodzielnym daniem bo jest bardzo syta. Przepis pochodzi z książki "Kuchnia polska. Dania na każdą okazję."    SKŁADNIKI: 1 kg młodej kapusty, 80 g słoniny, 1 cebula, 125 ml śmietany, 1 łyżka mąki, po 1 łyżce pokrojonego koperku i zielonej pietruszki, 1/2 cytryny, 1 łyżeczka kminku.    SPOSÓB WYKONANIA: Listki kapusty opłukać, posiekać i sparzyć wrzątkiem. Słoninę i cebulę drobno pokroić, razem podsmażyć, dodać listki kapusty, koperek, zieloną pietruszkę, kminek, sól i dusić, aż listki będą miękkie. Wlać śmietanę wymieszaną z mąką, wcisnąć sok z cytryny i gotować 10 minut. 