Dziś ostatecznie rozwiały się moje obiekcje co do wykorzystywania coli podczas gotowania;-) Miałem okazję ją redukować i powiem Wam, że powstał z niej bardzo smaczny karmel, który super pasował do ostrego kurczaka z warzywami. Ponieważ nachos kojarzą się nierozerwalnie z serem, to mimo iż w przepisie nie występował, posypaliśmy tortille przed zapiekaniem tartą goudą. Przepis pochodzi ze strony The Coca Cola Company. SKŁADNIKI: 1 i  3/4 szklanki dietetycznej Coca Coli - u nas normalna, 2 łyżeczki oliwy, ok. 60 dag piersi kurczaka pokrajanej w kostkę, 4 szklanki cebuli posiekanej w kostkę, 1 i 1/2 szklanki czerwonej papryki pokrajanej w kostkę, 1 i 1/2 szklanki zielonej papryki pokrajanej w kostkę, 2 posiekane papryczki jalapenos bez pestek - u nas marynowana, 3 rozgniecione ząbki czosnku, 2 łyżeczki soli, 1 łyżeczka czarnego pieprzu, 8 tortilli pokrajanych na 6 części.   SPOSÓB WYKONANIA: Colę zredukować na średnim ogniu do uzyskania 3/4 szklanki płynu. Odstawić. Rozgrzać oliwę i usmażyć na niej na złoto mięso kurczaka,. Odstawić. Na tym samym tłuszczu smażyć cebulę i papryki i smażyć 5 minut. Dodać do masy czosnek i smażyć kolejne 5 minut, aż cebula stanie się szklista. Dodać kurczaka i zredukowaną colę. Doprawić solą i pieprzem. Wymieszać i trzymać w cieple. Piekarnik rozgrzać do 180 stopni. Tortille ułożyć na lekko wysmarowanej tłuszczem blasze i zapiekać ok. 12 minut, aż będą chrupiące i złotawe. Na upieczone tortille nakładać farsz i serwować. 