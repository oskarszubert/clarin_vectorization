Kurczak po kijowsku to popularne danie z piersi kurczaka bez kości, którą nadziewa się wałeczkiem masła z czosnkiem i pietruszką. Tak naprawdę nie jest ukraiński wynalazek. Według historyka Williama Pokhlebkina danie to zostało wynalezione na początku XX wieku w klubie moskiewskich kupców, a nazwa nadana została mu przez jedną z radzieckich restauracji, w której był przygotowywany. Inne źródła podają, że danie to powstało we Francji, a nazwane zostało tak w Nowym Jorku na cześć emigrantów ze wschodu. Tak czy owak, na przestrzeni lat kurczak zyskał dużą popularność również na Ukrainie, więc i my postanowiliśmy go sobie przygotować na wczorajszy obiad. Gorąco polecamy!! Przepis na kurczaka pochodzi ze strony videojug.com, a jedliśmy go z dodatkiem sałatki z rzodkiewek, dymki, kwaśnej śmietany i jajek. SKŁADNIKI: 2 filety z kurczaka, 60 g niesolonego masła w pokojowej temperaturze, 4 łyżki posiekanej natki pietruszki, 1 drobno posiekany ząbek czosnku, 2 łyżki mąki, 1 łyżka parmezanu, 100 g bułki tartej, 1 jajko, 6 łyżek oleju, sól, świeżo zmielony pieprz.SPOSÓB WYKONANIA: Wymieszać masło z natką pietruszki, sola i pieprzem. Filety naciąć delikatnie nożem tworząc w nich kieszonki. Masło włożyć do rękawa cukierniczego lub woreczka i wycisnąć je w nacięcia kurczaka. Spiąć wykałaczkami. Bułkę tartą wymieszać z parmezanem. Mąkę posolić i popieprzyć. Filety panierować w mące, jajku i bułce tartej. Wstawić na pół godziny do lodówki. Smażyć na gorącym oleju z każdej strony po 6 - 7 minut. Jeśli piersi są bardzo grube dopiec w piekarniku przez 7 - 10 minut. 