A oto mój przepyszny tort urodzinowy;-) Przepis podaję za Joanną - autorką bloga Kwestia Smaku. SKŁADNIKI: Spód: 100 g masła, 2 jajka, 170 g cukru, 180 g mąki, 2 łyżeczki proszku do pieczenia, 100 ml mleka. Krem: 4 żółtka, 170 g drobnego cukru do wypieków, 500 g sera mascarpone, 2 łyżeczki żelatyny w proszku, 4 łyżki kawy rozpuszczalnej (użyliśmy Nescafe Classic), 100 ml wody, 3 łyżki likieru amaretto, 300 ml śmietany kremówki. Dodatki: 3 łyżki kakao, 3 łyżki cukru pudruSPOSÓB WYKONANIA: Piekarnik nastawić na 175 stopni. Formę o średnicy 21 lub 22 cm ze zdejmowaną obręczą wysmarować masłem i posypać bułką tartą. Stopić i ostudzić masło. Ubić jajka z cukrem. Najlepiej ustawić miskę na rondelku z lekko gotującą się wodą i miksować przez około 2 - 3 minuty, aż masa się delikatnie ociepli. Następnie zdjąć miskę z ognia i miksować jeszcze przez kilka minut aż masa się ostudzi, będzie puszysta i cukier całkowicie się rozpuści. Przesiać mąkę wymieszaną z proszkiem do pieczenia bezpośrednio do ubitej masy. Delikatnie wymieszać. Mieszając wlewać powoli mleko, a następnie stopione masło. Przelać do przygotowanej formy. Piec przez 25 - 30 minut w dolnej części piekarnika aż wierzch się zrumieni. Ostudzić, wyjąć z formy i przekroić na 3 cienkie blaty. Ubić żółtka z cukrem (tak samo jak w przypadku jajek, najpierw na parze). Wymieszać z serem mascarpone. Żelatynę rozpuścić w odrobinie gorącej wody. W rondelku wymieszać kawę z wodą, dodać żelatynę i podgrzewać na małym ogniu, mieszając aż żelatyna się rozpuści. Zdjąć z ognia i dodać likier. Śmietanę ubić na sztywny krem i wymieszać z masą mascarpone. Ułożyć pierwszy blat na dnie formy (dno wyłożyć papierem do pieczenia). Nasączyć mieszanką kawy z likierem i rozsmarować 1/3 kremu. Zapiąć obręcz formy. Powtórzyć z pozostałymi spodami. Na wierzchu powinien być krem z mascarpone. Kakao i cukier puder przesiać przez sitko nad tortem. Tort wstawić do lodówki. Na godzinę przed podaniem przełożyć do zamrażalnika. Podawać z kawą cappuccino. 