Ależ nam to śniadanie smakowało!! Przygotowaliśmy je z kostek rybnych, które jeszcze nie całkiem rozmrożone posłużyły nam jako wzorzec do wycinania kawałków sera i szynki. Dzięki temu uzyskaliśmy równe paczuszki, które złożyliśmy z następujących kawałków: szynka, ser, ryba, ser, szynka. Gotowe ułożyliśmy w naczyniu żaroodpornym i zalaliśmy mieszanką jajeczno - mleczną. W efekcie uzyskaliśmy po bokach wspaniały, zapieczony serowy omlet, a w środku nie mniej pyszną niespodziankę w postaci ryby z serem i szynką. Gorąco polecamy!! Przepis na Edammer visschotel pochodzi ze strony godutch.com.   SKŁADNIKI: 450 g filetów rybnych, 100 g sera w plasterkach, 100 g szynki w plasterkach, 2 jajka, 100 ml mleka, 50 g parmezanu, sól, pieprz, sok z cytryny, papryka w proszku.SPOSÓB WYKONANIA: Filety lekko posolić i skropić sokiem z cytryny. W naczyniu żaroodpornym wyłożyć połowę sera, a na niego położyć połowę szynki. Wyłożyć filety i przykryć je resztą sera i szynki. Jajka wymieszać z mlekiem, papryką, pieprzem. Polać przygotowaną wcześniej rybę. Posypać parmezanem i piec przez 45 minut do zezłocenia. Podawać z sałatką z pomidorów, sałatą oraz ziemniakami puree. 