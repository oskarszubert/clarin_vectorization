Będąc tydzień temu z Widelcem w Hiszpanii pomidory faszerowaliśmy jajkami. Dziś będąc we Włoszech nadziewaliśmy je pyszną pastą z tuńczyka. Oba przepisy polecamy!! Przepis na "Pomodoro al tonno" pochodzi z książki "Kuchnia włoska" Wydawnictwa Bellona i jest naszą czwartą propozycją w ramach akcji Pomidorowy Sezon 2009.    SKŁADNIKI: 8 średnich dojrzałych pomidorów, sól i świeżo zmielony czarny pieprz, 300 ml majonezu - dodaliśmy do smaku, 4 jajka na twardo, 6 zielonych oliwek bez pestek drobno posiekanych, 6 pokrojonych filetów anchois, 1/3 szklanki (40g) kaparów (połowa drobno posiekana, reszta w całości do przybrania), 2 szklanki (500g) pokrojonego tuńczyka w oliwie, 1 łyżka stołowa drobno posiekanej natki pietruszki, 16 liści świeżej bazyli.SPOSÓB WYKONANIA: Umyj pomidory i odetnij z każdego plaster o grubości 6 mm. Wydrąż przy pomocy noża i łyżeczki (uważaj aby nie przeciąć skórki). Posyp w środku solą i pieprzem. Ułóż je na 10 minut na durszlaku do odsączenia. Przygotuj majonez. W misce rozgnieć widelcem żółtka i wymieszaj je z 2 łyżkami majonezu. Dodaj oliwki, anchois, kapary, tuńczyka i natkę pietruszki. Dobrze wymieszaj dodając stopniowo majonez (cześć zostaw do dekoracji). Posiekaj białka jajek i dodaj do masy. Dobrze wymieszaj widelcem. Dopraw do smaku pieprzem. Łyżeczką nakładaj do pomidorów nadzienie. Na wierzch każdego pomidora nałóż łyżeczkę majonezu i udekoruj go 2 - 3 kaparami i liśćmi bazylii. Wstaw nadziane pomidory na 20 minut do lodówki. 