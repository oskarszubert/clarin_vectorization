Na wstępie chcielibyśmy bardzo serdecznie podziękować tym wszystkim, którzy zagłosowali na "Kuchnię Ireny i Andrzeja" w konkursie "Blog roku 2009". Miło nam również poinformować, że dzięki Waszym głosom ostatecznie zajęliśmy 76 miejsce w kategorii "Moje zainteresowania i pasje". Co prawda nie awansowaliśmy do następnego etapu, ale dzięki udziałowi w tej zabawie mogliśmy zobaczyć jak wygląda ona od środka, a zaręczam Wam, że było to bardzo ciekawe i pouczające doświadczenie;-)Tymczasem proponujemy Wam przepis na kolejne danie z drobiu pochodzące z kuchni argentyńskiej. Kurczak przygotowany w ten sposób jest bardzo miękki, a dodatek kminu i kolendry sprawia, że winny sos jest niezwykle aromatyczny. Nie bez znaczenia jest tu również dodatek szynki, oliwek i kaprów, które nadają daniu jeszcze bardziej oryginalny smak. Przepis pochodzi z książki The Book of Latin American Cooking/Elisabeth Lambert Ortiz.  Argentyna: Pijany kurczak / Pollo Barracho SKŁADNIKI: 1 łyżka masła, 25 dag gotowanej szynki pokrojonej w kosteczkę, 1,5 kg kurczaka pokrojonego na 4 porcje, sól, świeżo mielony pieprz, 1 łyżeczki mielonego kuminu, 1 łyżeczki mielonej kolendry, 1 szklanki białego octu winnego, 2 szklanki białego wytrawnego wina, 1 szklanka bulionu z kurczaka. 3 roztarte ząbki czosnku, 12 oliwek nadziewanych papryczkami pimiento, 3 łyżki kaparów. SPOSÓB WYKONANIA: W brytfannie rozpuścić masło. Wyłożyć 1/3 szynki. Kurczaka doprawić solą, pieprzem, kuminem oraz kolendrą. Do naczynia włożyć udka z kurczaka i posypać je 1/3 szynki, a na niej wyłożyć piersi kurczaka, które posypać pozostała szynką. Zalać octem wymieszanym z winem i bulionem. Kurczak powinien być przykryty. Dodać czosnek, przykryć i gotować na małym ogniu przez 45 minut. Osączyć oliwki i kapary. Ugotowanego kurczaka wyłożyć na półmisek i trzymać w cieple. Płyn w brytfannie gotować do zredukowania do ilości 2 szklanek. Kurczaka polać odrobiną sosu, a resztę przelać do sosjerki. Danie podawać z ziemniakami i surówką z zielonej sałaty. 