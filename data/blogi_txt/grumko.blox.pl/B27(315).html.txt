Jutro przypada moja 20 - sta rocznica pójścia do wojska. Z tej okazji ugotowałem sobie grochówkę. Szczerze mówiąc nie pamiętam tej zupy z tamtych czasów. Z pozytywnych rzeczy do jedzenia z sentymentem wspominam boczek w konserwach, a z tych negatywnych to ohydne śledzie w śmietanie serwowane w każdy piątek. Co do grochówki to spełniła moje oczekiwania: zupa gęsta i treściwa. Przepis pochodzi z forum smaczny.pl.    SKŁADNIKI: 60 dag grochu (najlepiej łuskanego), 40 dag boczku wędzonego, 40 dag kiełbasy, 30 dag mięsa wieprzowego, 20 dag marchwi, 30 dag ziemniaków, 1 pietruszka, kawałek selera, liść laurowy, majeranek, ziele angielskie, pieprz, sól, natka pietruszki, ząbek czosnku SPOSÓB WYKONANIA: Groch namoczyć przez parę godzin a potem ugotować na pół miękko. Wieprzowinę, kiełbasę i boczek pokroić w niewielkie kosteczki. Przesmażyć osobno i dodać do grochu. Warzywa pokroić w kosteczkę i również dodać do grochu. Dodać dodatki. Ugotować do miękkości warzyw. Natkę pietruszki pokroić i dodać po ugotowaniu. 