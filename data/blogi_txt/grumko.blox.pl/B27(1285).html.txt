Tym razem na wspólne pieczenie z Anitą i Majaną umówiliśmy się w Kanadzie;-) Wybór padł na ciasteczka pomarańczowo - żurawinowe, które okazały się w smaku fantastyczne!! Zdecydowanie najlepsze jakie do tej pory jedliśmy!! Są maślane, lekko pomarańczowe oraz kwaskowate od żurawin. Świetnym dodatkiem są również chrupiące orzechy. Z podanych proporcji wyszło nam ok. 30 ciasteczek, a że niewiele nam ich zostało to już dziś wieczorem wstawimy do lodówki kolejne dwa wałeczki;-) Przepis pochodzi z książki "Canada - Excellence At Your Table". Kanada: Ciasteczka pomarańczowo - żurawinoweSKŁADNIKI: 1 szklanka suszonych słodzonych żurawin, 220 g miękkiego masła, 1/4 szklanki skrobi kukurydzianej, pół szklanki posiekanych orzechów włoskich, 2/3 szklanki cukru, 2 i pół łyżki soku pomarańczowego, 2 szklanki mąki, 1/4 łyżeczki soli, 2 i pół łyżki otartej skórki pomarańczowej  SPOSÓB WYKONANIA: Masło zmiksować z cukrem na gładką masę. Dodać sok i skórkę pomarańczową. Mąkę, skrobię i sól wymieszać razem. Dodać do masy miksując na małych obrotach, aż wszystko dobrze się połączy. Na koniec dodać żurawiny i orzechy. Podzielić ciasto na 2 części i uformować z nich walce o długości ok. 25 cm. Zawinąć w woskowy papier i odstawić do lodówki na minimum 4 godziny. Ciasto kroić w 1 - 1,5 cm plastry, układać na natłuszczonej formie i piec w nagrzanym do 165 stopni piekarniku przez 13 - 18 minut, aż brzegi ciasteczek zaczną brązowieć. 