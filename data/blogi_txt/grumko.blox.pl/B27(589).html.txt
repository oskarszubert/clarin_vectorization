Kolejny Ziemniaczany Tydzień czas zacząć;-) Na początek propozycja typowo sezonowa czyli placki ze świeżymi grzybami leśnymi. Nam bardzo smakowały i choć w dalszym ciągu uważamy, że najlepsze placki ziemniaczane na świecie to takie bez mączne, a z dodatkiem cebuli, czosnku i koperku, to chętnie do nich w następnym sezonie wrócimy, a to ze względu na smak i aromat świeżych grzybów, które bardzo lubimy. Przepis pochodzi ze strony Moje Gotowanie.   SKŁADNIKI: ZIEMNIAKI: 5 dużych, 20 dag podgrzybków, 2 łyżki mąki, jajko, cebula, olej do smażenia, posiekana natka pietruszki, sól, pieprz.   SPOSÓB WYKONANIA: Grzyby oczyścić, obgotować w lekko osolonej wodzie. Dokładnie osączyć, drobno pokroić. Ziemniaki i cebulę obrać, opłukać, osuszyć. Zetrzeć na tarce o małych oczkach. Przełożyć do miski. Wbić jajko, dodać grzyby i mąkę. Doprawić do smaku, dokładnie wymieszać. Na patelni rozgrzać olej. Łyżką nakładać porcje masy ziemniaczanej, delikatnie spłaszczać i smażyć z obu stron na złoty kolor (8-10 min). Posypać natką. Placki można podać z kleksem kwaśnej śmietany. Dobrze smakują także z ostrym chutneyem pomidorowym lub sosem cebulowym. 