Wczoraj na blogu debiutowały paluszki krabowe,  a dziś po raz pierwszy w roli głównej występuje kaczka;-) Jak widzicie jest to danie jednogarnkowe, więc jego przygotowanie nie sprawia większych trudności. Na uwagę zasługuje świetny sos, przygotowany z zasmażonej bułki tartej i wywaru, który idealnie pasuje do miękkiego mięsa i warzyw. Gorąco polecamy!! Przepis pochodzi z książki Katarzyny Pośpieszyńskiej "Przygoda kulinarna".  Boliwia: Kaczka "Delicja" / Pato Delicioso SKŁADNIKI: 1 kaczka, 1 litr wody, 3 marchewki pokrojone w talarki, 1 mały kawałek selera pokrojony w paski, 3 roztarte ząbki czosnku, 1 cebula pokrojona w plasterki, 1 zielona papryka pokrojona w plasterki, pół łyżki soli, pół łyżeczki pieprzu, 3 - 6 obranych ziemniaków, półtorej łyżki masła, pół szklanki tartej bułki, 2 jajka na twardo pokrojone w plasterki.SPOSÓB WYKONANIA: Kaczkę oczyścić i usunąć nadmiar tłuszczu. Włożyć do dużego garnka, dodać marchewki, seler, czosnek, cebulę, paprykę, zalać wodą , doprawić solą i pieprzem. Zagotować, odszumować, przykryć, zmniejszyć płomień i gotować na średnim ogniu 45 minut. Włożyć ziemniaki, gotować dalej przez 30 minut. Mięso i ziemniaki powinny być miękkie. Kaczkę trzymać w cieple. Wywar przecedzić, jarzyny wyłożyć na talerz, trzymać w cieple. W małym garnku stopić masło, wsypać tartą bułkę, dokładnie wymieszać, wlać 2 szklanki wywaru, gotować przez 5 minut, często mieszając. Doprawić solą i pieprzem, Kaczkę pokroić na porcje, ułożyć na gorącym półmisku, polać gorącym sosem, przybrać plasterkami jaj. 