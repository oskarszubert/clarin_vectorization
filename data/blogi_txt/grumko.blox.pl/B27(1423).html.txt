Minęło juz półtorej miesiąca od naszego ostatniego gotowania z Anitą i Majaną. Ponieważ przy okazji przepisu na burger grzybowy rozważaliśmy również wersję z camembertem, to oczywistą oczywistością było, że kolejnym naszym wspólnym daniem będą takie oto właśnie burgery;-) Już na etapie przygotowań do gustu przypadł nam sos. Uważajcie jednak z jego ilością, bo jest on dosyć intensywny w smaku i skutecznie zagłusza pozostałe smaki. Poza tym nie mamy żadnych zastrzeżeń i z przyjemnością rekomendujemy Wam ten przepis;-) Przepis pochodzi z książki Joanny Futkowskiej i Marty Walęckiej - Zdroik pt. "Smaki Ameryki", a nasze burgery podawaliśmy w bułkach hamburgerowych. Stany Zjednoczone: Burger z camembertem SKŁADNIKI: 45 dag mielonej wołowiny, 10 - 15 dag serka camembert - użyliśmy camemberta z zielonym pieprzem, 5 łyżek ostrego keczupu, ćwierć szklanki gęstej kwaśnej śmietany, 2 łyżki posiekanej cebuli, średni strąk czerwonej papryki, sól, 4 kromki chleba (każda o grubości około 3 cm). Do przybrania: 4 liście sałaty. SPOSÓB WYKONANIA: W misce wymieszać mięso z 3 łyżkami keczupu i solą. Uformować 8 cienkich, okrągłych kotletów. Ser schłodzić, pokroić na 4 równe okrągłe plastry. Na 4 kotletach położyć ser, przykryć pozostałymi kotletami, dobrze docisnąć. Paprykę umyć, usunąć gniazdo nasienne, pokroić na półcentymetrowe pierścienie. Śmietanę wymieszać z 2 łyżkami keczupu i posiekaną cebulą, odstawić w chłodne miejsce. Burgery i paprykę upiec na ruszcie lub usmażyć na teflonowej patelni. Każdą kromkę chleba nadkroić tak, by powstały dwie połączone ze sobą półtoracentymetrowe kromki, podpiec. W rozcięcie włożyć liść sałaty, burgera i porcję papryki, polać przyprawioną śmietaną. 