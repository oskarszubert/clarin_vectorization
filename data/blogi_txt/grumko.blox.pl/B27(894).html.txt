Po raz kolejny użyliśmy serka wiejskiego do wypieku. Za pierwszym razem była to szwedzka Ostkaka, a wczoraj upiekliśmy na jego bazie sernik z wiśniami. Ponieważ jesteśmy przyzwyczajeni do serników ciasteczkowych, to ten z dodatkiem mąki wydał nam się bardzo ciężki;-) Nie oznacza to oczywiście, że nie jest smaczny, a wręcz przeciwnie. Już na pierwsze podejście zjedliśmy po dwa kawałki;-) Serwujemy go z sosem przygotowanym ze zmiksowanych wiśni z octem balsamicznym i cukrem pudrem. Przepis na Kasetorte mit sauerkirschen pochodzi ze strony German Recipes.   SKŁADNIKI: 180 g wiśni (ewentualnie innych owoców świeżych lub z puszki jak gruszki, jabłka, agrest, itp.), 75 g masła, 125 gramów cukru, 2 żółtka, 1 opakowanie cukru waniliowego - ok. 10 g, szczypta soli, skórka starta z połowy cytryny, 500g białego serka ziarnistego - cottage cheese, 100 g mąki, 1/2 łyżeczki proszku do pieczenia, 2 małe białka jaj, margaryna do wysmarowania formy i bułka tarta do posypania formy .SPOSÓB WYKONANIA: Osuszyć wiśnie na papierowym ręczniku. W misce ubić masło do konsystencji piany, dodać cukier, cukier waniliowy, żółtka, sól i skórkę z cytryny. Ubijać przez 3 minuty. Mąkę wymieszać z proszkiem do pieczenia, dodać ją do masy, następnie wmieszać ser. Dorzucić wiśnie. Ubić białka na sztywną pianę i ostrożnie dodać do ciasta. Formę do pieczenia wysmarować margaryną, posypać tartą bułką, wlać ciasto. Piec przez 60-70 minut w temperaturze 175 stopni C. 