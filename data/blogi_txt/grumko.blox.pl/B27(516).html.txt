W zeszłym tygodniu braliśmy udział w ogólnonarodowej akcji pt. "kumulacja w lotto". Przy okazji żartowaliśmy sobie, że jak trafimy główną wygraną to się "poświęcimy" i polecimy do Barcelony tylko po to aby w hali Mercat de la Boqueria kupić kiełbaski merquez;-) W końcu czego się nie robi dla bloga;-) Niestety w czterech zakładach mieliśmy tylko 2 jedynki, więc wspomniane wcześniej kiełbaski zastąpiliśmy naszymi frankfuterkami. Mało jest dobrych kiełbas, a te należą do nielicznych, które nam smakują i stąd ten wybór. Samo danie bardzo nam smakowało, więc jeśli lubicie smażone kiełbaski to polecamy, bo soczewica z warzywami stanowi fajny zamiennik chleba, który zwykle stanowi dodatek do gotowanych lub smażonych kiełbas. Przepis pochodzi z książki "Smaki Hiszpanii" wydawnictwa Parragon.    SKŁADNIKI: 2 łyżki oliwy, 12 kiełbasek merguez, 2 drobno poszatkowane cebule, 2 czerwone papryki i 1 pomarańczowa lub żółta poszatkowanych bez gniazd nasiennych, 280 g zielonej soczewicy, 1 łyżeczka suszonego tymianku lub majeranku, 450 ml bulionu warzywnego, 4 łyżki posiekanej natki pietruszki, czerwony ocet winny do podania, sól, pieprz. SPOSÓB WYKONANIA: Rozgrzać na średnim ogniu oliwę na dużej patelni z pokrywką, Wrzucić kiełbaski i smażyć przez ok. 10 minut, ciągle mieszając, aż będą brązowe i ugotowane. Patelnię zdjąć z ognia i odstawić. Zlać z patelni prawie całą oliwę, zostawiając 2 łyżki. Dodać cebulę oraz paprykę i smażyć ok. 5 minut, aż warzywa zmiękną, lecz nie zbrązowieją. Wrzucić soczewicę oraz tymianek lub majeranek i mieszać aż wszystko pokryje się oliwą. Wlać bulion i doprowadzić do wrzenia. Zmniejszyć ogień, przykryć i gotować przez 30 minut, aż soczewica będzie miękka, a ciecz zostanie wchłonięta. Jeśli soczewica będzie już miękka a na patelni pozostanie dużo cieczy, zdjąć pokrywkę i gotować, aż płyn wyparuje. Doprawić do smaku solą i pieprzem. Przenieść kiełbasę z powrotem na patelnię i podgrzać. Wmieszać pietruszkę. Nałożyć na talerze soczewicę obok kiełbasek i całość skropić odrobiną octu winnego. 