Francja: Jajka w koszulkach w sosie z czerwonego wina ŻRÓDŁO: "Mała Paryska Kuchnia" Rachel Khoo. Przepis inspirowany naszymi wakacjami w Paryżu i na Martynice na przełomie czerwca i lipca 2013r. Obszerną relację z tego wyjazdu znajdziecie po kliknięciu TUTAJ. SKŁADNIKI: 4 świeże jajka. Sos z czerwonego wina: 1 cebula, drobno posiekana, 1 łodyga selera naciowego, drobno pokrojona, 1 marchewka, drobno pokrojona, 3 dag słoniny lub wędzonego boczku, pokrojonego w kostkę, 3 dag masła, 3 dag mąki, 500 ml bulionu cielęcego lub wołowego, 1 łyżka przecieru pomidorowego, 175 ml czerwonego wina, bukiet ziół i przypraw: 1 listek laurowy, 10 ziaren pieprzu, 5 łodyżek natki pietruszki i 2 łodyżki tymianku.  SPOSÓB WYKONANIA: Przygotowanie sosu: W rondlu na średnim ogniu zrumienić słoninę lub boczek i warzywa. Wyjąć łyżką cedzakową, a do rondla włożyć masło. Rozpuścić, wsypać mąkę i mieszać, aż masa stanie się ciemna prawie jak coca-cola. Zmniejszyć ogień na mały i energicznie mieszając, wolno dolać ciepły bulion. Dodać przecier pomidorowy, wino i wymieszać, by powstał jednolity płyn. Wrzucić podsmażone warzywa i słoninę z powrotem do rondla, dodać przyprawy i zioła, gotować na wolnym ogniu przez 15 minut. Sos przecedzić przez sitko, wlać do czystego rondelka. Doprawić do smaku i przed podaniem podgrzać. W czasie gdy sos się gotuje, wlać do garnka wodę na wysokość 8 cm i zagotować. Do 4 kokilek lub filiżanek wbić po jednym jajku i do każdej dodać kroplę octu. Energicznie zamieszać wrzącą wodę, po czym szybko zsunąć do garnka jajka, jedno po drugim. Zmniejszyć ogień i gotować na wolnym ogniu przez 3-4 minuty - do chwili, aż białka się zetną, a żółtka będą miękkie, ale nie płynne. Jajka delikatnie wyjąć łyżką cedzakową i podawać na gorących tostach, polane sosem. 