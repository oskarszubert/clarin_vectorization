Omlet zapiekany z beszamelem ŹRÓDŁO: "Omlety, placki, racuchy" Biruta Markuza. SKŁADNIKI: Omlet: 5 jajek, 5 łyżeczek zimnej wody, 4 dag masła lub margaryny, sól i pieprz. Beszamel: płaska łyżka masła, płaska łyżka mąki, pół szklanki mleka, po szczypcie startej gałki muszkatołowej i soli. Ponadto: 2 łyżki startego żółtego sera (łatwo topliwego), 2 dag masła lub margaryny. SPOSÓB WYKONANIA: Przygotować beszamel: na małej patelni stopić masło, dodać mąkę, wymieszać, lekko ją podsmażyć i utrzeć z dolewanym po trochu mlekiem (gdyby powstały grudki - zmiksować), przyprawić solą i gałką muszkatołową. Podane składniki wymieszać i usmażyć jeden omlet. Przełożyć go do natłuszczonego naczynia żaroodpornego, na wierzchu rozsmarować beszamel. Omlet posypać startym serem i wstawić na 5 minut do gorącego piekarnika, aby ser się stopił. Podawać od razu z sezonowymi surówkami. 