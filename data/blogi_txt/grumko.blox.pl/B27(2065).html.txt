Święta i Nowy Rok za pasem, a więc najwyższa już pora pożegnać się z naszą tegoroczną zabawą pod hasłem "Z Widelcem po Azji". Na zakończenie proponujemy Wam pysznego kurczaka o przyjemnym lekko pomarańczowym posmaku. Przepis pochodzi ze strony ChinesefoodRecipes.Com. Chiny: Kurczak pomarańczowy z orzeszkami ziemnymi SKŁADNIKI: 2 duże piersi kurczaka bez skóry, 1 łyżka sosu sojowego, 1 łyżka wina ryżowego lub wytrawnej sherry, 4 cebule dymki pokrojone w 2,5 cm plasterki, 1 łyżeczka posiekanego imbiru, pół szklanki soku z pomarańczy, 1 ząbek czosnku, pół łyżeczki skrobi kukurydzianej, 1/4 szklanki oleju z orzeszków ziemnych, pół szklanki zielonego groszku, 1 mała czerwona papryka pokrojona w cienkie paski, pół szklanki podpieczonych i posiekanych orzeszków ziemnych. SPOSÓB WYKONANIA: Kurczaka pokroić w paski. Mięso wymieszać z sosem sojowym, winem, cebulkami i imbirem. Odstawić. Wymieszać sok pomarańczowy ze skrobią. W woku rozgrzać olej. Dodać czosnek i smażyć chwilę aż olej nabierze czosnkowego aromatu. Czosnek usunąć z woka. Na olej włożyć kurczaka i smażyć do momentu aż zmieni kolor. Dodać groszek, paprykę oraz orzeszki i smażyć przez 2 minuty. Wlać sok pomarańczowy i gotować do zgęstnienia. Podawać. 