W tym roku Sylwestra spędzamy u znajomych. Tradycyjnie każda z par została poproszona o przygotowanie kilku potraw, a nam w udziale przypadło m.in. upieczenie ciasta. Wybór padł na kolejny ciasteczkowy sernik, który na swoim blogu opublikowała Dorota, a widziałem, że i ostatnio Mysza się nim zajadała;-) Z myślą o Was pozwoliliśmy sobie wykroić jeden kawałek żeby spróbować jak smakuje, no i zrobić zdjęcie;-) Decyzja była słuszna, bo fajne jest to połączenie czekolady i limonki, a dodatkowo już od rana zaczął się nam udzielać sylwestrowy klimat;-)   SKŁADNIKI: Składniki na spód: 300 g ciasteczek czekoladowych - użyliśmy czekoladowych z firmy Solidarność, 75 g masła. Składniki na masę serową: 750 g sera Philadelphia - użyliśmy wiaderkowego, 200 g cukru pudru, 4 jajka, 2 żółtka, sok z 4 limonek.    SPOSÓB WYKONANIA: Ciastka rozdrabniamy mikserem. Masło rozpuszczamy i mieszamy dokładnie z ciastkami. Okrągłą formę o średnicy 22 cm wykładamy bardzo dokładnie folią aluminiową. Spód formy wykładamy masą ciasteczkową. Serek Philadelphia miksujemy z cukrem pudrem, jajkami, żółtkami i sokiem wyciśniętym z 4 limonek. Masę serową (jest bardzo luźna) wylewamy na czekoladowy spód. Formę wkładamy do naczynia wypełnionego gorącą wodą. Woda powinna sięgać do połowy wysokości formy. Formę od góry również przykrywamy folia, by sernik się nie przypalił i był jasny. Pieczemy około 1 godziny w 180 - 200 stopniach. Sernik powinien być ścięty na wierzchu, lecz nie sprężysty. Ostrożnie odpakować z folii i ostudzić. Przed podaniem najlepiej włożyć do lodówki na całą noc. 