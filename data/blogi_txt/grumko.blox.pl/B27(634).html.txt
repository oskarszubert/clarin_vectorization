"Bytomskie kamyki" to nic innego jak korzenne pierniczki. Co prawda ciasto nie najłatwiej się rozwałkowywało, ale może komuś przyda się ten przepis np. na Święta, bo efekt końcowy jest pyszny!! Z poniższych proporcji wyszło nam ok. 100 kamyków takich jak na zdjęciu. Przepis pochodzi z książki Wery Sztabowej "Krupnioki i moczka czyli gawędy o kuchni śląskiej". SKŁADNIKI: 4 szklanki mąki pszennej, 1 szklanka miodu, 3/4 szklanki cukru, 2 łyżki mleka, 2 łyżki masła, 2 łyżeczki sody lub mała paczka proszku do pieczenia, 2 łyżeczki mielonych przypraw korzennych (cynamon, anyżek, imbir, goździki, gałka muszkatołowa), powidła - my użyliśmy śliwkowych..   SPOSÓB WYKONANIA: Miód, cukier, mleko i masło roztopić w garnku na małym ogniu (nie gotując). W misce wymieszać: mąkę pszenną, sodę lub proszek do pieczenia oraz przyprawy korzenne. Do mąki wlać ostudzony miód, dodać 2 łyżki wody i zagnieść ciasto. Dobrze wyrobić ciasto na stolnicy. Połowę ciasta cienko rozwałkować, ułożyć na natłuszczonej blasze, posmarować powidłami, przykryć drugą połową rozwałkowanego ciasta i lekko przygnieść. Posmarować z wierzchu mlekiem, udekorować migdałami obranymi ze skórki. Ciasto upiec w średnio gorącym piekarniku i po wyjęciu, jeszcze gorące, pokroić na niewielkie kwadraty. 