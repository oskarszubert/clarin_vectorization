Z Oropesy Del Mar do Walencji jest ok. 70 km, więc skorzystaliśmy z tej okazji i wybraliśmy się tam na krótką wycieczkę. Trudno w kilka godzin zwiedzić tak duże miasto, więc skupiliśmy się głównie na spacerze wzdłuż wspaniałego pasażu biegnącego przez środek miasta, który doprowadził nas do wtedy jeszcze nie do końca wybudowanego Miasteczka Sztuki i Nauki. Jeśli będziecie w Walencji to wybierzcie się tam koniecznie, bo czeka tam na Was wiele atrakcji typu największe na świecie oceanarium, muzea jak i np. restauracje.    Skoro już jesteśmy przy dużych hiszpańskich miastach to wypada wspomnieć, że wracając do Polski zatrzymaliśmy się na chwilę w Barcelonie. Mieliśmy tam spędzić kilka godzin, ale z powodów technicznych dotarliśmy tam dopiero wieczorem. W sumie dzięki temu mogliśmy zobaczyć wieczorny pokaz tańczących fontann koło Pałacu Narodowego oraz  podziwialiśmy min. Sagradę Familię nocą co również miało swój urok.     Dzisiejsze danie - choć nazwa tego nie sugeruje - jest w rzeczywistości sałatką. Nam bardzo do gustu przypadło połączenie groszku i estragonu, które sprawiło, że kurczak smakował troszkę słodko - kwaśnie. Przepis pochodzi z książki Janiny Pałeckiej i Oskara Sobańskiego "Potrawy z hiszpańskiej tawerny"SKŁADNIKI: 2 kg kurczaka, 4 czerwone papryki, 1 kg zielonego groszku, 12 dag ryżu, 1 szklanka oliwy, 1 mały słoik majonezu, 1 łyżka ostrej musztardy, 1 łyżeczka estragonu, 5 dag masła, sól, pieprzSPOSÓB WYKONANIA: Kurczaka wysmarować masłem i upiec, polewając często tworzącym się sosem (nie solić). Miękkiego ostudzić, obrać ze skóry i kości, a mięso pokroić w kostkę. Oczyścić paprykę, krajać na pół i smażyć na oliwie ok. 5 min. Następnie drobno pokroić. Groszek ugotować, odcedzić i ostudzić. Ryż gotować na sypko. Wymieszać ryż, groszek, kurę, paprykę i majonez z musztardą i estragonem. Całość posolić. 