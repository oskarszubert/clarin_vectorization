Falafel to popularne w krajach arabskich kulki z przyprawionej ciecierzycy. Przymierzaliśmy się do nich już kilka razy, ale dopiero Światowy Dzień Chleba - w związku z którym upiekliśmy chlebek pita - zmobilizował nas do ich usmażenia. Serwowaliśmy je ze wspomnianą wcześniej pitą, pomidorami z cebulką oraz z prostym sosem, który przygotowaliśmy mieszając ze sobą po 2 łyżki majonezu oraz jogurtu naturalnego i doprawiając do smaku curry. Mieszanka smaków pierwsza klasa, a kto lubi kolendrę i kumin wie co mam na myśli;-) Przepis na falafel wraz z filmikiem jak się je robi pochodzi ze strony videojug.com.    SKŁADNIKI: 250 g ciecierzycy, 3 posiekane ząbki czosnku, garść posiekanej natki pietruszki, garść posiekanej świeżej kolendry, 1 posiekana papryczka chili, 2 łyżki mąki, 3/4 łyżeczki sody oczyszczonej, 1 łyżeczka kuminu, 1 łyżeczka zmielonych nasion kolendry, litr oleju do smażenia, sól, pieprz.    SPOSÓB WYKONANIA: Ciecierzycę zalać wodą i odstawić na noc. Odcedzić i przełożyć do blendera. Zmiksować na puree. Przełożyć do miski. Przygotować mieszankę z świeżej pietruszki, świeżej kolendry, czosnku, papryczki chili oraz dwóch łyżek puree z ciecierzycy. Mieszankę włożyć do blendera i dokładnie zmiksować. Otrzymaną masę przełożyć do puree z ciecierzycy. Dodać mąkę, kumin, zmielone nasiona kolendry, sodą oczyszczoną. Doprawić solą i pieprzem. Dokładnie wymieszać. Gdyby masa była za gęsta dodać trochę wody. Formować z masy małe kuleczki (ok. 25-30 szt.) i smażyć na złoto w rozgrzanym oleju. Osuszyć na papierowym ręczniku i podawać z chlebkiem pita, humusem, tahini, sałatą, pomidorami itp. 