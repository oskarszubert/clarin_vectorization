Robiliśmy takiego kurczaka już wiele razy. Swego czasu był nawet naszym sztandarowym daniem i bardzo często serwowaliśmy go naszym "obiadowym" gościom. Po latach smakuje równie wspaniale i dlatego gorąco polecamy Wam ten przepis, który pochodzi z książeczki "Lubię Gotować: Drób na każdą okazję"    SKŁADNIKI: 2 piersi kurczaka (60 dag), 3 łyżki sosu sojowego, 2-3 łyżki oleju, pół szklanki białego wytrawnego wina, biały pieprz. Nadzienie: 2 pory (30 dag), 1 łyżka masła, 2 łyżki startego żółtego sera, 4-5 łyżek śmietany 22%, 1 jajko, sól, biały pieprz. Sos: pół szklanki śmietany 22%, 1 łyżka pasty kawiorowej, sól, biały pieprz.    SPOSÓB WYKONANIA: Mięso umyć, osuszyć, lekko rozbić, oprószyć pieprzem i skropić sosem sojowym. Przygotować nadzienie: pory oczyścić(obciąć korzenie i ciemnozielone liście), starannie wypłukać, osuszyć i pokroić w cienkie krążki. Następnie przelać je na sicie wrzącą wodą i osączyć. Na patelni rozpuścić masło, zeszklić na nim pory wlać do nich 2-3 łyżki wody. Patelnię zdjąć z ognia, do porów dodać ser, śmietanę i jajko. Nadzienie doprawić solą oraz pieprzem, wymieszać i pozostawić do wystygnięcia. Na płat mięsa nałożyć nadzienie i przykryć je drugim płatem mięsa, oba płaty spiąć szpilkami kuchennymi i obwiązać nitką. Mięso zrumienić na rozgrzanym oleju, przełożyć do rondla, podlać winem i dusić pod przykryciem na małym ogniu 15-20 minut. Tuż przed podaniem usunąć nitki, wyjąc szpilki i pokroić piersi wraz z nadzieniem na grube plastry. Przygotować sos: śmietanę wymieszać z pastą kawiorową, dodać do sosu od duszenia i podgrzać (nie gotować). Doprawić sola i pieprzem. Mięso podawać z zielonym makaronem i surówką, a sos w osobnym naczyniu. 