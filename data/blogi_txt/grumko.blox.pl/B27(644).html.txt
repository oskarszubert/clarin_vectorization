Myśleliśmy o przygotowaniu klasycznego schabowego, ale jednak po naradzie rodzinnej zmieniliśmy zdanie;-) Po pierwsze już parę razy pojawiał się na tym blogu w otoczeniu różnych dodatków, a po drugie kilka osób również go usmażyło, więc dla urozmaicenia sięgnęliśmy po przepis na polonezy, który znamy od dawna, ale skorzystaliśmy z niego dopiero po raz pierwszy. Smakują całkiem fajnie, a wyglądem przypominają nam cygara, oczywiście beznikotynowe;-) Przepis pochodzi z książki "Przepisy czytelników: Dania obiadowe".   SKŁADNIKI: 40 dag schabu lub polędwicy, 30 dag pieczarek, łyżka koncentratu pomidorowego, 3 cebule, łyżka musztardy, mąka, papryka, pieprz, sól, tłuszcz do smażenia.   SPOSÓB WYKONANIA: Pieczarki i cebulę pokroić w kostkę, dodać koncentrat pomidorowy, przyprawić solą, pieprzem i papryką. Mięso pokroić na plastry, bardzo cienko rozbić. Na mięsie układać wałeczki z nadzienia. Każdy plaster zwinąć w rulon kształtem przypominający wrzeciono i spiąć wykałaczką. Panierować w mące i smażyć na dobrze rozgrzanym tłuszczu. Podawać z brukselką z wody, ziemniakami i sałatą. 