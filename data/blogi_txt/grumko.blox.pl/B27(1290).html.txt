Dzisiaj Irena obchodzi swoje urodziny i uprzedzając Wasze ewentualne pytania napiszę od razu, że... osiemnaste;-) Z tej okazji opuszczamy na jakiś czas Kanadę i udajemy się do Egiptu, by tam w ciepłym afrykańskim słońcu celebrować dzisiejszą uroczystość;-) Na dobry początek tort egipski przygotowany według przepisu pochodzącego ze strony Egyptian Food. To jeden z najlepszych tortów jakie przyszło nam jeść, a farsz jest po prostu wspaniały!! Daktylowo - migdałowy z posmakiem karmelizowanego mleka. Pycha!!   SKŁADNIKI: ciasto na 2 spody biszkoptowe - skorzystaliśmy z przepisu na biszkopt, który Majana upiekła przygotowując tort tiramisu, 1 łyżeczka esencji kokosowej - dodaliśmy aromat cytrynowy, bita śmietana, szklanka podpieczonych migdałów. Nadzienie: 25 dag posiekanych suszonych daktyli, 1 i 1/3 szklanki niesłodzonego mleka skondensowanego, 1 i 1/3 szklanki cukru, 4 roztrzepane żółtka, pół szklanki masła, 1 łyżeczka ekstraktu z wanilii. SPOSÓB WYKONANIA: Do ciasta dodać ekstrakt kokosowy. Upiec dwa biszkopty o wielkości 22 cm. Zagotować składniki nadzienia. Gotować do zgęstnienia. Dodać migdały. Wymieszać i ostudzić. Smarować biszkopt nadzieniem. Przykryć drugim biszkoptem. Wierzch ozdobić bitą śmietaną. Schłodzić. 