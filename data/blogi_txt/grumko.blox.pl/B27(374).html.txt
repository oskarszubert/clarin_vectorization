Pierwszy raz Bekri Meze jedliśmy prawie 3 lata temu podczas naszych wakacji na greckiej wyspie Korfu. Tak nam zasmakowało, że po powrocie do domu próbowałem znaleźć na nie przepis - niestety bezskutecznie. Ostatnio przeglądałem stronę video.about.com i tam trafiłem na poniższą recepturę. Różni się ona diametralnie od tego co jedliśmy w Grecji. Ta wersja jest bardzo paprykowa, a nam wówczas podano wieprzowinę w sosie z grzybami, czarnymi oliwkami i roztopionym kawałkiem żółtego sera. Nie mniej ta wersja domowa jest bardzo smaczna no i była okazja żeby trochę powspominać.    SKŁADNIKI: ok. 1 kg łopatki wieprzowej pokrojonej w kostkę, 1 posiekana cebula, półtorej szklanki posiekanej papryki, pół szklanki czerwonego wytrawnego wina, 2 łyżki oleju, pół łyżeczki soli, pół łyżeczki pieprzu, pół łyżeczki kuminu, 1 łyżeczka oregano, pół szklanki wody. SPOSÓB WYKONANIA: Rozgrzewamy olej i smażymy na nim cebulę ok. 5 minut. Dodajemy wieprzowinę i smażymy ok. 20 minut od czasu do czasu mieszając. Wlewamy wino dusimy kolejne 20 minut do momentu wchłonięcia wina przez mięso. Dodajemy pół szklanki wody i dusimy 10 minut. Solimy, dodajemy papryki i dusimy następne 10 minut. Doprawiamy pieprzem, kuminem i oregano. Dusimy jeszcze 3-4 minuty. Podajemy. 