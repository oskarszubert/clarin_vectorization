To deser o którego istnieniu dowiedzieliśmy się od kolegi, który jadł go podczas pobytu w Wiedniu i tak mu zasmakował, że i my postanowiliśmy Scheiterhaufen przygotować w naszej kuchni. Nazwa deseru oznacza stos - co jak widać na fotce - jest zupełnie uzasadnione. Naszą wersję Scheiterhaufen podawaliśmy z sosem waniliowym, który idealnie pasował do upieczonych kawałków chleba i owoców. Przepis pochodzi z tej strony. SKŁADNIKI: 500g białego chleba np. tostowego, 2 jabłka, 2 brzoskwinie, 4 łyżki (60g) cukru rafinowanego, szczypta mielonego cynamonu, 2 szklanki (pół litra) mleka, 4 jajka, 4 łyżeczki (20ml) rumu lub kilka kropel aromatu rumowego, 1 łyżka masłaSPOSÓB WYKONANIA: Umyć i obrać jabłka i brzoskwinie, następnie pokroić w plastry o grubości około 1 cm, nie za cienkie. Chleb pokroić na plastry o tej samej grubości jak owoce. W małej miseczce wymieszać cukier z cynamonem. Naczynie żaroodporne wysmarować masłem. Do miski wlać mleko, dodać jaja. Dobrze wymieszać. Kromki chleba moczyć w tej mieszance przez kilka sekund, ułożyć warstwę w naczyniu żaroodpornym. Następnie ułożyć warstwę owoców - mogą to być mieszane plastry jabłek i brzoskwiń lub można układać na przemian raz same jabłka, raz same brzoskwinie. Układać na przemian warstwy chleba i owoców, każdą posypując cukrem z cynamonem. Ostatnia powinna być warstwa chleba. Na wierzchu ułożyć kilka płatków masła. Zapiekać 45 min. w temperaturze 180 ° C. 