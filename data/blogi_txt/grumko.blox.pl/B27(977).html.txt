Będąc w Chorwacji mieliśmy również przyjemność zobaczyć wodospady na rzece Krka, które znajdują się na terenie Parku Narodowego Krka w okolicy miejscowości Sibenik. W sumie na jego terenie znajduje się 7 wodospadów, a my bliżej przyjrzeliśmy się wodospadowi Skradinski Buk, który składa się z 17 kaskad o łącznej wysokości 45,7m. Wzdłuż jego rozlewiska zorganizowana jest tzw. ścieżka dydaktyczna, która składa się z drewnianych pomostów. Jej przejście zajmuje około godziny, a w czasie tego spaceru możemy się delektować wspaniałymi widokami, które zafundowała nam natura. Dodatkowo w wyznaczonych do tego miejscach chętni mogą zażywać kąpieli wodnych jak i tych słonecznych. Polecamy;-)   Dawno nie piekliśmy ciasta czekoladowego i stąd ten nasz tegotygodniowy wypiek. Prosty i smaczny, a jak widzicie zajadamy się nim w towarzystwie czereśni zasypanych cukrem. Przepis pochodzi ze strony visit-croatia. PS. Polecamy również przepyszne hiszpańskie ciasto czekoladowo - pomarańczowe. SKŁADNIKI: 6 jajek, 70 g mielonych nie blanszowanych migdałów, 140 g cukru pudru, 100 g tartej gorzkiej czekolady, 50 g bułki tartej namoczonej w rumie, sok i skórka z połowy cytryny, masło i mąka do wysmarowania blaszki.SPOSÓB WYKONANIA: Nagrzać piekarnik do temperatury 190 stopni. Blaszkę wysmarować masłem i oprószyć mąką. Oddzielić białka od żółtek. Utrzeć żółtka z cukrem i sokiem z cytryny na krem. Ubić białka które następnie wymieszać z kremem dodając czekoladę, migdały i bułkę tartą. Na końcu wmieszać skórkę z cytryny. Piec ok. 50 - 60 minut. Przed wyjęciem z blaszki lekko ostudzić. 