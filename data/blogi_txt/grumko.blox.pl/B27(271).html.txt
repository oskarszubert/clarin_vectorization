Nie bardzo wiem czemu ten kurczak nazywa się "na ostro", bo ostry nie jest. Tak czy owak jest wart polecenia. W efekcie końcowym otrzymujemy oprócz kurczaka bardzo smaczny, gęsty warzywny sos. Przepis na to "Pollo a la chilindron" pochodzi z książki Janiny Pałęckiej i Oskara Sobańskiego "Potrawy z hiszpańskiej tawerny"  SKŁADNIKI: kurczak o wadze 1,2 - 1,5 kg, sól, świeżo zmielony pieprz, 4 łyżki oliwy, 2 duże cebule, łyżeczka czosnku, 3 strąki czerwonej lub zielonej papryki, pół szklanki posiekanej chudej szynki, 6 średnich pomidorów, 6 czarnych i zielonych oliwek.     SPOSÓB WYKONANIA: Kurczaka umyć, podzielić na części, osuszyć, natrzeć solą oraz pieprzem i zrumienić na rozgrzanej oliwie, zaczynając od strony pokrytej skórą. Zrumienione kawałki ułożyć na półmisku. Drobno posiekaną cebulę i czosnek, paprykę pokrajaną w paski i posikaną szynkę dusić w tej samej oliwie na wolnym ogniu 8 - 10 minut, aż jarzyny będą miękkie, ale nie zrumienione. Pomidory sparzyć wrzątkiem, obrać ze skórki usunąć pestki i dorzucić do jarzyn. Dusić dalej na ostrym ogniu by wyparował płyn, a sos uzyskał konsystencję piure. Włożyć kawałki kurczaka, obracając je tak aby nasiąkły sosem. Przykryć szczelnie i dusić na wolnym ogniu aż kurczak będzie miękki. Dorzucić oliwki i ewentualnie jeszcze doprawić danie do smaku. 