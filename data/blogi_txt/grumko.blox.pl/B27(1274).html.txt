Łączenie smaku bananów z mięsem to dla nas nie nowość. Tym którzy zaglądają na blogi od niedawna przypomnę, że w grudniu 2008 zorganizowana była akcja kulinarna pt. "Bananowa Kuchnia", w czasie której wraz z innymi blogującymi osobami przygotowaliśmy sporo dań z bananami w roli głównej. Wśród nich były min. banany zapiekane w szynce, które sposobem przygotowania nawiązują do naszej dzisiejszej propozycji. W tym przepisie na szczególną uwagę zasługuje masło z dodatkiem kuminu. Nasze kotlety nasmarowaliśmy nim już rano, więc do popołudnia wspaniale przeszły jego aromatem i świetnie smakowały z kawałkami bananów w boczku. Przepis pochodzi z serwisu Caribbean Choice, a jedna z plaż na Barbudzie wygląda tak. Antigua i Barbuda: Kotlety wieprzowe z bananami i bekonem SKŁADNIKI: 4 kotlety wieprzowe o grubości ok. 2,5 centymetra, 3 łyżki kuminu, sól i pieprz do smaku, sok z 1 limonki, 2 łyżki miękkiego masła, 2 duże banany, 6 plasterków boczku, opcjonalnie piwo. SPOSÓB WYKONANIA: Wymieszać masło z solą, pieprzem i kuminem. Masą posmarować kotlety z obu stron. Bekon smażyć do momentu aż zacznie puszczać tłuszcz. Wyjąć i osączyć. Banany pokroić w 3 centymetrowe kawałki. Skropić sokiem z limonki. Bekon pokroić na paski takiej wielkości aby można nim obwiązać kawałki bananów. Nabić na wykałaczki. Na grillu smażyć kotlety przez ok. 15 minut. Zmniejszyć płomień. Dodać banany z bekonem i smażyć kolejne 10 minut. Dla polepszenia smaku można kotlety w czasie pieczenia skrapiać piwem. 