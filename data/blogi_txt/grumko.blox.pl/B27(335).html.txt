Na dzisiejszą "świąteczną" kolację przygotowałem sałatkę w kolorze żółtym. Jest bardzo pyszna. Irenie tak zasmakowała, że juz podjadała kilka razy zaraz po zrobieniu. Mnie osobiście najbardziej zachwycił sos: wyraźnie czosnkowy, ale i słodkawo - kwaśny dzięki ananasowi i cytrynie. Przepis pochodzi z wydawnictwa Kolekcja Dobrej Kuchni. SKŁADNIKI: 1 filiżanka ryżu, 1 puszka kukurydzy, pół puszki ananasów, 1 łyżeczka curry, 1 łyżka oleju, 1 żółta papryka. Sos: 6 łyżek majonezu, 1 łyżka sosu sojowego, 3 zgniecione ząbki czosnku, sok z pół cytryny, 4 łyżki soku z ananasów, sól, biały pieprz.    SPOSÓB WYKONANIA: Wszystkie składniki sosu starannie wymieszać. Ryż ugotować w dużej ilości wody. Kiedy będzie prawie miękki, odcedzić i przelać zimną wodą. Następnie wymieszać go z olejem i curry, zostawić aż wystygnie. Do zimnego ryżu dodać kukurydzę i plastry ananasów pokrojone w małe kawałki. Sos połączyć z sałatką. Przybrać ją kawałkami ananasa i żółtą papryką pokrajaną w podłużne paski. 