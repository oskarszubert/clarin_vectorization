Powoli kończy się Zimowy Festiwal Zupy, więc naszą krótką przygodę z potrawami kuchni szwedzkiej zaczynamy od zupy z grochu. Znana i popularna jest i u nas, ale nie do takiego stopnia jak w Szwecji, gdzie była jadana od wieków w każdy czwartek. Fajny zwyczaj, który jednak od drugiej połowy XX wieku zaczął zanikać. Do naszej wersji zupy dodaliśmy posiekany i ugotowany wędzony boczek, a serwowaliśmy z grzankami przygotowanymi tak samo jak w przypadku Cassoulet z tą małą różnicą, że dodaliśmy do nich oprócz tymianku również majeranek. Przepis na Ärtsoppę pochodzi z książeczki pt. "Santesson Recipe Collection Swedish Cooking".    SKŁADNIKI: pół kilograma grochu, 1,5 - 2 litrów wody lub bulionu w kostkach, 2 drobno posiekane cebule, 20 - 30 g świeżego kawałka imbiru, 5 - 10 g majeranku lub tymianku lub tego i tego. Opcjonalnie: a) ziemniaki, b) marchewki, c) 50 dag posiekanego bekonu, d) grzanki z pieczywa. SPOSÓB WYKONANIA: Namoczyć groch na 12 godzin. Gotować groch w płynie z cebulą i imbirem przez ok. 90 minut. Na 15 - 30 minut przed końcem gotowania dodać zioła. Jeśli zdecydujemy się na ziemniaki lub marchewkę to dodajemy warzywa na 20 - 25 minut przed zakończeniem gotowania, a bekon na 30 minut przed końcem. Doprawimy solą. Podajemy z odrobiną musztardy. 