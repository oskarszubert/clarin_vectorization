Metoda dodawania kaszy mannej do kotletów mielonych jest nam znana i już kilka razy przygotowywaliśmy w ten sposób mięso. Ponieważ nie było jeszcze tego typu przepisu na blogu, a rozpoczął się właśnie Tydzień potraw z kaszą manną to skorzystaliśmy z okazji i przygotowaliśmy bardzo smaczne kotleciki drobiowe z dodatkiem warzyw. Ponieważ nie mamy specjalistycznego sprzętu do gotowania na parze to kotlety upiekliśmy w piekarniku, a warzywa ugotowaliśmy w wodzie. Przepis pochodzi ze strony We Dwoje.   SKŁADNIKI: 50 dag mielonego mięsa z indyka lub mieszanego drobiowego, 1 jajko, gałązka tymianku, 3 łyżki kaszy manny, sól, pieprz, róża brokułów, pół kalafiora, 2 marchewki, łyżki oleju z pestek winogron.  SPOSÓB WYKONANIA: Mielone mięso włożyć do miski, dodać jajko. Gałązkę tymianku dokładnie opłukać w zimnej wodzie, osuszyć, jeśli łodyżka jest łykowata, posiekać same listki, wsypać do mielonego mięsa. Do mięsa dodać kaszę mannę, całość dokładnie wymieszać, przyprawić do smaku solą i pieprzem, z masy mięsnej formować w dłoniach niewielkie kulki, można je lekko spłaszczyć. Marchewki opłukać, obrać, pokroić w słupki, brokuły i kalafiora oczyścić, opłukać, podzielić na małe różyczki, łodygę brokułu można obrać z łykowatej skóry, pokroić na kawałki. Warzywa i kotleciki ułożyć na perforowanej wkładce nad garnkiem z gotującą się wodą, przykryć, gotować na parze: kotleciki ok. 30 min, a warzywa 15-20 min, by zachowały jędrność, skropić je olejem. 