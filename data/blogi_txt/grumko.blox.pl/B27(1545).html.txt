Na zakończenie naszej przygody z kuchnią dominikańską proponujemy Wam bardzo smaczną zapiekankę ryżową z dodatkiem szpinaku oraz mięsa. Odkryciem dla nas był dodatek do beszamelu mozzarelli. Do tej pory czasem dodawaliśmy do sosu tarty żółty ser, a ten nasz wczorajszy eksperyment smakowy bardzo pozytywnie nas zaskoczył;-) Przepis pochodzi ze strony Dominican Cooking. Dominikana: Zapiekanka ryżowa ze szpinakiem / Pastelon de arroz SKŁADNIKI: 6 szklanek ugotowanego ryżu, pół szklanki startej mozzarelli, 25 dag mielonej wieprzowiny, 2 łyżki oleju, 2 szklanki posiekanego szpinaku, 1 łyżeczka posiekanej bazylii, 1 łyżka pasty pomidorowej, 1 mała posiekana cebula, 1 posiekana zielona papryka, szczypta czarnego pieprzu, szczypta oregano, 3 łyżki masła, 1 łyżka mąki, półtorej szklanki niesłodzonego mleka skondensowanego, sól. SPOSÓB WYKONANIA: Wymieszać mięso z cebulą, bazylią, oregano, papryką, pieprzem i solą. Rozgrzać łyżkę oleju. Dodać mięso. Podsmażyć. Dodać 2 łyżki wody i pastę pomidorową. Dusić na średnim ogniu do odparowania płynu. Doprawić solą. Rozgrzać masło. Dodać mąkę i zrobić zasmażkę. Powoli wlewać połowę mleka aż do uzyskania gładkiego sosu. Doprawić sos solą i dodać ser. Sos powinien mieć konsystencję kremową. W pozostałym mleku ugotować szpinak. Doprawić solą. Szpinak wymieszać z połową ryżu i sosu serowego. W naczyniu do zapiekania wyłożyć resztę ryżu, a na nim ułożyć masę mięsną. Przykryć masą szpinakową. Piec 10 minut. Zapiekankę podawać polaną resztą sosu. 