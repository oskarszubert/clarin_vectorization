Wróciliśmy wczoraj wieczorem i na początku chcielibyśmy podziękować za wszystkie miłe słowa, które zostawiliście pod naszym poprzednim wpisem. Z pobytu na Thasos jesteśmy bardzo zadowoleni i jeśli będziecie mieli okazję lub ochotę to gorąco zachęcamy do odwiedzenia tej wyspy. Ma ten swój specyficzny grecki klimat, a przez to, że jest mała - główna droga wokół wybrzeża to trochę ponad 100 km -  można ją całkiem nieźle poznać i znaleźć swoje ulubione miejsca, które z pewnością na zawsze pozostaną w pamięci.   Mieszkańcy Thasos oprócz turystyki zajmują się głównie uprawą oliwek i produkcją miodu, tak więc wyspa jest zielona i kolorowa. Nie brak też gór, które w zależności od tego w której częsci wyspy się znajdujemy mają różną strukturę. Ta różnorodność sprawia, że trafić możemy na sporo klimatycznych zatoczek i plaż, które nie tylko cieszą oko, ale i zachęcają do kąpieli w morzu, które również w zależności od miejsca przyjmuje różne, bardzo ładne barwy. Wyspa ma swoją historię i praktycznie na każdym kroku można znaleźć zabytki z przeszłości, a sporo z nich sięga czasów starożytnych. Np. w stolicy wyspy Limenas można się wdrapać do ruin starożytnego amfiteatru, akropolu, a nieco wyżej zobaczyć ruiny świątyni Ateny. W samym mieście mamy muzeum archeologiczne, a zaraz obok dosyć spore pozostałości po agorze. W południowej części wyspy znajduje się żeński monastyr Archangelos, w którym przechowuje się zatopiony w bursztynie fragment gwóździa, którym prawdopodonie ukrzyżowany został Chrystus. Miasteczka i wioski są małe, a w niektórych z nich czas jakby się zatrzymał i warto spędzić w nich trochę czasu i poczuć się wyciszonym tak jak Grecy. Warto też również posmakować greckiej kuchni, ale do tego czytających te słowa z pewnością zachęcać nie trzeba;-) Tawern jest całkiem sporo, a sklepy dobrze zaopatrzone. Nas najbardziej uderzył duży wybór greckich serów, świeżych ryb oraz mięs i tylko szkoda, że nie można było ich zabrać ze sobą do domu. Przywieźliśmy za to trochę innych rzeczy, które nadawały się do transportu i które wykorzystamy do przygotowania kilku potraw. Wspomnę tutaj tylko o suszonym bobie, który na oczy widzieliśmy po raz pierwszy w życiu.   Gdy ochłoniemy to przygotujemy dłuższą relację, a może nawet założymy osobną stronę, bo zgromadziliśmy całkiem sporo materiałów, a polskojęzycznych informacji o Thasos jest w sieci bardzo mało. Na koniec, a i właściwie na dobry początek kulinarna fotka z miejscowości Alyki, gdzie oprócz zjedzenia obiadu zwiedzaliśmy miejce w którym wydobywano marmur już od 7 wieku przed naszą erą, a po zakończeniu wydobycia zbudowano grecką świątynię. Ruszamy na zakupy, bo w lodówce oprócz żuru, który ugotowała na nasz przyjazd moja mama jest bardzo pusto;-) 