Pisałem dziś rano w komentarzu u Abbry, że wiążę z tym przepisem spore oczekiwania no i nie zawiedliśmy się. Sznycle wyszły bardzo smaczne, a sos z dodatkiem curry pasował do nich idealnie. To nasza ostatnia propozycja w kończącym się dzisiaj Bananowym Tygodniu. Przepis pochodzi z gazety "Życie na gorąco". SKŁADNIKI: 4 sznycle z indyka, sól, pieprz, sos sojowy, 25 dag ryżu basmati, 1 jajko, 12 dag płatków kukurydzianych, 2 banany, 4 plasterki szynki, 3 dag mąki, 5 łyżek masła roślinnego, 10 dag kremówki, curry, 1 litra rosołu.    SPOSÓB WYKONANIA: Mięso umyć, osuszyć, płasko rozbić tłuczkiem. Posypać solą, pieprzem, skropić odrobiną sosu sojowego. Odłożyć na półtorej godziny. Ugotować ryż. Jajko wybić na talerzyk. Płatki kukurydzane pokruszyć. Banany obrać, pokroić w plasterki. Sznycle obłożyć szynką i plasterkami banana, złożyć na pół. Panierować kolejno w mące, jajku, na końcu w płatkach.. Rozgrzać na patelni 2 łyżki masła roślinnego, smażyć na nim sznycle. Pozostałe masło rozgrzać, posypać curry. Podlać rosołem. Dodać śmietanę, dokładnie wymieszać. Sos przyprawić do smaku solą i pieprzem. Ryż odcedzić. Przełożyć do filiżanek, lekko przycisnąć. Następnie przełożyć na talerze. Dodać sznycle i porcje sosu. Podawać. 