Bardzo rzadko się zdarza, żebyśmy z Ireną mieli tak odmienne zdania na temat tego co jemy. Jej bardzo smakowało, a mnie nie specjalnie. Przeszkadzała mi ta otarta skórka z cytryny. Wydaje mi się, że jakby zmniejszyć jej ilość to potrawa byłaby dla mnie zjadliwa. W oryginale tadżin jest daniem pochodzącym z kuchni marokańskiej, a jego nazwa pochodzi od naczynia, w którym jest przygotowywane. Gliniany tadżin to głęboki talerz z pokrywką w kształcie stożka, pod którą gromadzą się i mieszają aromaty licznych składników potrawy. Przepis pochodzi ze strony kuchnia.gazeta.pl.    SKŁADNIKI: 1 średniej wielkości kurczak, 1-2 cebule, kilkanaście zielonych oliwek, 2 marchewki, 1 łyżka miodu, 1 szklanka bulionu, 1 cytryna, 1 pęczek natki, 1/3 szklanki oliwy. Marynata: 2-3 ząbki czosnku, spora szczypta sproszkowanego szafranu lub łyżeczka kurkumy, po 1/2 łyżeczki mielonego pieprzu, cynamonu i imbiru    SPOSÓB WYKONANIA: Z kurczaka zdejmij skórę i usuń kości, a mięso pokrój na spore kawałki i przełóż do miski. Czosnek przeciśnij przez praskę, połącz z pozostałymi składnikami marynaty, wlej do miski z mięsem, wymieszaj, przykryj i odstaw na 30 minut. Cebule pokrój w piórka, a marchewkę w pół plasterki. Na patelni rozgrzej oliwę i partiami obsmaż na niej najpierw mięso, a potem warzywa. Włóż do garnka z grubym dnem, dodaj miód i gorący bulion. Przykryj i duś na małym ogniu. Po 40 minutach dodaj oliwki, posiekaną natkę, cieniutką skórkę okrojoną z wyszorowanej cytryny i pociętą w paseczki (w oryginalnej wersji przepisu używa się kiszonej cytryny, ale kiszenie cytryn trwa około 3 tygodni) i duś 10-15 minut. Gotowy tadżin podawaj z kuskusem lub jasnym pieczywem. 