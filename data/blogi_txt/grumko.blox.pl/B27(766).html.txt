Jak widzicie nasz "pstruzi na modro" wyszedł mało niebieski;-) Trzymaliśmy się przepisu, a i tak rybka swojego koloru zmienić nie chciała. Może to wina tego, że zamiast 2 małych pstrągów użyliśmy jednego o wadze ok. 90 dag? Tego niestety nie wiemy. Tak czy owak ryba bardzo nam smakowała, a serwowaliśmy ją z ziemniakami na kwaśno. Przepis pochodzi z książki Petera Trnka pt. "The Best of Czech Cooking".    SKŁADNIKI: 4 małe pstrągi w całości po ok. 45 dag każdy, pół szklanki białego octu winnego, 2 obrane marchewki, 2 obrane małe pasternaki - dodaliśmy korzeń pietruszki, 1 posiekana mała cebula, 2 łyżki natki pietruszki, 2 posiekane ząbki czosnku, 8 ziarenek czarnego pieprzu, 4 ziarna ziela angielskiego, 1 liść laurowy, 1 cytryna, 4 łyżki rozpuszczonego masła. SPOSÓB WYKONANIA: Umyć pstrąga w zimnej wodzie i osuszyć papierowym ręcznikiem. Ułożyć w dużym naczyniu. Zagotować ocet winny i polać rybę. Odstawić na 15 minut. Do dużego garnka włożyć marchewkę, pasternak, cebulę, czosnek, pieprz, ziele angielskie, liść laurowy, sól oraz pieprz. Dodać ocet i wody do połowy wysokości garnka. Zagotować i gotować 10 minut. Dodać ryby i gotować kolejne 10 minut. Wyjąć ryby i wyłożyć na talerze. Rozpuścić masło, dodać sok z cytryny, doprawić solą i pieprzem. Rybę posypać natką i podawać polaną sosem. 