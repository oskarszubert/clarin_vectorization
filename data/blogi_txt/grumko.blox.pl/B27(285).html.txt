Fajny sposób na przygotowanie bakłażana i i to do tego stopnia, że Irena, która nie ma w zwyczaju podjadać wieczorami zjadła resztę zapiekanki na kolację;-) Ten bezcenny widok zawdzięczałem autorce bloga My Cuisine.    SKŁADNIKI: 2 bakłażany, 3 duże pomidory, 300 g mozzarelli, szklanka sosu pomidorowego, mała cebula, ząbek czosnku, sól, pieprz, bazylia, oliwa z oliwek SPOSÓB WYKONANIA: Bakłażana pokrój w plastry o grubości 1 cm, posól i odstaw na około pół godziny. Osusz bakłażany z soku za pomocą papierowego ręcznika i usmaż na złoto na oliwie - potrzeba jest sporo oliwy, bo bakłażany piją ją jak gąbka. Posiekaj drobno cebulę i czosnek, zeszklij na oliwie, dolej sos pomidorowy i zagotuj. Dopraw solą, pieprzem i bazylią. Pomidory i mozzarellę pokrój na plastry, uważając, aby mieć taką samą liczbę wszystkich plastrów. Dno naczynia do zapiekania polej sosem, rozłóż kolejno plastry bakłażana, pomidora i mozzarelli. Po wierzchu posyp bazylią, solą i pieprzem, pokrop oliwą. Zapiekaj około 20 minut w 150 stopniach, najlepiej na funkcji z nawiewem, tak aby ser się szybko zarumienił. 