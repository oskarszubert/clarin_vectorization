Niby zwykła ryba z ryżem, ale dzięki sypkim dodatkom danie smakowało niesamowicie! Po pierwsze jest to zasługa bardzo aromatycznej przyprawy saudyjskiej baharat, a po drugie fajny efekt dało zastąpienie bulionu rybnego wodą z dodatkiem Warzylionu. Było to nasze pierwsze  spotkanie z tym produktem, a że przypadł nam do gustu, to wykorzystamy go na dniach do przygotowania potrawy z porami w roli głównej;-) Przepis pochodzi ze strony Celtnet.Co.Uk i jest również naszą propozycją w Festiwalu Kuchni Arabskiej, który zorganizowała Panna Malwinna. Arabia Saudyjska: Pieczona ryba z ryżem / Sayadieh Samak SKŁADNIKI: 2,5 kg białej ryby, 3 cebule pokrojone w plasterki, 125 ml oleju, sok z połówki limonki, 1 limonka pokrojona w plasterki, 3 łyżeczki baharatu czyli przyprawy saudyjskiej, pół łyżeczki mielonego kuminu, 60 g podpieczonych orzeszków piniowych - pominęliśmy, sól, pieprz, 450 g ryżu, 1,75 bulionu rybnego - u nas woda z dodatkiem Warzylionu.SPOSÓB WYKONANIA: Przepłukać i osuszyć ryż. Rozgrzać połowę oleju i dodać ryż. 1 łyżeczkę przyprawy saudyjskiej oraz pół łyżeczki kuminu. Smażyć 3 minuty. Podlać 1,5l bulionu i gotować 20 minut do miękkości ryżu. W międzyczasie resztę oleju wlać do naczynia w którym będzie piekła się ryba. Rybę natrzeć sokiem z limonki, solą, pieprzem oraz resztą przyprawy saudyjskiej. Rybę ułożyć w naczyniu. Ułożyć na niej plasterki limonki oraz plasterki z 2 cebul. Podlać resztą bulionu. Piec w temperaturze 160 stopni przez godzinę. W międzyczasie skarmelizować pozostałą cebulę. Na półmisek wyłożyć ryż, kawałki ryby. Przybrać skarmelizowaną cebulą oraz orzeszkami piniowymi. Resztę bulionu spod pieczenia podać jako sos. 