Po porannej smażonej wątróbce z hummusem pora na obiecany deser;-) Jest on prosty w przygotowaniu no i mocno pomarańczowy. Pianka bardzo fajnie smakuje z jogurtem brzoskwiniowym, a od siebie dodaliśmy jeszcze ciasteczka, ot tak żeby się też fajnie chrupało;-) Przepis pochodzi z ksiązki Annisy Helou pt. "Lebanese Cuisine" i jest również naszą propozycją w Festiwalu Kuchni Arabskiej, który zorganizowała Panna Malwinna. Liban: Pianka z jogurtu i pomarańczy SKŁADNIKI: 1 szklanka gęstego jogurtu, 1 szklanka cukru, 3 duże jajka podzielone na żółtka i białka, pół łyżeczki startej skórki z pomarańczy, 2 łyżki mąki, pół szklanki mleka, 4 łyżki soku z pomarańczy, 1 łyżeczka ekstraktu z wanilii.SPOSÓB WYKONANIA: Rozgrzać piekarnik do temperatury 180 stopni. Ubić żółtka. Dodać mleko, jogurt, skórkę i sok. Wymieszać. Dodać 3/4 szklanki cukru, mąkę oraz ekstrakt. Białka ubić na gładką pianę, dodać pozostały cukier i ubić sztywno. Delikatnie wymieszać z masą pomarańczową. Blaszkę do pieczenia ok. 22 x 22 cm wysmarować masłem. Wlać masę. Piec w kąpieli wodnej przez ok. 30 minut, aż masa się zezłoci. Piankę podawać polaną jogurtem owocowym - u nas brzoskwiniowy. 