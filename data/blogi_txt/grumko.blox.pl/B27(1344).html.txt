Już w zeszłym roku planowaliśmy złożyć Wam życzenia świąteczne z mazurkiem w tle. Niestety przygotowana przez nas wtedy wersja daktylowa była tak okropna, że posłużyła nam tylko za dekorację, a następnie wylądowała w koszu. Tym razem obyło się bez nieprzyjemnych niespodzianek i możemy Wam ten przepis z czystym sercem polecić. Mazurek przekładany spełnił nasze oczekiwania, a pyszny rumowy krem można również z powodzeniem wykorzystać np. jako masę tortową. Przepis na mazurka pochodzi z książki "Przepisy Czytelników: Potrawy na Wielkanoc" i jest naszą trzecią propozycją przygotowaną w ramach Kuchni Wielkanocnej 2010.Korzystając z okazji życzymy Wam udanych i smacznych Świąt!!Pozdrawiamy świątecznie!Irena i Andrzej SKŁADNIKI: Ciasto: 40 dag mąki, 15 dag cukru, 7 dag miodu, 5 dag masła, 2 jajka, łyżeczka sody. Masa: 3 szklanki mleka, 4 czubate łyżki grysiku, kostka masła, szklanka cukru pudru, cukier waniliowy, kieliszek rumu lub żubrówki. Do dekoracji bakalie lub owoce z konfitur.SPOSÓB WYKONANIA: Z podanych składników zagnieść ciasto i rozwałkować na cienki placek wielkości dużej blachy. Blachę wysmarować tłuszczem i wysypać tartą bułką, przełożyć placek i upiec w średnio gorącym piekarniku, Po wystygnięciu przekroić ciasto na dwa płaty. Ugotować grysik na mleku, dobrze ostudzić. Masło utrzeć z cukrem i cukrem waniliowym na puch i dalej ucierając dodawać powoli po łyżce grysiku, a na koniec alkohol. Trzecią część masy odłożyć do posmarowania wierzchu mazurka, a resztą przełożyć placki. Udekorować bakaliami lub owocami z konfitur. Mazurek należy zrobić przynajmniej dzień przed podaniem. Z tej ilości ciasta można upiec dwa mniejsze mazurki. 