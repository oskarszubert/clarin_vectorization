Musicie przyznać, że to dosyć nietypowe nawet jak na nas śniadanie;-) Ale warto było spróbować, bo jest smaczne, a już w czasie pieczenia po domu roznosi się niesamowity zapach! Ponieważ mieliśmy małe banany to zawijaliśmy je w szynkę w całości i danie wyszło ciut za słodkie. Lepiej trzymać się przepisu i przepołowić banany na pół. Przepis pochodzi z książki Hanny Szymanderskiej "Owoce egzotyczne w potrawach". SKŁADNIKI: 4 banany, 8 plastrów chudej wędzonej szynki, łyżka masła, 1-2 łyżki posiekanej natki pietruszki, 2 żółtka, 2-3 łyżki śmietany, 3 łyżki startego żółtego sera, sól, pieprz, curry, łyżeczka soku z cytryny..    SPOSÓB WYKONANIA: Obrane banany przekroić wzdłuż na pół, lekko skropić sokiem z cytryny. Każdą połówkę owinąć cienkim plasterkiem szynki. Żaroodporny półmisek wysmarować masłem, ułożyć ciasno połówki bananów. Dokładnie roztrzepać śmietanę z żółtkami, solą pieprzem i curry, wymieszać z posiekaną natką pietruszki i startym serem, polać banany, obłożyć grudkami masła, wstawić do nagrzanego piekarnika i zapiekać 20-25 minut. Natychmiast podawać. 