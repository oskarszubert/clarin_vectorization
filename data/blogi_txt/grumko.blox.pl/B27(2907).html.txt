Blisko pół roku temu testowaliśmy zestaw do sushi firmy Blue Dragon. Tym razem poproszono nas o wypróbowanie kilku innych produktów, które wykorzystywane są do przygotowywania potraw chińską techniką stir fry. W otrzymanym zestawie firmy Blue Dragon znalazły się: makaron pełnoziarnisty, sos ostrygowy, sos z orzeszkami ziemnymi satay, sos chiński curry, sos hoi sin z czosnkiem, sos syczuański pomidorowy, sos bazyliowy z trawą cytrynową oraz sos teriyaki.   Do zestawu załączona była również książeczka, w której opisano technikę smażenia stir fry oraz podano kilka przykładowych przepisów. W oparciu o produkty firmy Blue Dragon przygotowaliśmy następujące dania: Wieprzowina z papryką w Sosie bazyliowym z trawą cytrynową SKŁADNIKI: 25 dag polędwiczki wieprzowej, 2 łyżki oleju, 1 opakowanie Sosu bazyliowego z trawą cytrynową Blue Dragon, 1 czerwona papryka, 1 zielona papryka, 2 gniazda Makaronu pełnoziarnistego Blue Dragon, natka pietruszki posiekana, świeżo zmielony czarny pieprz.SPOSÓB WYKONANIA: Na rozgrzanym oleju podsmażyć do miękkości mięso. Zajmie to ok. 3 minuty. Dodać pokrojoną paprykę i smażyć 2 minuty. Dodać sos bazyliowy z trawą cytrynową oraz makaron, wymieszać i smażyć do momentu wystarczającego podgrzania. Dla nadania kremowej konsystencji można pod koniec smażenia dodać 3 łyżki mleka kokosowego.    Klopsiki z cebulką dymką w sosie Chińskie CurrySKŁADNIKI: 1 łyżka oleju, 15 klopsików wieprzowych lub wołowych, 1 słoik sosu Blue Dragon Chińskie Curry, 1 pęczek pokrojonej cebuli dymki.SPOSÓB WYKONANIA: Rozgrzać olej i smażyć na nim klopsiki do zrumienienia przez ok. 7 – 10 minut. Dodać sos Chińskie Curry i gotować na wolnym ogniu 5 – 10 minut aż klopsiki będą ugotowane. Jeżeli sos za bardzo zgęstnieje dodać kilka łyżek wody. Klopsiki podawać ryżem przybrane posiekaną dymką.    Kurczak w sosie teriyaki SKŁADNIKI: 1 saszetka sosu teriyaki Blue Dragon, 2 łyżki oleju roślinnego, filet z kurczaka pokrojony w kostkę, pół czerwonej papryki pokrojonej w paski, pół zielonej papryki pokrojonej w paski, średniej wielkości pieczarki, 1 cebula pokrojona w piórka.SPOSÓB WYKONANIA: Rozgrzać olej i smażyć na nim kurczaka przez ok. 5 minut. Następnie dodać paprykę, pieczarki i cebulę. Smażyć na wolnym ogniu przez 10 minut. Dodać sos teriyaki, wymieszać dokładnie i smażyć wszystko jeszcze przez chwilę. Podawać z ryżem lub makaronem.    Kurczak z cukinią w syczuańskim sosie pomidorowymSKŁADNIKI: 1 saszetka syczuańskiego sosu pomidorowego Blue Dragon, 2 łyżki oleju roślinnego, filet z kurczaka pokrojony w kostkę, 1 mała cukinia pokrojona w półplasterki, 1 cebula pokrojona w piórka. SPOSÓB WYKONANIA: Rozgrzać olej i smażyć na nim kurczaka przez ok. 5 minut. Następnie dodać cukinię i cebulę. Smażyć na wolnym ogniu przez ok. 5 minut. Dodać sos, wymieszać dokładnie i smażyć wszystko jeszcze przez chwilę. Podawać z ryżem lub makaronem. Jak widzicie bardzo staraliśmy zaprzyjaźnić się z produktami firmy Blue Dragon, ale niestety nic z tej przyjaźni nie będzie. Naszym zdaniem gotowe sosy proponowane przez tę firmę są słabe i w przyszłości nie zamierzamy tracić czasu na próbowanie gotowych mieszanek. Owszem, sosy w saszetkach w stanie surowym posiadają jakiś tam smak, który jednak podczas obróbki termicznej zanika i nie dodaje daniom wystarczającego azjatyckiego klimatu. Przez te wszystkie lata naszego wspólnego gotowania, a już w tym roku szczególnie, „wyprodukowaliśmy” na tyle dużo sosów, aby wiedzieć w jaki sposób dodatki typu trawa cytrynowa czy galangal, potrafią nadać daniu niesamowitego posmaku i to nawet te kupione w wersji przetworzonej czyli mielonej w słoiczkach. Jeżeli chodzi o sosy w słoikach, to próbowaliśmy tylko ten o nazwie Chińskie Curry, który okazał się niewypałem. Oczywiście nie jesteśmy ekspertami w dziedzinie kulinariów i dlatego możemy się mylić w ocenie azjatyckości przysłanych nam sosów. Nawet gdyby jednak tak było, to zdecydowane wolimy te azjatyckie dania, które powstają w naszej kuchni, bo one nam smakują, a ich przygotowywanie i jedzenie dostarcza nam dużo frajdy, no a o to w jedzeniu przecież chodzi. Z pozostałych przesłanych produktów Blue Dragona pochwalić możemy sos ostrygowy, który smakuje jak sos ostrygowy oraz całkiem niezły makaron pełnoziarnisty. 