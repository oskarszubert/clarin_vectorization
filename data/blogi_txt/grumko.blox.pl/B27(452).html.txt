Z myślą o naszym wypadzie na Festiwal Kwiatów do Miejskiego Ogrodu Botanicznego w Zabrzu upiekliśmy wczoraj pizzowe zawijaski. Miała być nawet fotka w plenerze, ale nie było specjalnie warunków, a i ja nie chciałem dewastować "tak pięknych okoliczności przyrody";-) Co do przepisu, to jeżeli chodzi o ciasto, to jest to najlepsze ciasto "pizzowe" jakie do tej pory jedliśmy!! Farsz też niczego sobie i całość oceniamy bardzo dobrze. Jeśli chodzi o sprawy techniczne to po zwinięciu w rulon i odkrojeniu pierwszego kawałka miałem drobne problemy z przełożeniem go na blachę, bo masa była stosunkowo miękka. Aby ułatwić sobie życie resztę upiekliśmy w całości, a po ostudzeniu pokroiliśmy na mniejsze porcje. Przepis podaję za Olą, autorką bloga Od Kuchni.    SKŁADNIKI: Ciasto: 2,5 szklanki mąki,, 1 szklanka wody,, płaska łyżeczka soli,, łyżka ziół prowansalskich,, łyżka czerwonej słodkiej papryki,, 2 łyżki oliwy z oliwek, 2 płaskie łyżeczki drożdży instant. Farsz: czerwona papryka, średniej wielkości, spora cebula,, łyżka oleju,, 3 duże pieczarki, ok.150g ulubionej wędliny, 50-100g startego żółtego sera, łyżka ziół prowansalskich, 5-6 łyżek ketchupu lub koncentratu pomidorowego, sól i pieprz.    SPOSÓB WYKONANIA: Drożdże wymieszać z mąką, ciepłą wodą, dodać resztę składników i wyrobić ciasto. Wyrobione ciasto przykrywamy czystą ściereczką i odstawiamy w ciepłe miejsce do wyrośnięcia na 30-45 minut. Cebule obieramy, drobno siekamy, podsmażamy na łyżce oleju, dodajemy drobniutko pokrojoną wędlinę i pieczarki. Chwilę podsmażamy, zdejmujemy z ognia i dodajemy paprykę pokrojoną w malutką kosteczkę. Doprawiamy solą i pieprzem. Wyrośnięte ciasto rozwałkowujemy na dość duży prostokąt, smarujemy go cały ketchupem lub koncentratem, pozostawiając tylko ok. pięciocentymetrowy margines na dłuższym boku. Na ketchup rozkładamy farsz, posypujemy go startym żółtym serem, ziołami prowansalskimi i zwijamy ciasno w roladę. Następnie tniemy na 12 równych kawałków - najlepiej za pomocą noża z piłką jak do cięcia chleba. Pizzerki układamy na natłuszczonej blaszce lub do formy na muffinki. Odstawiamy w ciepłe miejsce na ok. pół godziny do wyrośnięcia. Wkładamy blaszkę do piekarnika nagrzanego do 180-190 stopni i pieczemy ok. 25 minut. Na ok. 10 minut przed końcem pieczenia możemy, choć nie musimy, dodatkowo posypać pizzerki serem. 