Jedną z pierwszych ksiażek, którą kupiliśmy zaraz po ślubie była "Przygoda kulinarna" Katarzyny Pośpieszyńskiej. Z niej to pochodzi przepis na zrazy zawijane po luzońsku, które przygotowaliśmy na nasz pierwszy wspólny wielkanocny obiad i od tego czasu zrazy te towarzyszą nam co roku podczas świątecznej niedzieli. Zmieniają się oczywiście dodatki, a w tym roku pyszne porcje mięsa serwowaliśmy z dodatkiem smacznych klusek o kolorze i posmaku buraczkowym. Przepis pochodzi z serwisu mojegotowanie.pl i jest naszą siódmą propozycją przygotowaną w ramach Kuchni Wielkanocnej 2010. SKŁADNIKI: ok. 30 dag ugotowanych ziemniaków, 1 nieduży ugotowany lub upieczony burak ćwikłowy, mąka ziemniaczana, do gotowania: ok.1,5 l wody + czubata łyżka soli.SPOSÓB WYKONANIA: Ziemniaki (bez skórki) zmielić w maszynce albo przycisnąć przez praskę. Buraczka obrać ze skórki, zetrzeć na najdrobniejszych oczkach tarki jarzynowej. Połączyć dokładnie warzywa i ugnieść w miseczce. Nożem podzielić masę, na krzyż, na 4 równe części i jedną wyjąć łyżką, odłożyć na bok. W to miejsce wsypać mąkę ziemniaczaną - tyle, żeby zakryła cały ubytek, równo z powierzchnią + 1 czubatą łyżkę. Dodać z powrotem odłożoną część masy warzywnej i wyrobić gładkie ciasto. Rękami zwilżonymi zimną wodą albo oprószonymi mąką ziemniaczaną formować kulki wielkości orzechów włoskich, spłaszczać je lekko na dłoni i kciukiem robić zagłębienie na środku. Kluski wrzucać na mocno osolony wrzątek, zamieszać delikatnie łyżką, gotować ok.1-2 min. od wypłynięcia. Wyjmować łyżką cedzakową, osączyć. 