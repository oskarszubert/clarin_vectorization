Na prawdę nie wiem co napisać na temat tego dania. Chyba po prostu brakuje mi słów, które by odpowiednio wyrażały nasz zachwyt nad jego smakiem i wyglądem;-) Przepis znalazłem na blogu Kasi pt. Dodaj i Wymieszaj, a korzystały z niego również Kuchareczka58 i Iwona.   SKŁADNIKI: 1 pierś z kurczaka, ciastko francuskie (2 płaty o wymiarach ok. 15x25 cm), 2 plastry żółtego sera, 2 plasterki szynki - użyliśmy wędzonego boczku, kilka pieczarek, 1 cebula, 1 jajko, oregano, sól i pieprz.    SPOSÓB WYKONANIA: Pierś kroimy na dwie równe części. Każdą z nich solimy, pieprzymy i "oreganujemy". Pieczarki oraz cebulę myjemy, kroimy w kosteczkę i podsmażamy na maśle. Ciasto francuskie przycinamy do odpowiednich rozmiarów, kładziemy na posypaną mąką blaszkę i na 10 minut wkładamy do lodówki, żeby się nam nie rozpłynęło w trakcie przygotowań. Po tym czasie wyjmujemy i nacinamy w następujący sposób: z każdej strony, wzdłuż dłuższego boku robimy nacięcia ok. 8 cm, w odstępach co 1,5-2 cm; po środku ciasta mają zostać jakieś 4-5 cm nie pocięte. Na tak przygotowanym cieście kładziemy pierś, na to podsmażone pieczarki, a na wierzch plasterek żółtego sera i plasterek szynki. Zabieramy się za zaplatanie ciasta. Paseczki przekładamy na zmianę prawy, lewy, prawy, lewy, trochę jak sznurówki w bucie. Pomiędzy paseczkami powinny zostać maleńkie przerwy, aby kurczak mógł odparować podczas pieczenia. Gotowe zawiniątka wkładamy na 15 minut do lodówki, a po wyjęciu smarujemy z wierzchu roztrzepanym jajkiem. Wkładamy do piekarnika nagrzanego do 200 stopni i pieczemy przez około 25-30 minut. Ciasto powinno zrobić się złociste i chrupiące. 