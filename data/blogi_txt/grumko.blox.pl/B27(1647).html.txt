Bardzo lubimy śledzie, więc nie może ich u nas zabraknąć w okresie świątecznym. W zeszłym roku proponowaliśmy Wam śledzie z bazylią, a dziś zachęcamy do skosztowania ich również na ciepło, ale tym razem zapieczonych z pysznym sosem z grzybów suszonych i śmietany. Przepis pochodzi z książeczki z serii Lubię gotować pt. "Ze śledziami". SKŁADNIKI: 80 dag świeżych śledzi (zielonych), 5 dag mąki pszennej, sok z 1 cytryny, sól, pieprz; do smażenia: pół szklanki oliwy. Sos: 3 cebule (25 dag), 1 szklanka śmietany 22%, 2 żółtka, 8 suszonych grzybów (4 dag), 2 łyżki oliwy, sól, pieprzSPOSÓB WYKONANIA: Przygotować sos: grzyby umyć, moczyć 2 godziny, ugotować do miękkości w wodzie, w której się moczyły, odcedzić, ostudzić i pokroić w paski. Cebulę obrać, pokroić w kostkę i podsmażyć na oliwie na złoty kolor. Śmietanę wymieszać z żółtkami, dodać wraz z grzybami do cebuli, doprawić solą oraz pieprzem i wymieszać. Śledzie sprawić, umyć, skropić sokiem z cytryny i odstawić na 30 minut. Następnie oprószyć solą i pieprzem, obtoczyć w mące i smażyć na rumiano na mocno rozgrzanej oliwie. Usmażone śledzie ułożyć w naczyniu żaroodpornym, polać sosem, wstawić do piekarnika nagrzanego do temperatury 180 - 190 stopni i zapiekać 10 - 15 minut. Podawać z ryżem lub ziemniakami. 