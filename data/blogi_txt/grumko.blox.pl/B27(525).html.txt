Kilka miesięcy temu, w czasie zabawy kulinarnej polegającej na przygotowywaniu chińskich potraw z okazji przypadającego w Chinach Nowego Roku, obiecaliśmy sobie, że w czasie trwania letniej olimpiady przygotujemy domowym sposobem sajgonki. Słowo się rzekło, igrzyska w toku, więc zabraliśmy się w niedzielę za ich przygotowywanie. Skorzystaliśmy z przepisu pochodzącego z bloga Pieprz czy Wanilia i był to bardzo dobry wybór. Już sam farsz smakuje tak wspaniale, że można by go spokojnie zjeść bez zawijania w papier ryżowy. Apropo papieru, to już po fakcie okazało się, że kupiliśmy chyba najmniejszy z możliwych bo o średnicy 16 cm, a w innych przepisach najczęsciej pojawia się rozmiar 22 cm. Sajgonki wyszły więc trochę mniejsze niż powinny, ale jak na pierwszy raz to i tak jesteśmy z siebie zadowoleni. SKŁADNIKI: 2 łyżki oleju arachidowego lub słonecznikowego, 300 g drobiowego mięsa mielonego, 2 ząbki czosnku, 2 cm kawałek świeżego imbiru, 2 łyżeczki sosu sojowego, pół łyżeczki utartego pieprzu syczuańskiego (można zastąpić czarnym), 1 marchewka, pół łyżeczki oleju sezamowego, 100 g suchego makaronu ryżowego wstążki, 5-6 grzybków mun, ok. 100 g kapusty pekińskiej, garść świeżej kolendry, okrągły papier ryżowy, olej do smażenia SPOSÓB WYKONANIA: Makaron ryżowy połamać na niewielkie kawałki, zalać wrzątkiem i zostawić na kilka minut by zmiękł. Odcedzić. Grzyby mun również zalać wrzątkiem i zostawić do napęcznienia. Odcedzić i pokroić dość drobno. Przygotować pozostałe składniki: czosnek i imbir obrać, drobno utrzeć. Marchewkę obrać, pokroić w słupki. Kapustę pekińską i listki kolendry poszatkować. W woku lub głębokiej patelni rozgrzać 2 łyżki oleju. Wrzucić imbir, oraz czosnek - bardzo krótko przesmażyć. Dodać mielone mięso. Smażyć, mieszając, aż mięso się zetnie. Doprawić sosem sojowym i pieprzem syczuańskim. Wrzucić pokrojoną marchewkę i grzyby mun. Smażyć, aż mięso będzie miękkie (można podlać odrobiną bulionu lub wody). Na krótką chwilę przed wyłączeniem z ognia - dolać olej sezamowy. Przemieszać. Zdjąć z ognia. Wmieszać makaron ryżowy, kapustę pekińską i listki kolendry. Papier ryżowy przygotować wg opisu na opakowaniu. Nakładać farsz, zwijać jak krokiety. Smażyć na oleju z wszystkich stron, do lekkiego zezłocenia. 