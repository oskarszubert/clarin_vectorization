Frykadelki w sosie grzybowym ŹRÓDŁO: Przepis pochodzi z Książeczki z serii Poradnika Domowego Przepisy czytelników: Dania obiadowe. SKŁADNIKI: 40 dag mielonego mięsa, 8 cienkich plasterków wędzonego boczku, 3-4 suszone grzyby, 1 łyżeczka musztardy, pół małej bułki, 1 jajko, 1 łyżka masła, 2 - 3 łyżki mąki, tłuszcz do sól i pieprz do smaku. SPOSÓB WYKONANIA: Grzyby opłukać i namoczyć na noc w 400 ml wody. Następnego dnia ugotować je w wodzie, w której się moczyły. Do mięsa dodać namoczoną i odciśniętą bułkę, jajko, doprawić solą i pieprzem i dobrze wyrobić masę. Z mięsa formować placuszki o średnicy 10 cm i grubości pół cm. Na każdym położyć po 2 plasterki boczku, posmarować musztardą i zwinąć zraziki. Obtoczyć w mące i obsmażyć na gorącym tłuszczu. Ułożyć w rondelku, podlać kilkoma łyżkami wywaru z grzybów, przyprawić i dusić przez 20 minut pod przykryciem na małym ogniu. Do pozostałego wywaru włożyć pokrojone w paseczki grzyby, przyprawić i chwilę gotować. Sos zagęścić zasmażką przygotowaną z masła i mąki, przyprawić do smaku i zagotować. Gotowy sos przelać do sosjerki. Frykadelki podawać z sosem grzybowym, kaszą gryczaną lub kluskami i surówką. 