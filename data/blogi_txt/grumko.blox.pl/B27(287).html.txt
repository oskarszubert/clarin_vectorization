W ten sposób przygotowywaliśmy ziemniaki już kilka razy. W zeszłym roku jakoś nam się o tym przepisie zapomniało, a że wpadł mi ostatnimi dniami w ręce i zostało nam kilka "importowanych" młodych ziemniaków to przyrządziliśmy je właśnie w ten sposób. Smakować to nam smakowało, ale warto poczekać na sezon "nowalijkowy", bo nic nie przebije naszych polskich kartofelków! Ot, patriota się we mnie odezwał;-) Oryginalny przepis można znaleźć w sieci w wielu miejscach np. na floraproactiv.pl. SKŁADNIKI: 50 dag młodych ziemniaków, 1 pęczek szczypiorku, 1 pęczek rzodkiewek, 2/3 kostki fety, 1 łyżka oliwy z oliwek, 2 ząbki czosnku, zielona sałata, świeża bazylia, świeżo zmielony czarny pieprz    SPOSÓB WYKONANIA: Ziemniaki wyszorować pod bieżącą wodą i ugotować w łupinkach. Umyty i wysuszony szczypiorek drobno posiekać. Rzodkiewki dokładnie umyć, przy każdej zostawić kawałek łodyżki. W rondelku rozpuścić fetę wraz z oliwą. Czosnek obrać, przecisnąć przez praskę, dodać do fety. Doprawić pieprzem. Cały czas mieszając, gotować na bardzo małym ogniu, aż do uzyskania gładkiego sosu. Gorące ziemniaki przekroić na krzyż, ułożyć na liściach sałaty, polać sosem i posypać szczypiorkiem. Na wierzchu każdego ziemniaka ułożyć rzodkiewki i listki bazylii. 