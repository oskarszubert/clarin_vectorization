W zasadzie, to miał się dzisiaj pojawić tutaj przepis na tort kanapkowy, który oprócz szwedzkiego stołu chyba najbardziej kojarzy się obcokrajowcom z kuchnią tego kraju.  Zrezygnowaliśmy jednak z niego z prozaicznej przyczyny jaką jest gabaryt potrawy. Tort powinien być duży i przekładany sporą ilością past, więc lepiej nadaje się na jakąś imprezę niż na sobotnie śniadanie dla dwóch osób. W związku z tym sięgnąłem po przepis na kiełbaski Stroganoff, które co prawda podaje się z ryżem na obiad, ale nam smakowały w wersji z pieczywem na śniadanie;-) W Szwecji do przygotowania potrawy wykorzystuje się kiełbasę Falukorv, która jest wielce popularną wędliną, a swym wyglądem i konsystencją przypomina nasze parówki. Jest bardziej zbita, ma nieco więcej tłuszczu, a po przekrojeniu jej średnica wynosi 4-5 cm. Nie jest drogą wędliną i oszczędni Szwedzi często wykorzystują ją do sporządzania dań obiadowych, kanapek, przekąsek i zapiekanek. Ponieważ te kiełbaski są u nas nie do zdobycia to zastąpiliśmy je swojskimi parówkami, które dobrze sprawdziły się w roli zamiennika. Przepis na Korvstroganoff pochodzi ze strony gretchencooks.com.   SKŁADNIKI: 45 dag kiełbasy, 2 posiekane cebule, 1 łyżeczka słodkiej papryki w proszku, masło lub margaryna, 1/4 szklanki koncentratu pomidorowego lub keczupu, 1 łyżka musztardy, 1 kostka rosołowa, 1 szklanka wody, sól i pieprz, pół szklanki kwaśnej śmietany. SPOSÓB WYKONANIA: Pokroić kiełbasę w podłużne paseczki. Zbrązowić na tłuszczu. Dodać cebulę, paprykę, koncentrat pomidorowy, musztardę, kostkę bulionową oraz wodę. Doprowadzić do wrzenia. Zmniejszyć ogień i dusić na małym ogniu. Doprawić solą i pieprzem. Na końcu wmieszać śmietanę. Podawać z ryżem. 