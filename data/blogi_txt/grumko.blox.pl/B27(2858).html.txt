Korzystając z w miarę dobrej pogody wybraliśmy się wczoraj na bardzo fajną wycieczkę do Muzeum PRL - u w Rudzie Śląskiej. W zasadzie, to Muzeum zlokalizowane jest na pograniczu Rudy oraz dzielnicy Zabrza Pawłowa, a trafić do niego łatwo, gdyż prowadzi do niego dobrze oznaczona, choć niestety nie najlepszej jakości droga. Pewnie z czasem się to zmieni, bo z tego co widzieliśmy, Muzeum cały czas się rozwija i prezentuje się coraz bardziej okazale. Tu dla porównania możecie zobaczyć jak wyglądały początki - link.  Po wejściu i skręcie w lewo docieramy do kasy, w której bilety sprzedaje nam Pani urzędująca za sklepową ladą z wagą sprzed lat. Z kasy przechodzimy do pomieszczeń nazwanych "Kapsuła Czasu", w których zobaczyć można meble, wystrój oraz przedmioty pochodzące z czasów PRL - u. Zaaranżowano tu zarówno pomieszczenia mieszkalne, jak i biurowe.   Z "Kapsuły Czasu" przechodzimy na wystawę zatytułowaną "Więcej, Szybciej, Lepiej", gdzie zebrane są pamiątki pochodzące z czasów socjalistycznego współzawodnictwa. Ducha czasów  Polski Ludowej świetnie oddają licznie cytowane hasła socjalistycznej propagandy opatrzone fotografiami z epoki.    Po obejrzeniu wystawy wychodzimy na dziedziniec, gdzie mamy okazję przyjrzeć się bliżej w większości zabytkowym już pojazdom.   Na dziedzińcu znajduje się również Park Pomników, w którym największe wrażenie zrobił na nas rozebrany na części pierwsze Pomnik Poległym w Służbie i Obronie Polski Ludowej (67 ton, 16 metrów wysokości, 20 metrów szerokości), który do 1991 stał w Warszawie.   Najwięcej czasu spędziliśmy w kinie Uciecha. Oprócz obejrzenia zbioru plakatów, posterów kinowych i sprzętu audiowizualnego można tam zasiąść w starych ławach kinowych i zobaczyć wybór kronik z lat pięćdziesiątych, sześćdziesiątych i siedemdziesiątych. Strasznie nas to wciągnęło i nawet nie zauważyliśmy jak minęła nam prawie godzina czasu.   Po wyjściu z kina, na jednej z jego ścian można przeczytać kilka socjalistycznych haseł i sloganów, z których nas najbardziej rozbawiło zawołanie: "Koniu polski bierz przykład z konia radzieckiego!";-) 