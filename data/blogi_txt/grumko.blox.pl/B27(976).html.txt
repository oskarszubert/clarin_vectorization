Jak już wczoraj wspomniałem w Chorwacji mieszkaliśmy kilka kilometrów od Trogiru do którego można było dostać się autobusem albo po prostu zrobić sobie dłuższy spacer i dotrzeć do niego nadmorską promenadą. Miasto jest piękne i nie bez przyczyny jego starówka została w 1997 roku wpisana na listę Światowego Dziedzictwa Kulturowego i Przyrodniczego Ludzkości. Smaczku dodaje również fakt, że Trogir położony jest na przybrzeżnej wysepce połączonej z wyspą Ćiovo oraz lądem stałym za pomocą mostów. Historia miasta sięga III wieku przed naszą erą, a to sprawia, że w gąszczu wąskich uliczek co raz można trafić na jakiś zabytkowy kościół lub budynek świecki. Do najbardziej znanych obiektów należą Brama Lądowa, Pałac Stafileo, Katedra św. Wawrzyńca oraz Pałac Čipiko, a obejrzeć je wszystkie możecie spokojnie w ciągu jednego dnia i jeszcze zostanie Wam sporo czasu na wypicie kawy lub lampki wina. Polecamy;-)   Do tej pory określenie "kajmak" kojarzyło nam się ze słodką masą mleczną używaną do przygotowywania deserów. Okazuje się, że w Chorwacji słowo to oznacza pastę powstałą w wyniku ucierania masła i białego sera, która często bywa wzbogacana dodatkami. My zdecydowaliśmy się na suszone pomidory, bazylię oraz czosnek czyli krótko mówiąc fantastyczne połączenie smaków. Polecamy!! Przepis pochodzi ze strony atasteofcroatia.com.  SKŁADNIKI: Na kajmak: pół szklanki serka kremowego, pół szklanki masła. Na pastę: 1 szklanka kajmaku, 2 łyżki posiekanych suszonych pomidorów pokrojonych na małe kawałki moczonych przez chwilę w małej ilości gorącej wody, 1 przepuszczony przez praskę ząbek czosnku, 2 łyżki świeżo posiekanej bazylii, sól i pieprz do smaku. SPOSÓB WYKONANIA: Ser utrzeć z masłem na bardzo gładką masę. Dodać pozostałe składniki i dokładnie wymieszać. Podawać z bagietką lub krakersami. 