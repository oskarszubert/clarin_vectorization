Planowaliśmy dzisiaj na obiad dorsza po malajsku. Okazało się, że zapomnieliśmy o dodatkach do niego, więc na szybko znalazłem przepis na taką właśnie sałatkę na ciepło. Bardzo dobra, a o jej sile stanowi dosyć ostry i aromatyczny sos. Przepis pochodzi z książki Katarzyny Pośpieszyńskiej pt. "Kuchnia Zdrowego Serca". SKŁADNIKI: 25 dag makaronu ryżowego, 3 szklanki oczyszczonego szpinaku pokrojonego w paski, 1 słodka czerwona papryka pokrajana w paski, 1/4 szklanki posiekanej kolendry lub natki pietruszki. Sos: 1/4 szklanki orzeszków ziemnych, 3 łyżki startego świeżego imbiru lub półtorej łyżeczki sproszkowanego, 4 łyżki soku z cytryny, 4 łyżki wody, 2 łyżki sosu sojowego, 1 łyżka cukru, 1 łyżka oleju sezamowego, 1/4 łyżeczki płatków suszonej ostrej papryki lub chilli.    SPOSÓB WYKONANIA: Makaron włożyć na gotującą się wodę i gotować na dużym ogniu 3 minuty, odcedzić, osączyć. Nożyczkami pociąć na 10-15 cm kawałki. Makaron wsypać do dużej salaterki, dodać szpinak i czerwoną paprykę, wymieszać podrzucając. Orzeszki i imbir wsypać do pojemnika blendera lub malaksera, drobno posiekać, dodać sok z cytryny, wodę, sos sojowy, cukier, olej i płatki suszonej papryki lub chilli, miksować na jednolity sos. Sosem polać sałatkę, wymieszać podrzucając, posypać zieleniną. 