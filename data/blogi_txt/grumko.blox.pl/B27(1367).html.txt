Na wstępie chciałbym serdecznie podziękować za wszystkie miłe życzenia, które zostawiliście pod wczorajszą notką! W tym roku z okazji urodzin przygotowaliśmy dwa greckie dania, które zaprezentujemy Wam w dzisiejszym i jutrzejszym wpisie. Na początek pyszna pieczeń z makaronem pochodząca z Korfu - wyspy, którą mieliśmy okazję odwiedzić do tej pory dwa razy.(relacja z 2005r.) Gorąco polecamy i pieczeń i wyspę;-) Przepis na Pastitsatha Kerkyras pochodzi z książki Traditional Greek Cooking, a jutro zapraszamy na smakowity omlet z wyspy Andros. SKŁADNIKI: 1 kg cielęciny, półtorej szklanki obranych ze skórki pomidorów, pół szklanki czerwonego wytrawnego wina, 5 cebul, 4 ząbki czosnku, pół szklanki masła, pół kilograma spaghetti, 6 łyżek startego sera, pół szklanki oleju, sól, pieprz.SPOSÓB WYKONANIA: Obrany czosnek przekroić na połówki i naszpikować nim mięso. Posolić i popieprzyć. Rozgrzać olej i masło i podsmażyć mięso wraz z drobno posiekaną cebulą. Dodać wino, przetarte przez sitko pomidory i odrobinę wody. Dusić ok. godziny. Ugotować makaron. Mięso pokroić w plastry. Makaron podzielić na porcje i na każdej z nich układać mięso, a następnie polać sosem. Posypać tartym serem i podawać. 