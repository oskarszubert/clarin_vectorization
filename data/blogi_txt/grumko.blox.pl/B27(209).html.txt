Mały jubileusz;-)) To 200 - tny przepis przez nas udokumentowany od czasu, kiedy zaczęliśmy się bawić w fotografowanie tego co jemy czyli od 17 lutego 2007r. Serwowaliśmy go z ziemniakami i z sałatą na słodko, co dało fajną kompozycję smakową z ziołową polędwiczką i sosem. Przepis pochodzi ze strony onet.pl SKŁADNIKI: 1 większa polędwiczka wieprzowa, 4 plastry szynki parmeńskiej, świeża bazylia, oliwa z oliwek, sól, pieprz, 1 łyżeczka suszonego oregano, 1 łyżeczka suszonej bazylii, 100 ml białego wytrawnego wina, 100 ml bulionu tymiankowo - bazylikowego (kostka Knorr), 100 ml śmietany (Cremefine do gotowania), mąka SPOSÓB WYKONANIA: Polędwiczkę myjemy i kroimy na cztery części. Każdą lekko solimy i posypujemy świeżo zmielonym pieprzem. Świeżą bazylię miksujemy z łyżeczką oliwy z oliwek. Nacieramy każdy kawałek polędwiczki bazylią. Odstawiamy na parę minut. Następnie każdy kawałek polędwiczki zawijamy w szynkę parmeńską. Na talerzyk wsypujemy mąkę. Dodajemy do niej suszone oregano i bazylię. Mieszamy. W tak przygotowanej mące obtaczamy delikatnie każdy kawałek polędwiczki. Na patelni rozgrzewamy oliwę z oliwek i wrzucamy nasze polędwiczki. Obsmażamy dokładnie z każdej strony po parę minut. Gdy polędwiczki będą obsmażone przekładamy je do naczynia żaroodpornego. Teraz przygotujemy sos. Na patelnię, na której obsmażaliśmy mięso wlewamy wino. Redukujemy je przez kilka minut. Następnie wlewamy bulion tymiankowo - bazyliowy. A na końcu dodajemy śmietanę z odrobiną mąki (aby lekko sos zagęścić). Dusimy chwilę wszystkie składniki razem, aż się połączą w jednolitą masę. Solimy i posypujemy pieprzem do smaku. Następnie zalewamy tak przygotowanym sosem nasze polędwiczki i wstawiamy do piekarnika na ok. 20-25 minut w temp. 180 stopni. 