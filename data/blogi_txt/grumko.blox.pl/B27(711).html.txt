Jak już kiedyś wspominałem u nas w rodzinie nikt specjalnie nie przepada za karpiem. W związku z tym  na kolacji wigilijnej serwowaliśmy łososia według przepisu pochodzącego ze strony Kwestia Smaku. Smaczna, prosta rybka z mocno grzybowym sosem i cóż więcej chcieć  w taki sympatyczny wieczór;-)   SKŁADNIKI: 2 kawałki łososia, każdy po około 150 g, garść suszonych borowików, około 20 g, 2 łyżki oleju roślinnego, 1 mała cebula, 1 listek laurowy, 2 ziela angielskie, 1 łyżeczka mąki ziemniaczanej, sól i pieprz, 1 woreczek kaszy gryczanej, 100 g, 1 łyżka posiekanej natki pietruszki, rozmaryn - opcjonalnie, do dekoracji, 2 ósemki cytryny.    SPOSÓB WYKONANIA: Grzyby włożyć do rondelka, wlać 3/4 szklanki zimnej wody, wymieszać, przykryć i odstawić na noc. Następnego dnia wyjąć grzyby z wody i osuszyć kładąc na papierowy ręcznik. Nóżki pokroić na mniejsze kawałki, kapelusze można pozostawić pokrojone w paski. Na patelni rozgrzać olej, włożyć grzyby, oprószyć solą i smażyć przez 7 minut, od czasu do czasu mieszając. Pod koniec dodać pokrojoną w kosteczkę cebulę i smażyć aż się zeszkli. Na patelnię z grzybami wlać wodę w której moczyły się grzyby (bez osadu z dna rondelka), dodać listek laurowy i ziele angielskie. Przykryć i dusić przez około 15 minut, aż grzyby będą miękkie. W międzyczasie ugotować kaszę gryczaną w osolonej wodzie. Mąkę ziemniaczaną rozprowadzić w 2 łyżkach zimnej wody, następnie wymieszać ją z sosem grzybowym na patelni. Zagotować, doprawić solą oraz pieprzem i odstawić z ognia. Rozgrzać patelnię grillową (lub ewentualnie zwykłą patelnię). Łososia umyć (można pozostawić skórę), osuszyć, oprószyć solą. Ułożyć na patelni i obsmażać z każdej strony przez 2 - 3 minuty pod przykryciem z folii aluminiowej. Łosoś powinien być chrupiący z zewnątrz, w środku zaś jeszcze dość miękki i soczysty. Ułożyć go na gorącym sosie grzybowym, posypać natką pietruszki i udekorować rozmarynem. Podawać z kaszą gryczaną, skrapiając sokiem z cytryny. 