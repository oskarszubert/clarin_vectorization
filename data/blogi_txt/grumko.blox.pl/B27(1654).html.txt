W tym roku nowością na naszym wigilijnych stole były dwa dania. Pierwsze z nich to zupa, która w zasadzie jest gęstym, kremem warzywnym, do którego podaje się kawałki ryby. Całość smakuje znakomicie, więc z dużą przyjemnością wrócimy do tego przepisu i to nawet niekoniecznie z okazji Świąt. Gorąco polecamy!! Przepis pochodzi z książeczki z serii Lubię gotować pt. "Potrawy wigilijne". O drugiej nowości - kulebiaku z kapustą i grzybami - napiszemy w następnym wpisie. SKŁADNIKI: 75 dag filetów różnych ryb morskich, 2 marchewki (15 dag), 15 dag selera, 15 dag białej części pora, 3 sypkie ziemniaki (30 dag), 1 cebula (12 dag), 1 ząbek czosnku, 2 łyżki masła, 4 łyżki śmietany 18%, 1 cytryna (7 dag), 2 łyżki koperku, 3 łyżeczki kurkumy, 1 łyżeczka owoców kopru włoskiego, sól, pieprz.SPOSÓB WYKONANIA: Ryby umyć i pokroić w paski długości 4 cm. Cebulę i czosnek obrać. Cebulę pokroić w kostkę, czosnek posiekać. Por oczyścić, umyć i pokroić w cienkie plasterki. Marchewki i seler oczyścić, umyć i pokroić w kostkę. Ziemniaki obrać, umyć i pokroić w małą kostkę. Cytrynę wyszorować, osuszyć, otrzeć z niej 1 łyżeczkę skórki oraz wycisnąć sok. Cebulę i czosnek zeszklić na maśle, dodać marchewkę, seler, por i ziemniaki. Smażyć warzywa 5 minut cały czas mieszając. Dodać skórkę i sok z cytryny, wlać 4 szklanki wody i gotować pod przykryciem 30 minut. Po 20 minutach gotowania włożyć ryby, posolić i popieprzyć. Po 10 minutach wyjąć ryby i trzymać w cieple, a zupę zmiksować, zagotować, doprawić kurkumą, zdjąć z ognia i połączyć ze śmietaną. Włożyć ryby i podgrzać. Zupę rozlać do talerzy, posypać koperkiem i koprem włoskim. 