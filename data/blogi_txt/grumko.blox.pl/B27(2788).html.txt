W sobotę korzystając z kolejnej dobrej   oferty serwisu groupon.pl, wybraliśmy się na obiad do   położonej przy drodze krajowej nr 78 restauracji „Gościna   Ślonsko”. To dobra lokalizacja, bo to bardzo ruchliwa trasa, a   poza tym niedaleko lokalu znajdują się dwie atrakcje turystyczne, leżące na Szlaku Zabytków Techniki:     Zabytkowa Kopalnia Srebra i Sztolnia Czarnego Pstrąga.    „Gościna Ślonsko” to duża restauracja ze specyficznym wystrojem, który miesza ze   sobą stare z nowym. Z jednej strony mamy dużą salę/izbę w kolorze czerni z   drewnianą zabudową, a z drugiej lokal ozdobiony jest śląskimi elementami takimi   jak np. kredens, kanki na mleko, a na ścianach znajdziemy malunki i serwetki z   regionalnymi motywami.   Menu restauracji   jest dosyć obszerne, a otwierają je składające się z zupy i drugiego dania   „Zestawy Dnia”, wśród których znaleźć można takie śląskie klasyki jak wodzionka, rolada śląska czy rosół z makaronem.    W ramach naszego grouponu mieliśmy do wyboru trzy dania: przystawkę, danie główne i deser.     Przy wyborze przystawki braliśmy między innymi pod uwagę żurek z jajkiem i białą kiełbasą i zupę ogórkową, ale   ostatecznie zdecydowaliśmy się na dwa inne dania: tatar z dodatkiem z cebulki,   ogórka konserwowego, pieczarek konserwowych, kaparów i oliwek oraz grillowany   ser camembert z sosem żurawinowym.     Oba dania spełniły nasze oczekiwania, bo i bardzo nam smakowały, i zostały   podane w miły dla oka sposób.   Dłuższą chwilę zajął nam wybór dania głównego. Lista „Zestawów obiadowych” jest nie tylko długa, ale i bardzo   smakowita, bo znaleźć można na niej np. placki ziemniaczane z gulaszem, schab z   boczkiem wędzonym, rumsztyk z cebulką czy też z dania z kaczki.    To właśnie dania z kaczki wzbudziły nasze największe zainteresowanie i   ostatecznie na stole pojawiły się: udko z kaczki w sosie śmietanowo – kurkowym, kopytka i czerwona kapusta oraz pierś z kaczki w sosie żurawinowym, ziemniaki   opiekane w folii z twarożkiem i zestawem surówek.  Dania z kaczki nie należą do najłatwiejszych w przygotowaniu, ale naszym zdaniem   kucharz poradził sobie z nimi całkiem nieźle, bo mięso było przyjemnie kruche.   Jedyne zastrzeżenie jakiem mamy dotyczą drugiego zestawu. Zarówno pierś kaczki w   słodkim sosie jak i ziemniaki z serkiem, osobno smakowały bardzo dobrze, ale już   razem na jednym widelcu sos żurawinowy ni jak nie pasował nam do smaku   ziemniaków z twarożkiem.       Chyba mieliśmy dobre przeczucie, że   zarówno przystawka jak i danie główne będą sycące i dlatego z karty deserów nie   wybraliśmy ani sernika ani kawałka tortu królewskiego. Zdecydowaliśmy się na   lody: jedne z adwokatem, a drugie z dodatkiem ogromnej ilości bakalii.    Już dawno nie objedliśmy się tak jak w restauracji „Gościna Ślonsko”. Jedzenie nie tylko było smaczne, ale i serwowane porcje były duże. To oczywiście   dobrze, ale tylko wtedy kiedy wpada się do lokalu na obiad składający się z   jednego lub góra dwóch dań. Naszym zdaniem proponując 3-daniowy zestaw obiadowy,   powinno się serwować porcje zdecydowanie mniejsze – może i nawet o połowę.      Mimo uczucia przejedzenia, które towarzyszyło nam podczas opuszczania lokalu,   wizytę w restauracji „Gościna Ślonsko” będziemy miło wspominać.            Więcej o naszych wypadach, wakacjach itp. na stronie: Podróże Ireny i Andrzeja 