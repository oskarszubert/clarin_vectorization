Bardzo fajny, a przede wszystkim smaczny pomysł na podanie jajek. Przygotowaliśmy cztery porcje jajek, a ponieważ liczba łyżek majonezu wydała nam się stanowczo za duża to zamiast ośmiu dodaliśmy tylko pięć, a ilość curry zmniejszyliśmy do 2 i pół łyżeczki. Farszu i tak wyszło nam za dużo, ale to nic, bo po wyjęciu jajek z kokilek nadaje się on świetnie jako dodatek do ryżu. Polecamy!! Przepis pochodzi z książki "Kuchnie Świata: Kuchnia Węgierska".   SKŁADNIKI: Na jedną porcję: 2 łyżki ugotowanego ryżu, 1 jajko ugotowane na twardo, 2 łyżki majonezu, 1 łyżeczka curry, sól, pieprz, papryka w proszku, masło, 1 łyżka sosu pomidorowego, 2 łyżeczki tartego żółtego sera. SPOSÓB WYKONANIA: Jajko przekroić na połowę. Delikatnie wyjąć żółtko i utrzeć je z majonezem. Doprawić curry, solą, pieprzem i słodką papryką. Przygotowaną masą napełnić połowę jajka i przykryć druga połówką formując jajko. Kokilkę wysmarować masłem. Włożyć do niej ryż. Zrobić w nim wgłębienie i włożyć w nie faszerowane jajko. Wymieszać sos pomidorowy z serem. Masę wyłożyć na jajko. Piec ok. 10 minut. 