O ile samo przygotowanie pasztetu nie jest dla nas czynnością zbytnio stresującą, to już upieczenie go w cieście i dodatkowo zalanie wywarem, który miał się zsiąść, podniosło nam nieco adrenalinę;-) Co prawda wyluzowaliśmy się wczoraj na rowerach, ale dziś po przebudzeniu czuliśmy lekkie poddenerwowanie, bo w końcu w lodówce czekał na nas nasz osobisty moment prawdy;-) Jak widzicie wszystko wyszło ok. Zalewa zmieniła się w galaretkę, która bardzo smakowała nam z ciastem i pasztetem. Przepis na Rieslingpaschteit pochodzi ze strony Luxemburg Recipes. SKŁADNIKI: Na ciasto: 750 g mąki, 250 g masła, 2 jajka, 12 g soli, 200 ml wody, 1 żółtko. Nadzienie: kilogram mielonego mięso (500 g wieprzowiny, 200 g wołowiny, 300 g cielęciny), 2 marchewki, 2 szalotki, 2 cebule, 1 pęczek pietruszki, 40 ml koniaku, majeranek, sól, pieprz, ulubione przyprawy w proszku, wino Riesling. Na galaretkę: 1 nóżka świńska, 2 świńskie ucha - nie mieliśmy więc dodaliśmy drugą nóżkę, mirepoix czyli mieszanka cebuli, marchewki i selera naciowego, Riesling, sól, piperz.SPOSÓB WYKONANIA: Farsz: posiekać warzywa, wymieszać z pozostałymi składnikami i macerować przez 48 godzin. Aby przygotować ciasto wymieszać mąkę, jajka, sól i wodę. Dodać rozpuszczone masło. Wyrobić i odstawić na godzinę. Rozwałkować. Ułożyć na cieście nadzienie uformowane w kwadrat. Sklejać ciasto wokół nadzienia mocno ściskając brzegi. U góry zrobić 2-3 otworki (ozdobić je ścinkami ciasta). Pozakłuwać z wierzchu widelcem. Posmarować żółtkiem rozmieszanym z małą ilością zimnej wody. Wstawić do średnio nagrzanego piekarnika i piec ok. 2 godzin. Zostawić do całkowitego ostudzenia. Gotować świńską nóżkę z dodatkiem uszu i mirepoix przez 3-4 godziny. Dodać wino. Wlać do ciasta poprzez otwory. Zostawić w lodówce na 3-4 godziny. 