Kiedy ostatnio przygotowaliśmy sałatkę z gotowanego kurczaka z dressingiem z pieczonej papryki przypomniał nam się ten właśnie przepis, z którego korzystaliśmy już z powodzeniem kilka razy. Mimo, że podobnie jak w przypadku sałatki, głównymi składnikami są gotowany kurczak i papryka to danie smakuje inaczej. Mięso jest bardziej aromatyczne i tak miękkie, że rozpływa się w ustach. Poza tym nieźle się bawiliśmy, gdyż rzadko zdarza nam się podpalać coś w kuchni;-) Przepis pochodzi z książeczki pt. "Lubię gotować. Drób na każdą okazję".    SKŁADNIKI: 1 kurczak (1,3 kg), 1 por (20 dag), 1 marchewka (10 dag), 1 świeża papryczka chili lub 1 strączka suszonej, 1 gałązka świeżego tymianku lub pół łyżeczki suszonego, 1 liść laurowy, 2 goździki, 5 łyżek białego wytrawnego wina. Sos: 2 łyżki whisky, 2 zielone papryki (25 dag), 2 cebule (20 dag), pół szklanki śmietany 18%, 2 łyżki masła, 4 łyżeczki sosu pieczeniowego z koncentratu, 1 łyżeczka słodkiej papryki.    SPOSÓB WYKONANIA: Kurczaka umyć, osuszyć i włożyć do rondla. Por oczyścić i opłukać. Marchewkę obskrobać i umyć. Strączek chili oczyścić i opłukać. Cebulę obrać i wraz z porem oraz marchewką włożyć do rondla z kurczakiem, dodać tymianek, goździki, liść laurowy oraz strączek chili. Wlać tyle wody aby przykryła kurczaka. Wlać wino, posolić i gotować 30 minut. Następnie wyjąć kurczaka z wywaru (wywar zachować), usunąć skórę oraz kości, a mięso podzielić na porcje. Przygotować sos: ugotowane warzywa przetrzeć przez sito i wymieszać z wywarem. Cebulę pokroić w kostkę. Papryki umyć, oczyścić z gniazd nasiennych i pokroić w kostkę. Cebulę i paprykę posolić i zeszklić na rozgrzanym maśle. Dodać jedną szklankę wywaru, wymieszać, wlać whisky i zapalić. Śmietanę wymieszać z sosem pieczeniowym oraz słodką papryką i wlać do sosu. Sos wymieszać i zagotować. Porcje kurczaka włożyć do sosu zagrzać. Następnie ułożyć je na półmisku, na warstw ryżu ugotowanego na sypko i polać sosem. Podawać z zieloną sałatą albo surówką z kapusty pekińskiej lub cykorii. 