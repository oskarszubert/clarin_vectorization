Froga to maltańskie omleciki, które naszym zdaniem - przez dodatek ugotowanych i tartych ziemniaków - swoją konsystencją bardziej przypominają placki. Nie zmienia to faktu, że są bardzo smaczne, a można je z powodzeniem zjeść na obiad lub potraktować jako bardziej energetyczne śniadanie. Przepis pochodzi ze strony wikibooks.com.   SKŁADNIKI: 6 jajek, 2 średnie ziemniaki, 1 pęczek cebuli dymki, ser cheddar, garść posiekanej natki pietruszki, sól i pieprz, 100 g ugotowanej chudej wołowiny drobno pokrojonej. Wariantowo: 200 g peklowanej wołowiny SPOSÓB WYKONANIA: Ugotować ziemniaki i przecisnąć je przez praskę. Dymkę posiekać, a ser zetrzeć. Wymieszać w misce ziemniaki, ser, dymkę, wołowinę oraz natkę. Doprawić solą i pieprzem. Dodać jajka. Dokładnie wymieszać. Na patelni rozgrzać olej. Nałożyć 3 duże łyżki masy i formować omlet i grubości ok. 1 cm. Z tej ilości powinny usmażyć się 3 omleciki. Smażyć z obu stron na złoto i podawać z sałatą oraz świeżym pieczywem. 