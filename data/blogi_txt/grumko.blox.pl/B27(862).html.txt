O ajerkoniaku to chyba każdy słyszał no i zazwyczaj wszyscy go lubią;-) W tym przepisie spodobało mi się to, że likier robi się nie z dodatkiem spirytusu czy wódki tylko na bazie brandy. W naszym przypadku była to Metaxa, notabene przywieziona w zeszłym roku z greckiej wysepki Thassos;-) Na próbę zrobiliśmy likier z połowy ilości i jak się okazało był to błąd, który dosyć szybko naprawiliśmy przygotowując 2 dni później kolejną porcję alkoholu;-). Advocat jest przepyszny i za rekomendację niech posłuży fakt, że Irena która nie przepada za kolorowymi wynalazkami typu whiskey czy brandy stwierdziła, że wersja z czystym alkoholem i mlekiem z puszki nie umywa się do tej jakże prostej przygotowanej tylko z żółtek, cukru i brandy. Przepis na Advocaat pochodzi ze strony godutch.com.   SKŁADNIKI: 10 żółtek, szczypta soli, 275 g cukru, 1 i pół łyżeczki waniliowej esencji, 400 ml brandy. SPOSÓB WYKONANIA: Ubijać żółtka, sól oraz cukier aż będą kremowe i gęste. Dodawać powoli brandy nie przestając ubijać. Masę przełożyć do garnka. Cały czas mieszając mocno podgrzać, ale nie dopuścić do zagotowania. Zdjąć z ognia i przelać do butelki. 