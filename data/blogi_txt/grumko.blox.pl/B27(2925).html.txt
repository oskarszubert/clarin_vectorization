Wspominałem już o tym na durszlaku, ale ponieważ było to w oknie "Pogaduszek" to poinformuję o tym raz jeszcze i na dodatek bardziej oficjalnie;-) Przed nami okres wakacyjny, a co za tym idzie czas dłuższych wyjazdów. Ponieważ wiem, że są osoby, które chciałyby w tym czasie oprócz wypoczynku brać również czynny udział w naszej widelcowej zabawie to w okresie od 3 lipca do 27 sierpnia "rozluźniamy" nieco jej zasady.      W tym czasie będziemy przygotowywać dania z tzw. kuchni śródziemnomorskiej, a konkretnie hiszpańskiej, francuskiej, włoskiej, greckiej, cypryjskiej i maltańskiej. Wybór i kolejność zostawiamy Waszej inwencji. Ważne aby przepisy były opublikowane we wspomnianym powyżej terminie. Pamiętajcie o tym aby przy dodawaniu przepisów na durszlaku wpisywać przed nimi nazwę kraju z którego pochodzą np. "Grecja - Musaka z bakłażanów". Ułatwi mi to przygotowanie podsumowania, które jak dotychczas sukcesywnie będzie się pojawiać na naszym blogu.      Na koniec chcielibyśmy się z Wami na trochę pożegnać. Ponieważ z Bułgarii do Grecji jest już bardzo niedaleko to postanowiliśmy spędzić tam nasz tegoroczny urlop;-) Tak więc zabieramy nasz stary, zaśniedziały widelec oraz trochę innych niezbędnych rzeczy i ruszamy w drogę;-) Trzymajcie się zdrowo i ciepło! Do kolejnego przepisu! 