Po degustacji   słodyczy z   Manufaktury Czekolady zapraszamy na pieczeń, która z pewnością może być   ozdobą każdego świątecznego stołu. Swój niesamowity smak danie zawdzięcza wspaniałemu nadzieniu ze szpinaku i migdałów. Gorąco polecamy!! Przepis pochodzi z książeczki z serii Lubię gotować pt. „Mięsa na ciepło”. SKŁADNIKI: 1,5 kg schabu środkowego bez kości, 2 łyżki oleju, sól, pieprz. Nadzienie: 1 opakowanie mrożonego szpinaku (50dag), 25 dag kiełbasy np. podwawelskiej   - dodaliśmy surową białą kiełbasę, pół łyżki bulionu w proszku, pół szklanki pokruszonego miękiszu chleba tostowego pszennego, 5 dag migdałów, 2 jajka, 2 łyżki natki pietruszki, 1 łyżeczka suszonego tymianku lub łyżka świeżego, 1 ząbek czosnku. SPOSÓB WYKONANIA: Przygotować nadzienie: szpinak rozmrozić i dokładnie osączyć. Z kiełbasy usunąć osłonkę, a mięso drobno posiekać. Migdały sparzyć, obrać ze skórki i posiekać. W misce połączyć szpinak, migdały, kiełbasę, bulion w proszku, jajka, miękisz chleba, natkę pietruszki, tymianek i zmiażdżony czosnek (odłożyć odrobinę tymianku i pół ząbka czosnku). Schab umyć, osuszyć i przeciąć ostrym nożem poziomo, nie do końca, zostawiając 2,5 cm, tak aby otworzył się jak książka. Następnie lekko stłuc mięso tłuczkiem i natrzeć solą i pieprzem. Nałożyć nadzienie. Mięso zwinąć, związać bawełnianą nicią. Na dno brytfanny wlać 2 łyżki wody, włożyć do niej ruszt położyć na nim schab złożeniem do dołu. Mięso posmarować olejem i posypać pozostałym tymiankiem oraz czosnkiem. Wstawić do piekarnika nagrzanego do temperatury 175 stopni i piec przez półtorej godziny, polewając od czasu do czasu wytworzonym sosem. Upieczony schab pokroić na grube plastry. Ułożyć na ogrzanym półmisku i przybrać sałatą. 