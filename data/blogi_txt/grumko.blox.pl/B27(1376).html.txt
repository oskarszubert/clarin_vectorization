Do końca maja trwa zorganizowany przez Joannę - autorkę Notatek Kulinarnych - Festiwal płatków owsianych.Ponieważ zbyt często ich w kuchni nie używamy, mamy znakomitą okazję aby przygotować kilka dań z ich udziałem. Na początek proponujemy klasyczne zastosowanie płatków, jako składnika ciasteczek. Jest mnóstwo ich wersji, a my zdecydowaliśmy się upiec je z dodatkiem bananów i czekolady. Groszki czekoladowe (semisweet chocolate chips) zastąpiliśmy mieszanką pokruszonej mlecznej i gorzkiej czekolady. Ciasteczka są mięciutkie i smaczne, a z podanych proporcji upiekło nam się 30 sztuk. Przepis na ciasteczka pochodzi z serwisu My recipes. SKŁADNIKI: pół szklanki rozgniecionego banana, pół szklanki brązowego cukru, 1/4 szklanki miękkiego masła, 1/4 szklanki cukru pudru, 1łyżeczka ekstraktu z wanilii, 1 duże jajko, 1 i 1/4 szklanki mąki, 2 szklanki płatków owsianych, 1 łyżeczka sody oczyszczonej, pół łyżeczki soli, pół szklanki półsłodkich czekoladowych groszków. SPOSÓB WYKONANIA: Rozgrzać piekarnik do 180 stopni. Wymieszać 5 pierwszych składników i ubić mikserem. Dodać jajko i ubić na gładką masę. Wymieszać przesianą mąkę z sodą oczyszczoną, płatkami oraz solą. Dodać do masy bananowej. Ubijać mikserem do dokładnego połączenia. Dodać groszki czekoladowe. Wymieszać. Masę nakładać łyżką na wysmarowany tłuszczem papier do pieczenia. Formować ciastka o średnicy 5 cm. Piec 18 minut lub do zezłocenia. 