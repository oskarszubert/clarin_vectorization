Dawno nie było rybki, a że rzeżucha, którą wysialiśmy z myślą o paście z sera i jabłek obficie obrodziła, to sięgnęliśmy po przepis Jamiego Oliviera. Użyliśmy filetów z soli o wadze ok. 40 dag i w związku z tym podwoiliśmy ilość składników potrzebnych do przygotowania ryby. Całość nam bardzo smakowała, a parmezan po razy kolejny okazał się bardzo smacznym dodatkiem do panierki. Jeśli ktoś lubi go w formie takiego właśnie dodatku to polecamy również kurczaka w orzechowej panierce oraz domowe paluszki rybne.   SKŁADNIKI: 2 łyżki mąki, sól, świeżo zmielony pieprz, 170 g filetów z białej ryby bez skóry, 1 jajko, 55 g świeżego parmezanu, oliwa, 1/2 świeżej papryczki chilli, 1 dojrzałe awokado, 1 garść rzeżuchy, 1 łyżka oliwy z oliwek z pierwszego tłoczenia, sok z 1/2 cytryny.    SPOSÓB WYKONANIA: Mocno rozgrzewamy patelnię. Mieszamy mąkę z solą i pieprzem, obtaczamy w niej filety, zamaczamy w roztrzepanym jajku i oprószamy z obu stron parmezanem. Na patelnię wlewamy oliwę i smażymy filety przez kilka minut, aż będą złotobrązowe z obu stron. Chilli przekrawamy, oczyszczamy z pestek i bardzo drobno siekamy, pod koniec smażenia dodajemy do ryby. Awokado obieramy i kroimy wzdłuż w paski, mieszamy z rzeżuchą, oliwą z oliwek oraz sokiem z cytryny. Podajemy z rybą. 