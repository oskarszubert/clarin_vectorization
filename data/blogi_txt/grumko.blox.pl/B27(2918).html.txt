W sobotę wybraliśmy się na wycieczkę do Browaru w Tychach, który oferuje turystom trzy bezpłatne programy zwiedzania. Zarezerwowaliśmy wariant najdłuższy, w którego skład wchodzą: Zwiedzanie Tyskich Browarów Książęcych, Tyskiego Browarium oraz degustacja piwa w pubie. Całość trwa ponad dwie i pół godziny i jest niewątpliwe atrakcją nawet dla tych, którzy za piwem nie przepadają. Wycieczka rozpoczyna się od zbiórki w siedzibie Tyskiego Browarium przy ul. Katowickiej.   Oczekując w holu na przewodnika można dokonać pamiątkowych zakupów w sklepiku, w którym znajdują się gadżety związane z piwem czyli różnego rodzaju, kufle, otwieracze do butelek, koszulki, a nawet puzzle z widokiem tyskiego browaru.   W Tyskim Browarium zgromadzono eksponaty związane ze sztuką warzenia i serwowania piwa, a także tradycją i historią Tyskich Browarów Książęcych. Ekspozycja muzealna zawiera kufle, butelki, nalewaki, beczki, korki, kapsle, etykiety, podkładki, narzędzia bednarskie oraz inne dawne i współczesne przedmioty. Kolekcji towarzyszą ekrany dotykowe z filmami i prezentacjami poświęconymi historii piwa i browaru w Tychach oraz dwie najciekawsze atrakcje- kino i beczka. W kinie zobaczyć można trójwymiarowy film o dziejach browaru, a z beczki wysłać elektroniczną pocztówkę. Wiedzę można sprawdzić w piwnym quizie, a dla rozrywki zagrać w jedną z gier na panelach dotykowych. (żródło: tyskiebrowarium.pl)   Po zwiedzeniu Tyskiego Browarium wraz z przewodnikiem udajemy się do zabytkowej - jednak ciągle produkującej piwo - Warzelni nr 3, która powstała w latach 1916 - 1922.   Po wizycie w Warzelni spacerujemy po terenie Browaru i oglądamy między innymi: dawny Dom Kawalera, w którym obecnie mieści się Dyrekcja, tankofermentory, w których przebiega proces fermentacji piwa, smolarnię, bednarnię oraz rampę kolejową. Przewodnik w przystępnych słowach relacjonuje proces powstawania piwa, dodając garść ciekawostek i anegdot z zakresu warzelnictwa i historii browaru.   Mamy również przyjemność na własne oczy zobaczyć jak rozlewane i paczkowane jest piwo i to zarówno to butelkowe jak i puszkowane. Zadziwiajace jest, jak w Tyskim Browarze historia łączy się ze współczesnością: piwo warzone w urządzeniach pochodzących z początku ubiegłego wieku ostatecznie trafia do opakowań przechodząc przez nowoczesną linię produkcyjną.   Po wizycie w rozlewni kierujemy się z powrotem do Browarium, a po drodze mijamy zabytkowy pojazd oraz nowoczesne ciężarówki, którymi rozwozi się piwo.   Wycieczka kończy się degustacją piwa w pubie, który znajduje się piwnicach Browarium. 