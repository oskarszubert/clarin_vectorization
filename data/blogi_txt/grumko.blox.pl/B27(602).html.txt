Do wczoraj sądziliśmy, że najłatwiejsze i najszybsze w przygotowaniu są serniki ciasteczkowe. Okazało się jednak, że byliśmy w błędzie: przygotowanie tego ciasta jest jeszcze prostsze. Dwie miski, składniki suche, składniki mokre, mieszanie i gotowe;-) Zamiast coli użyliśmy Cherry Coke, ale nie jest ona specjalnie wyczuwalna. Polewę zrobiliśmy z czekolady z nadzieniem likierowo - truflowym, a dodatkowo po zrobieniu zdjęcia ciasto serwowaliśmy z bitą śmietaną, którą przygotowaliśmy z reszty kremówki. Mniam;-) Przepis pochodzi z bloga Edysi pt. Przy kuchennym stole.    SKŁADNIKI: 250 g mąki pszennej, 2 łyżeczki proszku do pieczenia, 300 g cukru kryształu, 3 czubate łyżki gorzkiego kakao, szczypta soli, 1 opakowanie cukru wanilinowego, 250 g masła, 200 ml coca-coli, 75 ml mleka, 2 jajka. Na polewę: 1 czekolada z nadzieniem toffi, 2-3 łyżki śmietanki 30%    SPOSÓB WYKONANIA: W jednej misce wymieszać mąkę, proszek do pieczenia, cukier, kakao, sól i cukier wanilinowy. Do drugiej miski wbić jajka, dobrze je roztrzepać, potem dodać mleko, roztopione i wystudzone masło oraz coca-colę, wymieszać. Mokre składniki wlać do suchych i delikatnie, ale dokładnie wymieszać łyżką. Tortownicę o średnicy 24 cm wysmarować masłem i wysypać bułką tartą. Przygotowaną masę wylać do tortownicy i wstawić do piekarnika nagrzanego do 180oC. Piec 40-50 minut. Wyjąć i zostawić do ostygnięcia. Przygotować polewę: czekoladę połamać i stopić w kąpieli wodnej. Dodać śmietanę, dokładnie wymieszać. Gorącą polewę wylać na ciasto, odstawić do zastygnięcia. 