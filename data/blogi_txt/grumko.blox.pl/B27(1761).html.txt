Kiedy na patelni smażyła się cebula z czosnkiem oraz mięsem, Irena stwierdziła, że tak właściwie jest to baza do przygotowania stu pięćdziesięciu innych przepisów. Rzeczywiście z tych składników można wyczarować całkiem sporo smacznych dań, o czym po raz kolejny mieliśmy okazję przekonać się już pół godziny później. Wołowina z dodatkami smakuje wyśmienicie, a podawaliśmy ją z chlebem. Polecamy!! Przepis pochodzi z książki The Complete United Arab Emirates Cookbook" autorstwa Celii Ann Brock- Al Ansari.  Zjednoczone Emiraty Arabskie: Smażona mielona wołowina / Kheema SKŁADNIKI: 90 dag mielonej wołowiny, 2 małe ziemniaki, 3 średnie cebule, 3 ząbki czosnku, 3 łyżki oleju, 1 szklanka mrożonego groszku, 2 pomidory, 1 i pół łyżeczki pasty pomidorowej, pół łyżeczki nasion kuminu, 1 pęczek kolendry, pół łyżeczki kuminu w proszku, pół łyżeczki chili w proszku, 1 łyżeczka przyprawy bezar, 1 łyżeczka kurkumy, pół łyżeczki mielonego kardamonu, 1/4 łyżeczki cynamonu, 3/4 szklanki wody, sok z 2 limonek, sól do smaku. SPOSÓB WYKONANIA: Ziemniaki pokroić na małe kawałki. Rozgnieść czosnek, pokroić cebulę w plasterki i usmażyć na brązowo. Dodać mięso, zbrązowić. Dodać przyprawy i smażyć przez 2 minuty. Dodać pomidory, pastę, czosnek i dokładnie wymieszać. Dodać wodę, przykryć i dusić. Mieszać od czasu do czasu. Gdy woda wyparuje dodać ziemniaki, groszek i posiekaną kolendrę. Dusić do momentu aż ziemniaki będą miękkie. Skropić sokiem z limonki i podawać. 