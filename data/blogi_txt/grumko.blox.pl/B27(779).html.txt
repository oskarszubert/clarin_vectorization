Wspomniałem kiedyś w tym miejscu, że nie przepadamy za karpiem. Zawsze przeszkadzał nam jego mulasty posmak, którego pomimo moczenia w mleku, obkładania na kilka dni warzywami, nie potrafiliśmy się pozbyć. Od kilku lat nie podejmowaliśmy już nawet kolejnych prób, bo po prostu sądziliśmy, że są one skazane na niepowodzenie. Kiedy przeglądałem przepisy pochodzące z kuchni czeskiej okazało się, że całkiem spora ich część to przepisy z karpiem w roli głównej. Wydawały się na tyle ciekawe, że jakoś na początku stycznia dojrzałem do decyzji, żeby któryś z nich wypróbować. Mojej mamie udało się kupić ok. 1,5 kg okaz, który miła pani w sklepie na miejscu odfiletowała. Ostatecznie zdecydowaliśmy się na przepis, który podajemy poniżej i jednogłośnie stwierdzamy, że był najlepszy karp jaki do tej pory jedliśmy!! Zero mulastego posmaku, a do tego pyszny, aromatyczny sos. Żałowaliśmy nawet, że na próbę zrobiliśmy z połowy ilości i został na jeszcze filet z połowy ryby, ale nic straconego, bo za tydzień będziemy na Słowacji i przy okazji wypróbujemy inny sposób na karpia;-) Przepis pochodzi z książki Petera Trnka pt. "The Best of Czech Cooking".   SKŁADNIKI: 4 małe filety z karpia, 1 łyżka zmiażdżonych nasion kminku, 2 łyżki masła, 1 pokrajana na ćwiartki cytryna, sok z pół cytryny, 1 pokrajana na plasterki mała cebula, pół łyżeczki pieprzu kajeńskiego, 2 łyżki posiekanej natki pietruszki, pół szklanki białego wytrawnego wina.   SPOSÓB WYKONANIA: Filety doprawić solą, pieprzem i kminkiem. Rozgrzać masło i smażyć rybę po 2 minuty z każdej strony, Dodać cebulę i doprawić pieprzem kajeńskim. Podlać winem, sokiem z cytryny. Przykryć i gotować 5 minut. Wyjąć filety i trzymać w cieple. Sos zredukować na dużym ogniu. Wmieszać do niego trochę masła. Włożyć kawałki ryby, dodać natkę pietruszki i podawać z białym chlebem oraz kawałkami cytryny. 