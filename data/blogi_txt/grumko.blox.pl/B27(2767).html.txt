Rok 2009 był dla nas całkiem udany. Szczególnie wiele fajnego wydarzyło się w naszej małej kuchni i dlatego postanowiliśmy po raz pierwszy zgłosić "Kuchnię Ireny i Andrzeja" do corocznego konkursu na blog roku. Ostatnich dwanaście miesięcy upłynęło nam głównie na wymyślonej przez nas, kulinarnej podróży, którą nazwaliśmy "Z Widelcem po Europie".  W tym czasie odwiedziliśmy 45 europejskich państw, w których przygotowaliśmy 425 dań bardziej lub mniej charakterystycznych potraw dla kuchni danego narodu. Zabawa cieszyła się dosyć sporym zainteresowaniem, a we wspólnej wyprawie towarzyszyło nam ponad 60 blogów. Dzięki temu powstało dodatkowo około 300 przepisów, wśród których największym powodzeniem cieszyły się dania pochodzące ze słonecznej Italii. Nasza kulinarna podróż zauważona została przez miesięcznik "Dobre Rady", który poświęcił jej kilka słów w listopadowym numerze.   W listopadzie 2009r. zorganizowaliśmy II edycję akcji "Gotujemy po polsku!" nad którą patronat objął agregator blogów kulinarnych zPierwszegoTloczenia.pl, a producent Oleju Kujawskiego zdecydował się ufundować upominki w postaci markowych patelni grillowych. W wspólnym gotowaniu udział wzięły 64 blogi i wspólnie przygotowaliśmy ponad 150 dań. Trzecia zorganizowana przez nas w 2009 roku zabawa to Dzień Czosnku, który przypada w dniu 19 kwietnia. Tym razem w jednodniowej zabawie udział wzięło 41 blogujących koleżanek, które przygotowały po jednym daniu z wykorzystaniem czosnku. Pomimo naszej podróży "Z Widelcem po Europie" udało nam się również wziąć udział w ponad 40 zabawach organizowanych przez autorów innych kulinarnych blogów. Czasem dołączaliśmy do nich z przepisami, które powstawały w ramach naszej europejskiej podróży, ale równie często proponowaliśmy osobne dania, które przygotowywaliśmy z myślą o konkretnych zabawach.   W 2009 roku pojawiliśmy się również kilka razy w mediach.  Chronologicznie były to publikacje w: tygodniku Dobra Kuchnia, dwumiesięczniku Czas Wina, miesięczniku Dobre Rady, miesięczniku Mój Przepis, miesięczniku Przyślij Przepis oraz dodatku Przyjaciółka Poleca. Wreszcie na koniec, w grudniu 2009r. zostaliśmy laureatami konkursu na przepis, który zorganizował serwis kulinarny Moje Gotowanie. Jeśli uważacie, że nasze zainteresowanie gotowaniem jest warte wyróżnienia to prosimy o głosowanie na nas w konkursie na blog roku 2009. Możecie to zrobić wysyłając smsa o treści H00833 pod numer 7144. Koszt smsa to 1,22 z VAT. Głosować można do czwartku 21 stycznia do godziny 12.00. Zaintersowani konkursem więcej informacji znajdą pod adresem www.blogroku.pl. Za wszystykie głosy serdecznie dziękujemy!! Pozdrawiamy  Irena i Andrzej 