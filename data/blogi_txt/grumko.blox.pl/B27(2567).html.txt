Hiszpania: Smażone ziemniaki z sosem pomidorowym/ Patatas bravas ŹRÓDŁO: Przepis pochodzi z książki "Cooking Spanish" Wydawnictwa Whitecup. UWAGI: relacja z pobytu w Barcelonie w październiku 2011r. znajduje się tutaj. SKŁADNIKI: 1 kg ziemniaków, olej do głębokiego smażenia, 1/2 kg pomidorów bez skórki - najlepiej rzymskich lub śliwkowych, 2 łyżki oliwy z oliwek, 1/4 posiekanej czerwonej cebuli, 2 rozgniecione ząbki czosnku, 3 łyżeczki słodkiej papryki pimentón w proszku, 1/4 łyżeczki pieprzu cayenne, 1 listek laurowy, 1 łyżeczka cukru, 1 łyżka posiekanej natki pietruszki SPOSÓB WYKONANIA: Ziemniaki obrać, pokroić w 2 cm kostkę, opłukać i osuszyć na papierowym ręczniku. We frytkownicy rozgrzać olej do temperatury 180°C (lub w głębokiej patelni do temperatury, która sprawia, że wrzucona do oleju kostka chleba brązowieje w ciągu 15 sekund). Kostki ziemniaków smażyć przez 5 minut - na złoty kolor. Osuszyć na papierowym ręczniku. Posiekać pomidory. W rondlu rozgrzać oliwę i smażyć przez 3 minuty cebulę. Dodać czosnek, paprykę pimentón, pieprz cayenne i smażyć przez 1-2 minuty. Dodać pomidory, listek laurowy, cukier i 80 ml wody i gotować przez ok. 20 minut do zgęstnienia sosu. Wystudzić i wyjąć listek laurowy. Sos przełożyć do blendera i zmiksować. Przełożyć ponownie do rondla i podgrzewać przez ok. 2 minuty, aż sos będzie ciepły. Doprawić. Olej, w którym smażyliśmy kostki ziemniaków ponownie rozgrzać do temperatury 180°C, wrzucić podsmażone ziemniaki i dosmażać przez 2 minuty, aż będą chrupiące i nabiorą złotego koloru. Wyjąć z oleju i osuszyć na papierowym ręczniku. Przełożyć na talerze, polać sosem, posypać natką pietruszki i podawać. 