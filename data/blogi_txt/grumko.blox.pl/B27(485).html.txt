Gdy przygotowując jadłospis na ten weekend zapytałem Irenę, czy ma może ochotę na coś konkretnego to odpowiedziała, że chętnie zjadłaby fasolkę szparagową. Wpisałem do wyszukiwarki to hasło, od siebie dodałem "ziemniaki" i tym sposobem znalazłem naszą drugą sałatkową propozycję w ramach akcji Ziemniaczany tydzień. Jeśli lubicie podane poniżej składniki to na pewno będziecie zadowoleni. Nam bardzo smakowało. Przepis pochodzi ze strony ugotuj.to. SKŁADNIKI: 1 kg ziemniaków sałatkowych, po 15 dag zielonych i czarnych oliwek, po 25 dag zielonej i żółtej fasolki szparagowej (może być mrożona), 2 czerwone cebule (15 dag), 3 łyżki kaparów. Sos: 4 fileciki anchois, 1 szalotka (5 dag), 2/3 szklanki oliwy, 1/4 szklanki białego octu winnego, po 2 łyżeczki posiekanej natki, bazylii i majeranku, sól, pieprz.    SPOSÓB WYKONANIA: Zrób sos: szalotkę i anchois posiekaj, dodaj zioła, oliwę, ocet, przypraw solą i pieprzem, wymieszaj. Fasolkę ugotuj w osolonej wodzie (5 minut), odcedź i przelej na sitku zimną wodą. Ziemniaki wyszoruj (nie obieraj!) i pokrój w dużą kostkę. Ugotuj w osolonej wodzie (15 minut). Odcedź, włóż do miski. Sos podgrzej, połową polej ziemniaki i wymieszaj. Ciepłe ziemniaki rozłóż na talerzach. Pozostałym sosem polej fasolkę, rozłóż na ziemniakach. Sałatkę posyp posiekaną cebulą, oliwkami i kaparami. 