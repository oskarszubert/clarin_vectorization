Jedną z najbardziej popularnych lipcowych ofert w serwisie groupon.pl były zniżkowe kupony na wizytę w Śląskim Wesołym Miasteczku w Chorzowie. Ponieważ ostatni raz byliśmy w tym miejscu bardzo dawno temu, a Wesołe Miasteczko miło wspominamy z czasów naszego dzieciństwa, to z ogromną przyjemnością wybraliśmy się tam w sobotnie przedpołudnie.    Do Wesołego Miasteczka dotarliśmy kilka minut po otwarciu i już z daleka było widać, że cieszy się ono dużą popularnością i to do tego stopnia, że mimo iż czynne były dwie kasy (jedna z nich obsługiwała tylko posiadaczy grouponów), to wejście na teren Miasteczka zajęło nam kilkanaście minut.    Już na dzień dobry przywitała nas czadowa karuzela o kosmicznej nazwie Ufo, a zaraz za nią znajdują się dwie kolejne dwie lotnicze: dla maluchów helikopterki, a dla nieco większych „dzieci” łódeczki poruszające się po torze sinusoidy.   Kolejną atrakcją Miasteczka, która zrobiła na nas ogromne wrażenie i przyprawiła nas prawie o zawał serca była Circus Hoppala.     To naszym zdaniem najbardziej hardcorowa karuzela jaką do tej pory poznaliśmy - po  zejściu z Circus Hoppola świat nie jest już taki sam;-)    W bezpośrednim sąsiedztwie Circus Hoppala znajduje się kilka innych karuzel, jak również ogromna piaskownica dla najmłodszych.      Warto przejechać się na Dużej Gwieździe, która wynosi śmiałków na wysokość 40 metrów. Z góry można podziwiać malowniczy widok na Wesołe Miasteczko, Park Śląski i dalszą okolicę.    Dużą frajdę sprawił nam również lot na dużych samolotach.    Idąc dalej trafiamy na różnego typu karuzele oraz Smoczą Jamę, która w czasach naszego dzieciństwa nazywana była Pałacem Strachu.  Wreszcie docieramy do miejsca nazywanego Kontiki, czyli na plażę z leżakami oraz basen z łódeczkami dla najmłodszych.    Dorośli mogą wypożyczyć rower wodny i popływać po stawie, wokół którego położone jest Wesołe Miasteczko.  Fajnie, że do czasów dzisiejszych przetrwał Gabinet Krzywych Luster, który bez względu na nasz wiek zawsze nas bawi. I okazało się, że nie tylko nas: gromkie śmiechy dochodziły z wewnątrz nim przekroczyliśmy próg Gabinetu ;-)    W bezpośrednim sąsiedztwie Krzywych Luster znajduje się dosyć duży rollercoaster o nazwie Tornado i choć podróż nie trawa zbyt długo, to m.in. dzięki podwójnej pętli trudno później ustać spokojnie na nogach;-)  Obok rollercoastera znajduje się kilka mniejszych karuzel, a idąc dalej warto zajrzeć do Pałacu Sensacji oraz Sali Zabaw Lilly.    Bardzo przypadła nam do gustu karuzela Twister, która choć nie tak ekstremalna jak inne atrakcje, to sprawiła nam wiele radości.  Przed powrotem do domu postanowiliśmy nieco ochłonąć po atrakcjach, które spotkały nas w Wesołym Miasteczku.   Mimo tych wszystkich miłych chwil i atrakcji jakie dane nam było przeżyć w Wesołym Miasteczku nie mogliśmy się pozbyć wrażenia, że miejsce to ma spory potencjał, który nie jest do końca wykorzystywany. Mając w pamięci odwiedziny w   parku atrakcji   Tibidabo w Barcelonie w 2011r., czy spacer sprzed kilku tygodni po paryskim Le Jardin d'Acclimatation gołym okiem widać, że w Wesołym Miasteczku brakuje sprawnego menadżera, który miałby pomysł na to miejsce. Naszym zdaniem Wesołe Miasteczko nie tworzy spójnej całości, a co najwyżej jest to teren na którym ustawiono bez żadnej koncepcji ok. 40 różnych atrakcji. Warto by wreszcie zmodernizować ścieżki, na których zniszczony asfalt pamięta jeszcze czasy PRLu. Atrakcją powinny być nie tylko karuzele ale i przemieszczanie się pomiędzy nimi. Wyznaczony kierunek zwiedzania, kilka mostków, oczek wodnych, zadbanych trawników itp. z pewnością podniosłoby atrakcyjność Wesołego Miasteczka. Więcej o naszych wypadach, wakacjach itp. na stronie:    Podróże Ireny i Andrzeja 