Uwielbiamy bób. Każdego lata czekamy aż zacznie się sezon i będzie możliwość zakupienia świeżego bobu. W tym sezonie jednak nie udało nam się kupić świeżego ani razu. Zatem na koniec roku przygotowaliśmy naszą ulubioną, hiszpańską potrawę z bobu mrożonego: bób po katalońsku. Przepis pochodzi z książki Janiny Pałęckiej i Oskara Sabańskiego "Potrawy z hiszpańskiej tawerny" SKŁADNIKI: 2 szklanki bobu świeżego lub z puszki odsączonego z zalewy, 50 dag czosnkowej suchej kiełbasy, łyżka smalcu, 3 dag bekonu, 3-4 łyżki posiekanego szczypiorku, łyżeczka zmiażdżonego czosnku, pół szklanki wytrawnego wina, łyżka świeżych listków mięty, pokruszony listek laurowy, 2 łyżki posiekanej natki pietruszki lub koperku, pół łyżeczki soli, szczypta świeżo zmielonego pieprzu.  SPOSÓB WYKONANIA: Kiełbasę nakłuć w kilku miejscach widelcem włożyć do garnka i zalać wrzącą wodą. Zagotować, zmniejszyć płomień i gotować bez przykrycia jeszcze 5 minut. Wyjąć, osuszyć i pokroić na plasterki grubości 0,5 cm. W naczyniu o grubym dnie stopić smalec, dodać drobno pokrajany bekon i wytopić z niego skwarki. Złociste i chrupiące wyjąć i osuszyć na papierowej serwetce. Do tłuszczu dodać szczypiorek lub nać młodej cebulki oraz czosnek i dusić przez 5 minut. Wlać wino i pół szklanki wody, wrzucić plasterki kiełbasy, skwarki, miętę, listek laurowy, doprawić solą i pieprzem. Zagotować na silnym ogniu, a następnie zmniejszyć płomień i dusić 20 minut w garnku niezbyt szczelnie przykrytym. Dodać bób i pietruszkę. Ciągle mieszając dusić aż bób będzie zupełnie miękki. Przyprawić do smaku solą i posypać natkę pietruszki lub koperkiem. 