W ubiegłą sobotę braliśmy udział w warsztatach kulinarnych pod hasłem: "Regiony Dobrego Smaku: Odkryj Smaki Kuchni Śląskiej", których organizatorem był producent Majonezu Kieleckiego firma WSP "Społem" w Kielcach. Warsztaty zaplanowane były na godzinę 10.00, a odbyły się w Katowicach w restauracji "Chata z Zalipia", która znajduje się przy ulicy Wojewódzkiej 15.   W skład warsztatowego menu wchodziły trzy dania: wodzionka, kluski śląskie oraz szpajza cytrynowa. Trudno nam jednoznacznie ocenić tę imprezę, bo miała ona dla nas dwa wymiary: edukacyjny oraz towarzyski.   Niestety potwierdziła się nasza nienajlepsza opinia na temat organizacji warsztatów kulinarnych, którą wyraziliśmy kilka miesięcy temu w naszej relacji z lekcji gotowania w Old Hanoi Restaurant. Już samo zorganizowanie warsztatów kulinarnych na sali przeznaczonej typowo do konsumpcji, czyli z daleka od palników, garnków, zlewów i innych kuchennych gadżetów jest pomysłem co najmniej dziwacznym.Za mało w tym wszystkim było gotowania, a organizatorom przede wszystkim chodziło o zebranie materiałów, które później będzie można wykorzystać w celach marketingowych.Stąd ta dosyć męcząca obecność na sali zarówno fotografa jak i pana z kamerą. Szkoda, bo sam pomysł poznawania i propagowania kuchni regionalnej jest fajny i głównie z tego właśnie powodu zdecydowaliśmy się przyjechać do Katowic. W takich warunkach - czyli w małej restauracji - chyba dużo lepszym rozwiązaniem byłby pokaz zawodowca, który zaprezentowałby dużo szerszy wachlarz śląskich potraw i który przy okazji podzieliłby się z uczestnikami warsztatów sztuczkami typu jak np. w prosty sposób rozetrzeć czosnek z solą do wodzionki.   Jeżeli chodzi o wymiar towarzyski, to był to całkiem milo i wesoło spędzony czas, a duża w tym zasługa pozostałych członków naszej "zwycięskiej drużyny" czyli Uli, Gosi i Witka. Dziękujemy za dużo uśmiechu!;-) Miło nam było również poznać Agatę z Krakowa. 