Ci, którzy tu zaglądają do nas regularnie wiedzą, że temat jajek jest nam bliski, więc z przyjemnością przedstawimy kilka naszych propozycji w ramach między blogowej zabawy pt. "Jajka po prostu", którą zorganizowała na swoim blogu Olacruz. Pierwsza nasza propozycja to smaczne jajka faszerowane wątróbką. Przepis pochodzi z książki "Przepisy Czytelników: Potrawy na Wielkanoc". Jeśli lubicie jajka nadziewane różnymi farszami to przy okazji zbliżających się Świąt Wielkanocnych polecamy również:- jajka zapiekane nadziewane rybą,- jajka faszerowane holenderskie,- jajka faszerowane tuńczykiem,- jajka faszerowane kurczakiem - obsmażane,- jajka faszerowane na dwa sposoby,- diabelskie jajka faszerowane ze szczypiorkiem i estragonem,- jajka nadziewane pasztetem,- jajka z farszem,- jajka faszerowane po polsku. SKŁADNIKI: 5 jajek ugotowanych na twardo, 2-3 wątróbki drobiowe lub 15 dag wątróbki cielęcej, 2 cebule, 3 łyżki oleju, łyżeczka mąki, łyżka posiekanej natki pietruszki, łyżeczka uprażonych ziaren sezamu, kilka liści sałaty, sól, pieprz. SPOSÓB WYKONANIA: Jajka obrać, przekroić wzdłuż na połówki, wyjąć żółtka. Wątróbki opłukać, osuszyć, oprószyć mąką, usmażyć na oleju, wyjąć na talerzyk. Jedną cebulę pokroić w plasterki i podsmażyć na tłuszczu pozostałym po smażeniu wątróbki. Drugą cebulę pokroić w drobną kostkę. Wątróbkę, 3 żółtka, surową i smażoną cebulę przełożyć na deskę i posiekać tasakiem, dodać natkę, sezam, przyprawić solą i pieprzem. Połówki jajek napełnić farszem, ułożyć na półmisku wyścielonym liśćmi sałaty. Pozostałe żółtka rozkruszyć i posypać nimi jajka. 