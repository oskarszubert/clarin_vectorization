Bardzo lubimy tego typu domowe "wynalazki". Po pierwsze to sama przyjemność przygotować sobie samemu wędlinę, a po drugie nie zawiera ona w sobie bajerów typu polepszacze smaku. Pastrami wyszło super i choć przygotowaliśmy je z piersi indyka o łącznej wadze 1,3 kg to zniknęło ze stołu w oka mgnieniu;-) Ponieważ nie mieliśmy urządzenia o nazwie wędzarnia to mięso owinęliśmy w kilka warstw folii aluminiowej i piekliśmy je przez 3 godziny w temperaturze 180 stopni.   SKŁADNIKI: 2 piersi z indyka ze skórą. Marynata: 100 g brązowego cukru, 100 g soli morskiej, 1 łyżka ziaren czarnego pieprzu, 1 łyżeczka nasion musztardy, 4 ząbki czosnku, 2 liście laurowe, 1 łyżka rozgniecionych jagód jałowca, 1 i pół litra wody. Sucha panierka: 1 łyżka mielonych nasion kolendry, 1 łyżka słodkiej papryki, 1 łyżka granulowanego czosnku, 1 łyżka cebuli w proszku, 2 łyżki suszonego tymianku.SPOSÓB WYKONANIA: Wymieszać składniki marynaty. Zagotować, a następnie przestudzić i zalać nią mięso. Ostawić w chłodne miejsce na minimum 48 godzin. Wymieszać składniki panierki. Mięso wyjąć z marynaty i osuszyć na papierowym ręczniku. Natrzeć je dokładnie panierką. Ustawić wędzarnie na planiku i wędzić w niej mięso przez ok. 2,5 godziny. Jeśli jest kruche i miękkie wyjąć. Pastrami można podawać na ciepło lub zimno pokrojone w cienkie plasterki. 