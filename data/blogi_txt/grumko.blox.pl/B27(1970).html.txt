Naszą wersję placka podsmażyliśmy z jednej strony, a później dopiekaliśmy w piekarniku. W związku z tym nie był on za bardzo chrupiący i naszym zdaniem trochę za bardzo czuć go było mąką, choć i tak na pierwszym planie dominował przyjemny kokosowy posmak. Dodatki bardzo fajne, więc całość oceniamy całkiem pozytywnie. Przepis pochodzi ze strony Vietnamese Recipes. Wietnam: Placek z kurczakiem i krewetkami SKŁADNIKI: 20 dag mąki ryżowej, pół łyżeczki kurkumy, 250 ml wody, pół łyżeczki soli, 150 ml mleczka kokosowego, 1 łyżka posiekanej dymki, 2 łyżki oleju, 20 dag mięsa z piersi kurczaka pokrojonego w cienki plasterki, 20 dag krewetek, 1 cebula pokrojona w plasterki, 10 dag kiełków fasoli, 20 dag ugotowanej na parze zielonej fasolki, 10 arkuszy papieru ryżowego. Do przybrania: 2 łyżki sosu rybnego, 1 liść sałaty, 1 gałązka mięty, 1/4 zielonego ogórka w plasterkach, marynowana marchewka, marynowane rzodkiewki.SPOSÓB WYKONANIA: W misce wymieszać mąkę, kurkumę oraz wodę. Dodać szczyptę soli, mleczko kokosowe oraz dymkę. Wymieszać na gładkie ciasto. Na patelni rozgrzać olej. Dodać kurczaka, krewetki oraz cebulę. Smażyć mieszając 3 minuty. Na podsmażone mięso, krewetki i cebulę wylać przygotowane wcześniej ciasto. Na wierzchu ułożyć kiełki i fasolkę. Przykryć i smażyć 5 minut aż naleśnik będzie lekko chrupiący. Złożyć na pół i dosmażać jeszcze 5 minut. Placek pokroić na porcje. Na namoczone arkusze papieru ryżowego układać kawałki placka, trochę warzyw i zwijać. Maczać w sosie rybnym i podawać. 