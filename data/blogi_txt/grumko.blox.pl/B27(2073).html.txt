Jedna z najpyszniejszych pieczeni, jakie mieliśmy okazję kiedykolwiek upiec! Świetnie pasuje do niej sos o delikatnym smaku curry. Przepis pochodzi z książki z serii Lubię gotować pt. "Mięsa na święta i na co dzień". Rolada wieprzowa z sosem curry SKŁADNIKI: 1,5 kg mięsa wieprzowego bez kości (od szynki), sól. Farsz: 20 dag mielonego mięsa wieprzowego, 15 dag chudego surowego boczku, 2 jajka, 10 dag pieczarek, 1 cebula ( 5 dag ), 3 łyżki bułki tartej, 2 łyżeczki masła, 1/4 łyżeczki mielonego zielonego pieprzu, sól. Sos: 5 dag masła, 2 płaskie łyżki mąki pszennej, 1 i pół szklanki mleka, 1 łyżeczka łagodnej przyprawy curry, 1 łyżeczka soku z cytryny, 1/4 łyżeczki białego mielonego pieprzu. sól.SPOSÓB WYKONANIA: Mięso umyć, rozciąć wzdłuż dłuższego boku, nie docinając do końca, tak aby po rozłożeniu powstał duży, cienki płat, lekko rozbić, posolić i odłożyć. Przygotować farsz: pieczarki oczyścić, opłukać, pokroić w plasterki i dusić 3 - 4 minuty na maśle. Boczek pokroić w kostkę i smażyć 3 minuty na rozgrzanej patelni. Cebulę obrać i posiekać. Do mielonego mięsa dodać pozostałe składniki i wyrobić na jednolitą masę. Na płacie mięsa rozłożyć farsz; zwinąć roladę. Mięso naciąć na wierzchu w ukośną kratkę, obwiązać nicią bawełnianą i owinąć folią aluminiową, zostawiając mały otwór, aby mogła wydobywać się para. Piec około 1 godziny w piekarniku nagrzanym do temperatury 200 C. Następnie odwinąć folię i piec roladę około 15 minut, aż się zrumieni, po czym odstawić w ciepłe miejsce. Przygotować sos: w rondelku roztopić masło, dodać mąkę, wymieszać i podsmażyć na złoty kolor. Zasmażkę rozprowadzić zimnym mlekiem, a następnie zagotować, stale mieszając i dalej gotować na małym ogniu przez 3 minuty. Sos doprawić solą, pieprzem, przyprawą curry i sokiem z cytryny. Roladę podawać pokrojoną w plastry. Sos podawać w osobnym naczyniu. 