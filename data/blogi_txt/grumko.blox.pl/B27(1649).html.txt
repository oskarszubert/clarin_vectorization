To dopiero nasze pierwsze własnoręcznie przygotowane kluski z makiem. Są dosyć słodkie, ale gdy je się je zajada z mlekiem, to smakują idealnie;-) Przepis pochodzi z książeczki z serii Lubię gotować pt. "Potrawy na Święta".  SKŁADNIKI: Ciasto: 2 szklanki mąki pszennej, 1 jajko, sól. Do przygotowania klusek: 1 łyżka masła. Masa makowa: 23 dag maku, 3 szklanki mleka, 1 szklanka miodu, 15 dag rodzynek, po 5 dag posiekanych orzechów, migdałów i skórki pomarańczowej smażonej w cukrze, 4 łyżki rumu.SPOSÓB WYKONANIA: Przygotować masę makową: Mak opłukać, osączyć, zalać wrzącym mlekiem i gotować 30 minut. Następnie odcedzić, ostudzić, zemleć trzykrotnie w maszynce z sitkiem o małych otworach. Rodzynki sparzyć i osączyć. Miód rozpuścić, dodać mak i smażyć 5 minut, dodać bakalie i smażyć jeszcze 3 minuty. Na koniec wlać rum i wymieszać. Przygotować ciasto: z mąki, jajka, soli i pół szklanki wody zagnieść twarde ciasto. Ciasto rozwałkować na cienkie placki i lekko podsuszyć. Placki pokroić w pasy, ułożyć jeden na drugim i pokroić w paski o szerokości 1 cm. Kluski gotować 5 - 7 minut w posolonym wrzątku, zahartować zimną wodą, odcedzić i wymieszać z masłem, aby się nie posklejały. Następnie wymieszać z masą makową. Podawać na zimno. 