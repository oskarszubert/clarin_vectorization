Ten przepis Irena wynalazła prawie zaraz po ogłoszeniu przez Ivkę76 akcji "Malinowy zawrót głowy". Jakoś nam było z nim cały czas nie po drodze, ale w końcu udało się i mieliśmy okazję delektować się pyszną, zimną zupą malinową. Przygotowaliśmy ją wczoraj tak więc stała w lodówce dłużej niż zalecaną jedną godzinę, ale uważamy, ze dzięki temu składniki jeszcze lepiej się przegryzły i wino nie było już tak mocne jak zaraz po dodaniu do zupy. Przepis pochodzi z książeczki z serii "Lubię Gotować: Truskawki, czereśnie, maliny...". Przy okazji polecamy pyszną duńską zupę z jabłek.   SKŁADNIKI: 50 dag malin (mogą być mrożone), pół szklanki soku pomarańczowego, 3 szklanki białego wytrawnego wina, pół szklanki cukru, 1 łyżka mąki ziemniaczanej. Do przybrania pół szklanki bitej śmietany, 6 półplasterków pomarańczy.SPOSÓB WYKONANIA: Maliny opłukać (lub rozmrozić), odłożyć kilka najładniejszych, a pozostałe zagotować w 1 litrze wody i przetrzeć przez sito. Przecier malinowy połączyć z sokiem pomarańczowym oraz cukrem i zaprawić mąką ziemniaczaną. Mieszając, chwilę pogotować na małym ogniu, aż zgęstnieje. Zupę schłodzić, wlać wino, wymieszać, wstawić na godzinę do lodówki. Przed podaniem przybrać każdą porcję kleksem śmietany, maliną i półplasterkiem pomarańczy. 