Mamy ogromny sentyment do Grecji, a to pewnie dlatego, że to tam po raz pierwszy spędziliśmy nasze wspólne zagraniczne wakacje. W Grecji upodobaliśmy sobie szczególnie wyspy, bo to na nich najlepiej się czujemy, a uwielbiamy je za wspaniałe widoki, różnorodność przyrody, klimat, małe kościółki, wioski z tak wąskimi drogami, że nie mieszczą się dwa samochody oraz oczywiście kuchnię, którą bardzo lubimy i której poświęciliśmy całkiem sporo wpisów na blogu.    To właśnie podczas naszej pierwszej wizyty na Korfu poznaliśmy jak smakuje sofrito, musaka czy stifado. Wtedy też zwróciło naszą uwagę doprawianie wytrawnych dań cynamonem, co wcześniej było dla nas czymś nie do pomyślenia. Zachwycił nas też sos jajeczno – cytrynowy, którym doprawia się duszone mięsa lub zupy. Wreszcie to właśnie w Grecji mieliśmy okazję zachwycić się serem feta, który na stałe zagościł w naszej kuchni.    W sumie Grecję odwiedziliśmy do tej pory sześć razy i prawie z każdej wyprawy przywoziliśmy ze sobą książki kulinarne, dzięki czemu na przestrzeni tych wszystkich lat mieliśmy przyjemność wypróbować kilkadziesiąt greckich przepisów na zupy, mięsa, ryby czy też desery.    Jedzenie w greckim stylu bardzo nam odpowiada, więc kiedy w ofercie serwisu groupon.pl pojawiła się oferta   sieci restauracji Greco, to postanowiliśmy się tam wybrać na niedzielny obiad składający się z przystawki, dania z grilla oraz deseru.   Katowicka restauracja Greco zlokalizowana jest w Centrum Handlowym 3 Stawy. W lokalu znajduje się kilkanaście stolików, a wystrój zawiera sporo odniesień do Grecji. Krzesła są koloru niebieskiego, ściany ozdobiono zdjęciami z Grecji, a sufit oraz dobudowany balkonik oplatają sztuczne winorośle. Całość sprawia sympatyczne wrażenie szczególnie, kiedy siedzi się w głębi restauracji z dala od wszechobecnego zgiełku, który panuje w centrum handlowym.  Na początek zamówiliśmy napoje i zabraliśmy się do studiowania karty.   Co prawda grouponowe oferty zwykle dotyczą jakiegoś większego lub mniejszego fragmentu jadłospisu, ale mimo to lubimy przyjrzeć się dokładnie całemu menu, bo pozwala nam to na lepszy ogląd całości, a poza tym zawsze bierzemy pod uwagę możliwość powrotu w odwiedzane miejsce, więc wiedza o tym jakie dania znajdują się w karcie może okazać się w przyszłości przydatna.    Na przystawkę wybraliśmy smażony ser feta oraz dolmades czyli potrawę z mięsa i ryżu, która zawijana jest w liście winogron. Obie przystawki były smaczne, choć szkoda, że do smażonego sera nie podaje np. kawałków pomidora czy świeżego ogórka, co zdecydowanie ożywiło by smak dania.   Z karty dań z grilla zdecydowaliśmy się na souvlaki z polędwiczek drobiowych oraz gyros wieprzowy. Dodatkiem do obu dań była sałatka grecka z oliwkami, sos tzatziki oraz pieczone ziemniaki. Potrawy podano nam na ogromnych talerzach i zjedzenie całości zajęło nam sporo czasu. Bardzo smakował nam sos do sałatki, natomiast dla odmiany sos tzatziki, był jakiś taki mało grecki, bo zarówno mało czosnkowy i na próżno w nim było szukać kawałków ogórka.   Pierwszy deser, który próbowaliśmy to yogurti czyli jogurt naturalny z miodem i orzechami. W karcie jest on opisany słowem „wspaniały” i rzeczywiście o tym deserze można mówić tylko  samych superlatywach. Niestety nic dobrego nie możemy powiedzieć o drugim zamówionym przez nas deserze, baklawie. O ile z zewnątrz jeszcze jakoś wyglądała, to w środku była sucha i jakaś taka mdła. W smaku nie przypominała tych baklaw, które jadaliśmy podczas wakacji w Grecji.    Podsumowując: niestety nie wszystko restauracji Greco nam smakowało. W karcie dań brakowało nam popularnych w Grecji dań na bazie sosu jajeczno – cytrynowego czy też wypieków z ciasta filo z różnym nadzieniem. Na plus z pewnością wystrój i obsługa. Najbliżej nam chyba do przeczytaj w necie opinii, że Greco to sieciówka na w miarę przyzwoitym poziomie.            Więcej o naszych wypadach, wakacjach itp. na stronie: Podróże Ireny i Andrzeja 