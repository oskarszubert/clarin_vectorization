Wczoraj "śledzik", dziś Popielec, więc była okazja przygotować śledzie. To jeden z naszych ulubionych i stosunkowo często wykorzystywanych przepisów, a pochodzi on z książeczki z serii Lubię Gotować - nr 9/98: Potrawy wigilijne.    SKŁADNIKI: 1 kg świeżych śledzi, 2 cebule (20dag), pół szklanki oleju. Zalewa: 1/4 szklanki octu 10-procentowego, półtorej łyżki soli, 1 liść laurowy, po pół łyżeczki pieprzu ziarnistego, ziela angielskiego i goździków.    SPOSÓB WYKONANIA: Przygotować zalewę: półtorej szklanki wody, ocet, sól i przyprawy połączyć w garnku i zagotować, a następnie pozostawić do wystygnięcia. Śledzie oczyścić, umyć, odfiletować i włożyć do zalewy na co najmniej 24 godziny (nie mogą być surowe w środku). Cebule obrać, opłukać i pokroić w talarki. Śledzie wyjąć z zalewy, osączyć i pokroić w małe kawałki. Układać w słoiku warstwami: śledzie i cebulę. Zalać olejem i pozostawić w lodówce na 2-3 dni. Śledzie można przechowywać w lodówce ok. tygodnia. 