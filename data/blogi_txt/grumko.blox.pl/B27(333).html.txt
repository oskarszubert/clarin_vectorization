Bardzo lubię połączenie ziemniaków i kapusty. Zostało mi to z czasów podstawówki kiedy dosyć często jako dodatek do ziemniaków była podawana kapusta kiszona i to do tego stopnia kwaśna, że mieszałem ją na talerzu z ziemniakami robiąc sobie puree. Dziś - po latach - jest to dla mnie obok młodych ziemniaków z sadzonym jajkiem i koperkiem, drugie takie danie do którego mam ogromny sentyment i stawiam je na równi nawet z najbardziej wyszukanymi potrawami. Do obu tych dań koniecznie jako dodatek maślanka lub kefir!   SKŁADNIKI: 50 dag ugotowanych i przeciśniętych przez praskę ziemniaków, 50 dag ugotowanej poszatkowanej białej kapusty, 2 cebule, jajka ile kto lubi, olej do smażenia, trochę kminku, sól, pieprz.    SPOSÓB WYKONANIA: Cebulę siekamy i smażymy na oleju do momentu aż zbrązowieje. Mieszamy z ziemniakami i kapustą. Doprawiamy solą, pieprzem i kminkiem. Podajemy z jajkiem sadzonym. 