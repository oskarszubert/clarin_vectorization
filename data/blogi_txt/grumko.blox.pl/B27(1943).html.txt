To ciasto upiekliśmy już jakiś czas temu i najwyższy więc czas aby się nim pochwalić;-) Ciasto jest bardzo smaczne, choć trochę gubi się w nim smak białej czekolady. Niemniej warto polecić Wam ten przepis, bo to pomysł na proste ciasto, które można upiec z innymi owocami sezonowymi np. śliwkami. Przepis pochodzi z bloga Wiosenki.  SKŁADNIKI: 200 g masła, 3 jajka w temperaturze pokojowej, 250 g mąki, 100 g zmielonych migdałów, 2/3 szklanki cukru, szklanka owoców np. jagód, 2 płaskie łyżeczki proszku do pieczenia, pół tabliczki białej czekolady, płatki migdałów, cukier puder.SPOSÓB WYKONANIA: Bardzo miękkie masło zmiksować z cukrem na puszystą masę. Dodawać kolejno jajka. Kiedy masa jest już dobrze ubita dodać mąkę, zmielone migdały, proszek do pieczenia i delikatnie wymieszać. Dodać jagody i pokrojoną w drobne kawałki czekoladę. Wymieszać. Ciasto wyłożyć do przygotowanej wcześniej formy (np. keksówki) wierzch posypać płatkami migdałów i wstawić do nagrzanego do 180 stopni piekarnika. Piec około 40 minut. Po upieczeniu obficie posypać cukrem pudrem. My przed podaniem posypaliśmy ciasto jeszcze dodatkowymi podpieczonymi płatkami migdałów. 