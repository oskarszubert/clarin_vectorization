Po japońskiej przystawce jaką niewątpliwie jest omlet rybny, polecamy Wam przekąskę w chińskim stylu. Nie bawiliśmy się w obgotowywanie skórek czy też kostek wieprzowych tylko od razu zaczęliśmy gotować piersi w bulionie. Po kilku minutach z garnka zaczął dobiegać bardzo przyjemny aromat, co niewątpliwie było dużą zasługą imbiru. Kolejnym miłym doznaniem było próbowanie bulionu już po ugotowaniu go z wódką. Zarówno ten składnik jak i imbir nadały zalewie fantastycznego posmaku. Dalej - jak widać na zdjęciu - postępowaliśmy jak w przypadku rodzimych galaretek czyli po prostu kawałki mięsa zalewaliśmy bulionem wymieszanym ze szczypiorkiem i w takiej formie serwowaliśmy kurczaka naszym gościom. Gorąco polecamy!! Przepis pochodzi z książki Katarzyny Pośpieszyńskiej "Przygoda kulinarna".  Chiny: Kurczak w galarecie SKŁADNIKI: 10 dag skórek wieprzowych lub 3 - 4 kostki wieprzowe, 3 piersi kurczaka (ok. 35 dag mięsa), 5 dag wędzonej wędliny - użyliśmy polędwicy sopockiej, 4 szklanki bulionu z mięsa i warzyw - przygotowaliśmy bulion na bazie skrzydełek , 1 łyżeczka soli, 3 cebule dymki pokrojone w kawałki, kawałek świeżego imbiru - ok. 1 cm, pół łyżeczki suszonej jarzynki, 3 łyżki czystej wódki, 2 łyżki żelatyny, 4 łyżki wody, 1 łyżka posiekanego szczypiorku.SPOSÓB WYKONANIA: Skórki lub kostki zalać 2 szklankami wody i gotować przez 10 minut. Odcedzić, przestudzić, dokładnie zeskrobać tłuszcz. Skórki lub kostki ułożyć na dnie ronda, następnie włożyć mięso kurczaka i wlać bulion. Dodać polędwicę, sól, cebulę dymkę i imbir. Zagotować, odszumować, zmniejszyć płomień, gotować na małym ogniu przez godzinę. Żelatynę zalać wodą i odstawić na 5 minut. Wódkę wlać do gotującego się mięsa, wsypać jarzynkę i dodać żelatynę. Zamieszać i gotować przez 5 minut. Zawartość rondla przecedzić. Piersi kurczaka ułożyć w głębokiej salaterce, zalać wywarem i wstawić po wystudzeniu na noc do lodówki. Każdą pierś kurczaka pokroić na 4 - 5 kawałków, galaretkę grubo posiekać i posypać nią mięso. Przybrać posiekanym szczypiorkiem. 