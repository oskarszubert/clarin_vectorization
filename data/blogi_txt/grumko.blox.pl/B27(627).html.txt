Pierwszy raz jedliśmy bigos przygotowany w taki właśnie sposób. Lata temu kolega zachwalając umiejętności kulinarne swojego ojca wspomniał, że robi on świetny bigos z dodatkiem kopytek. Było to wtedy dla mnie trochę dziwne, ale teraz kiedy trafiłem na ten przepis w książce Wery Sztabowej pt. "Krupnioki i moczka czyli gawędy o kuchni śląskiej" postanowiłem, że musimy koniecznie go wypróbować. Warto było, bo bigos bardzo nam smakował, a kopytka sprawiły, że miało się wrażenie, że danie jest zdecydowanie bardziej lekkie niż mogłaby wskazywać na to jego nazwa;-) SKŁADNIKI: 75dag łopatki wieprzowej, 2 łyżki smalcu, duża cebula, 2 ząbki czosnku, 75 dag kiszonej kapusty (lub pół na pół kiszonej i świeżej), liść laurowy, kilka ziaren ziela angielskiego, sól, pieprz, papryka, kminek, tymianek, 2 kopiaste łyżki koncentratu pomidorowego. Kopytka: 50 dag ugotowanych ziemniaków, 3 łyżki mąki pszennej, jajko, sól.   SPOSÓB WYKONANIA: Mięso pokrajać w kostkę. W rondlu stopić smalec. Obraną cebulę pokrajać w kostkę, obsmażyć na smalcu, dodać mięso i roztarte z solą ząbki czosnku. Mięso po obrumienieniu podlać wodą i dusić aż będzie miękkie. Osobno ugotować kapustę z dodatkiem liścia laurowego i ziaren ziela angielskiego. Po ugotowaniu dodać sól, pieprz, paprykę (kminku lub tymianku, jeśli ktoś lubi) oraz koncentrat pomidorowy. Kapustę połączyć z mięsem. Z podanych składników zagnieść ciasto i formować małe kopytka. Ugotować, odcedzić i wymieszać z mięsem i kapustą, wstawić na chwilę do piekarnika. Podawać bardzo gorące. 