Co prawda, to nie sezon na gołąbki, ale tak zaintrygował nas ten przepis, że postanowiliśmy je przygotować z liści młodej kapusty, która średnio się do tego nadaje, bo się lubi rwać. Jednak nasza wyjątkowa ostrożność przy zawijaniu została nagrodzona, bo w efekcie końcowym otrzymaliśmy najlepsze gołąbki jakie w życiu jedliśmy!! Z pewnością jest to zasługa wspaniałego sosu i doskonałego farszu, który nieco zmodyfikowaliśmy dodając do niego fetę. Gorąco polecamy!! Przepis pochodzi ze strony ExploreNepal.Com.   Nepal: Gołąbki po nepalskuSKŁADNIKI: 45 dag pokruszonego białego sera, pół szklanki posiekanej cebuli, pół szklanki posiekanej dymki, 1 szklanka ugotowanego ryżu, 2 łyżeczki posiekanego koperku, 1 łyżeczka pasty czosnkowej, 1 łyżeczka pasty imbirowej, 3 posiekane papryczki chili, pół łyżeczki kurkumy, 1 łyżeczka kuminu, 1 łyżeczka pieprzu, 1 łyżeczka mąki, 1 jajko, 2 łyżki rozpuszczonego masła, 1 główka kapusty, sól do smaku. Sos: 1 szklanka posiekanej cebuli, 2 ząbki czosnku, 1 cm kawałek imbiru, 1 szklanka posiekanych pomidorów, 1 łyżeczka nasion gorczycy, 1 szklanka jogurtu, 1 szklanka bulionu warzywnego, 2 łyżki klarowanego masła, 1 łyżeczka chili, pół łyżeczki lubczyku. Do przybrania 2 łyżki posiekanej dymki. SPOSÓB WYKONANIA: Wymieszać wszystkie składki oprócz kapusty oraz sosu. Schłodzić przez godzinę w lodówce. Przygotować liście kapusty jak na gołąbki. Na każdy liść nakładać 2 łyżki farszu i zawijać. Gołąbki gotować na parze przez 8 - 10 minut. Przygotować sos. Na rozgrzane masło wrzucić nasiona gorczycy. Dodać cebulę i smażyć do zbrązowienia. Dodać czosnek, imbir, chili i smażyć przez minutę. Dodać pomidory, bulion, lubczyk, sól i pieprz. Gotować do zgęstnienia ok. 15 minut. Do sosu włożyć gołąbki i dusić 10 minut. My nasze gołąbki zapiekliśmy kilka minut w piekarniku. Przybrać dymką i podawać np. z chlebkami roti. 