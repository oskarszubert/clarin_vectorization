Makaron soba zwykle pojawia się w przepisach jako ciepły dodatek do różnego rodzaju sosów oraz zup. Nas tym razem zainteresował przepis w którym soba jest głównym składnikiem sałatki podawanej po schłodzeniu. Całość smakuje fajnie, choć jest stosunkowo ostra i to nawet pomimo tego, że pastę chili zastąpiliśmy papką, która powstała ze zmiksowania kawałka słodkiej czerwonej papryki z papryczką chili w proporcji 1:1. Przepis pochodzi ze strony AsiaRecipe.Com.   Japonia: Makaron soba na zimno SKŁADNIKI: 45 dag makaronu soba, pół dużej czerwonej papryki pokrojonej w słupki, 3 łodygi selera naciowego pokrojonego w plasterki, 3 zielone cebulki pokrojone w plasterki, 2 łyżki oleju, 2 łyżki oleju sezamowego, 2 łyżki czerwonego octu winnego, 2 łyżki + 2 łyżeczki sosu sojowego, 2 łyżki + 2 łyżeczki cukru, 2 łyżki plus 2 łyżeczki pasty chili. SPOSÓB WYKONANIA: Ugotowany i ostudzony makaron wymieszać z papryką, selerem i cebulką. Przygotować sos: wymieszać olej, olej sezamowy, ocet, sos sojowy, cukier oraz pastę chili. Sosem polać makaron. Wymieszać. Schłodzić przed podaniem. 