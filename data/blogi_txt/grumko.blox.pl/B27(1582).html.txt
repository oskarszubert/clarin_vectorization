Jeszcze kilka lat temu pytani o ulubione zupy odpowiadaliśmy, że są to przede wszystkim te gotowane z warzyw strączkowych takich jak groch czy fasola. Do dziś bardzo lubimy gęste i zawiesiste zupy, ale min. dzięki naszym kulinarnym podróżom zauważyliśmy, że najczęściej miło wspominamy i z największą ochotą powracamy do zup, które składają się tylko z kilku niewyszukanych składników. Uwielbiamy zupę chlebową, szczawiową, zupy czosnkowe np. kastylijską, zupę z jabłek, z botwinki, a wczoraj do tego zestawu dołączyła zupa kminkowa. Co prawda nie udało nam się kupić kaszy krakowskiej i przygotować z niej kluseczek, ale dodana przez nas - usmażona wcześniej na maśle - kasza gryczana świetnie pasowała do pozostałych składników zupy. Polecamy!! Przepis pochodzi z serwisu Małopolski Smak.Przy okazji przepisu na zupę przypominamy Wam o trwającym do 15 listopada br. konkursie który jest częścią nowego projektu marki Winiary pt. "Zupy to nasza specjalność!". Aby wziąć w nim udział wystarczy umieścić na stronie konkursowej przepis na jeden z zadanych tematów, którymi są: "Zaproponuj pyszną zupę z Twojego regionu" lub "Zaproponuj swoją ulubiona zupę". Nagrodami w konkursie są blendery marki Philips oraz zestawy produktów Winiary. Serdecznie zapraszamy;-)   SKŁADNIKI: Zupa: 4 łyżki kminku, 2 litry wywaru z cielęciny, 2 szklanki mleka, 1 szklanka wody, sól, czarny pieprz. Kluski: 6 - 7 łyżek kaszy krakowskiej, łyżeczka masła, łyżka posiekanego koperku, szklanka wody.SPOSÓB WYKONANIA: Kminek zalać wodą z mlekiem, gotować na małym ogniu min. 30 minut. Przecedzić, wygotowany kminek wyrzucić, smak kminkowy połączyć z wywarem cielęcym, doprawić do smaku solą i świeżo zmielonym pieprzem. W rondlu zagotować wodę z łyżeczką masła i solą. Wsypać kaszę i gotować na małym ogniu przez 10 minut często mieszając. Dodać drobno posiekany koperek, wymieszać, całość wylać na zmoczoną deskę. Masa powinna mieć konsystencję śmietany. Zmoczonym nożem lub szpatułką uformować prostokąt grubości palca i zostawić do zastygnięcia. Gdy wystygnie nożem wyciąć kwadratowe kluski. Po przełożeniu na talerz zalać bardzo gorącą zupą. 