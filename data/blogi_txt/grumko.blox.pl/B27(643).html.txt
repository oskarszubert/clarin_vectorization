Jedliśmy te jajka na obiad, ale z powodzeniem można je zaserwować jako solidne, energetyczne śniadanko;-) Bardzo nam smakowały, a to za sprawą masy bułczanej o lekko wyczuwalnym posmaku wątróbki i która dzięki rodzynkom jest lekko słodka. Generalnie to danie zapiekaliśmy w kokilkach. Jednak żebyście mogli zobaczyć to co jest w środku to jedną porcję przygotowaliśmy w takim metalowym kółku do wycinania ciastek lub pierogów i zapiekaliśmy trochę dłużej od pozostałych. Przepis pochodzi ze strony kuchnia.kisa.pl.   SKŁADNIKI: 8 jaj, 2 - 3 łyżki tłuszczu, 100 g wątróbki z drobiu, kilka rodzynek, 2 bułki, natka pietruszki, mleko, łyżka tłuszczu do wątróbki, sól i pieprz do smaku, 50 g żółtego sera.    SPOSÓB WYKONANIA: Wątróbkę opłukać, obrać z błon, pokroić w plastry, usmażyć, zemleć razem z namoczoną w mleku i odciśniętą bułką, połączyć z opłukanymi rodzynkami i posiekaną natką pietruszki, doprawić. Przełożyć do naczyń wysmarowanych tłuszczem, wbić ostrożnie jaja, posypać przyprawami i startym serem. Piec w gorącym piekarniku, aż białko się zetnie. 