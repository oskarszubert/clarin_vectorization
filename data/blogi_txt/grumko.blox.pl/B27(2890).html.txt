Ogrodzieniec wraz ze swoimi atrakcjami już od dłuższego czasu znajdował się na naszej długiej liście z pomysłami na weekendowe wypady. Jakoś ciągle było nam nie po drodze, tym bardziej, że okres wakacyjny w ogóle nie wchodził w rachubę, a to z uwagi na fakt, że w tym czasie ruiny średniowiecznego zamku są oblegane przez turystów.    Trzy tygodnie temu skontaktowała się z nami Gosia z portalu „Uroda i Zdrowie” z propozycją wzięcia udziału w akcji „Blogerzy Smakują” w ramach, której gotujące i piszące o jedzeniu osoby odwiedzają wybrane restauracje, a następnie swoimi wrażeniami z degustacji dzielą się w formie wpisów na blogach.    Ci co odwiedzają nas regularnie doskonale wiedzą, że nasze dwie największe pasje to gotowanie i podróżowanie. Dlatego też łatwo można wyobrazić sobie naszą radość, kiedy to wśród zaproponowanych nam lokali znalazła    restauracja   Hotelu Poziom 511, który położony jest bardzo blisko ruin średniowiecznego zamku w Ogrodzieńcu.    Do Ogrodzieńca przyjechaliśmy przed południem. W kasie znajdującej się u podnóża zamku zakupiliśmy bilety, w których cenę wliczone było zarówno zwiedzanie ruin    Zamku w Ogrodzieńcu, jak również Grodu na Górze Birów. Istnieje jeszcze opcja zakupu biletu z możliwością zwiedzania Parku Miniatur, ale po naszej wizycie w podobnym parku w Częstochowie, postanowiliśmy omijać szerokim łukiem tego typu atrakcje.    Zanim weszliśmy na zamkowy dziedziniec, zboczyliśmy nieco z głównej trasy i odwiedziliśmy Salę Tortur.       Później weszliśmy do środka Zamku, który wewnątrz wydał nam się nieco mniejszy niż sobie to wyobrażaliśmy.         Po krętych schodach wspinaliśmy się na różne poziomy Zamku i odwiedzaliśmy pomieszczenia, które kiedyś były np. sypialnią czy biblioteką.    Wstąpiliśmy również do Muzeum, w którym znajduje się min. duża makieta, która daje doskonały ogląd tego jak Zamek wyglądał w czasach swojej świetności.  W Zbrojowni oglądaliśmy stroje i przedmioty pochodzące z różnych epok – od średniowiecza do czasów II wojny światowej.    Po wyjściu z Zamku od strony dziedzińca rycerskiego mogliśmy podziwiać budowlę od zewnątrz. Zanim wróciliśmy do głównego wejścia, wspięliśmy się ścieżką nieco wyżej, gdzie spotkaliśmy miłośników wspinaczek górskich oraz trafiliśmy na malowniczą skałę, która choć nazywana jest Sfinksem, to naszym zdaniem wyglądem w ogóle nie przypomina egipskiego zabytku.        Niedaleko Zamku w Ogrodzieńcu znajduje się Gród na Górze Birów   - otwarta w 2008 roku rekonstrukcja grodziska średniowiecznego.   Dojazd samochodem spod Zamku zajmuje kilka minut, a ostatnie 500 metrów pokonuje się idąc szutrową drogą przez las.     Mieliśmy to szczęście, że pogoda tego dnia dopisała i dzięki temu mogliśmy podziwiać jesień, która dotarła już również do lasu.        Po kilkunastominutowym spacerze dotarliśmy do podnóża grodu. Do pokonania pozostały nam już tylko niezbyt przyjazne schody. Tak się fajnie złożyło, że byliśmy jedynymi gośćmi na górze, więc mogliśmy spokojnie spacerować po palisadzie, oglądać zgromadzone eksponaty, cieszyć się przyrodą i widokami. Na górze Birów po raz kolejny trafiliśmy na miłośników wspinaczek po skałkach.               Ponieważ mieliśmy jeszcze całkiem sporo czasu do umówionego spotkania w Hotelu Poziom 511, więc nie spieszyliśmy się z zejściem na dół i wygrzewaliśmy się w promieniach październikowego słońca.    Wracając przez las zabraliśmy ze sobą na pamiątkę kilka kolorowych liści, a później pojechaliśmy do Hotelu Poziom 511.          Poziom 511 Design Hotel   Spa mieści się   niecały kilometr za Zamkiem w Ogrodzieńcu. Dojazd jest bardzo prosty i bardzo   malowniczy, a szczególnie ostatni etap, kiedy skręca się dookoła wysokiej skały.         Ponieważ do naszego spotkania z Panem Markiem – kierownikiem gastronomii -  pozostało nam jeszcze trochę czasu, to wykorzystaliśmy go na przyjrzenie się obiektowi z zewnątrz. Pozytywne wrażenie wywarło na nas ładne wkomponowanie budynków w znajdujące się w bezpośrednim pobliżu skały wapienne oraz bardzo dużo zieleni dookoła.  Wszystko jest ładnie zadbane i pomysłowo urządzone, nie dziwi więc fakt, że obiekt pomimo tego, że pojawił się na hotelarskiej mapie Polski stosunkowo niedawno, to już otrzymał kilka prestiżowych wyróżnień min. zajął 1. miejsce w organizowanym przez redakcję miesięcznika „Hotelarz” konkursie „Hotel z Pomysłem”.      W restauracji spotkaliśmy się z Panem Markiem, a chwilę później dołączył do nas szef kuchni Pan Paweł Pyra, który zarządza kuchnią w Poziomie 511 dopiero od kilku tygodni. Właśnie trwają prace nad przygotowaniem nowej karty i było nam niezmiernie miło, że jako jedni z pierwszych mieliśmy okazję spróbować kilku dań, które się w niej znajdą.      Na pierwszą przystawkę zaserwowano nam carpaccio z bizona z rukolą oraz cebulkami lampascioni, a dodatek stanowiła grzanka i masełko ziołowe. Była to dla nas nowość, ponieważ nigdy wcześniej mięsa z bizona nie próbowaliśmy, a pierwsze na co zwróciliśmy uwagę, to delikatność i naturalna słoność mięsa. Pycha!        Na drugą przystawkę podano nam cappuccino z leśnych grzybów z dodatkiem jadalnych kwiatów. Już sam zapach zapowiadał, że będziemy mieli do czynienia z czymś wyjątkowym i nie zawiedliśmy się. Pod pianką „znaleźliśmy” zupę o mocnym grzybowym smaku, która była dla na świetnym zwieńczeniem naszego jesiennego spaceru na górę Birów.          Główne danie okazało się kolejnym majstersztykiem! Podano nam kaczkę w malinach, którą przygotowano metodą sous vide czyli poprzez długie, próżniowe gotowanie w szczelnie zamkniętym woreczku plastikowym. Kaczka zaserwowana została z dodatkiem kapusty bok choy, chrzanu wasabi, gratin z ziemniaków oraz mikro bazylii.         Deser był nie tylko obłędnie czekoladowy, ale i widowiskowy. „Chocoland mon amour” nazywa się również deserem, który „znika”, a dzieje się to pod wpływem polania go gorącą czekoladą. Na szczęście deser jednak nie znika, a tylko rozpuszcza się i mogliśmy się delektować jego wspaniałym smakiem!      Podczas posiłku trudno było nie zauważyć  obecności świeżych ziół w potrawach, a dodatek jadalnych elementów kwiatowych stanowił nie tylko ozdobę, ale doskonale komponował się ze smakiem dań. Zwróciliśmy też uwagę na dbałość o szczegóły ułożenia potraw na talerzach – każde danie tworzyło autorską kompozycję.    Po posiłku mieliśmy przyjemność podzielić się swoimi wrażeniami z szefem kuchni - Panem Pawłem, który opowiadał nam min. o technikach, które wykorzystuje podczas przygotowywania swoich autorskich dań, dzielił się planami związanymi ze swą pracą w restauracji Hotelu Poziom 511. Zauważyliśmy, jak wielką pasją jest dla niego gotowanie i jak wielką wagę przykłada do jakości produktów. Dowiedzieliśmy się m.in., że chcąc podawać gościom zawsze świeże pieczywo   wysokiej jakości, zamierza sprowadzać mąką z drugiego końca kraju i wypiekać chleb na miejscu.    Na koniec była jeszcze kawa no i trzeba było wracać do domu kończąc tym samym   tak przyjemnie spędzony dzień…          Więcej o naszych wypadach, wakacjach itp. na stronie:      Podróże Ireny i Andrzeja 