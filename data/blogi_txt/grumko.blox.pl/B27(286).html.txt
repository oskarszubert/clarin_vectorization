Nie było łatwo z tymi rożkami: ciasto ciężko się wyrabiało i formowało. Przygotowałem nawet szablon trójkąta do wycinania, ale na nic się to zdało, więc ciąłem tak jak masa na to pozwalała. Na całe szczęście po upieczeniu humor nam się poprawił, bo rożki wyszły bardzo smaczne, a ich degustacja wynagrodziła nam wcześniejsze problemy "techniczne". Przepis pochodzi ze strony kuchnia.486.pl.    SKŁADNIKI: 400 g serka homogenizowanego, 2 jajka, 8 łyżek oleju z kiełków, 500 g mąki, 3 łyżeczki proszku do pieczenia, 1 łyżeczka soli, 200 g kiełbasy salami, 3 łyżki kaparów, 150 g startej goudy, 3-4 łyżki keczupu, 2 żółtka, 4 łyżki mleka, mak, sezam.    SPOSÓB WYKONANIA: Serek wymieszać z jajkami i olejem. Mąkę wymieszać z proszkiem do pieczenia i solą, mieszając porcjami dodawać do masy serowej. Ciasto przykryć i odstawić na 30 minut. Piekarnik rozgrzać do 180°C. Salami pokroić w małą kostkę. Kapary posiekać. Salami wymieszać z kaparami, goudą i keczupem. Ciasto rozwałkować na placek grub. 2 mm i wykroić trójkąty o boku długości 8 cm. Na środek każdego trójkąta wyłożyć porcję nadzienia. Trójkąty zrolować, uformować rożki, ułożyć na blasze. Żółtka wymieszać z mlekiem, posmarować rożki, posypać makiem i sezamem, piec ok. 20 minut. 