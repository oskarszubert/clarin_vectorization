W Danii oprócz dobrze nam znanych zup typu kartoflanka, kapuśniak czy grochowa można trafić na ciekawostki w stylu zupa czekoladowa, rumowa czy też pomarańczowa. Ja wybrałem dla nas zupę z jabłek i był to doskonały wybór. Za rekomendację niech posłuży fakt, że po zjedzeniu jednego garnka zupy Irena od razu ugotowała kolejny i podjadamy ją sobie wieczorami zamiast np. czekolady;-) Przepis na Ablesuppe pochodzi ze strony Christian's Danish Recipes.   SKŁADNIKI: Proporcje dla 6 osób: 45 dag jabłek, 5 goździków, 180 ml wody, 1 łyżeczka soku z cytryny, 2 szklanki białego wina, 1 kawałek cynamonu, 2 łyżki mąki kukurydzianej, 1 łyżeczka przyprawy curry, 1 szklanka śmietany kremówki, 3 łyżki cukru, 1 łyżka masła, 1/8 łyżeczki soli. SPOSÓB WYKONANIA: Dusić przez 30 minut w wodzie na małym ogniu skórki z jabłek, goździki i cynamon. Obrane połówki jabłek skropić sokiem z cytryny. Ugotowany wywar przecedzić. Dodać kawałki jabłek i wino. Dusić 30 minut. Zmiksować dodając mąkę kukurydzianą i przyprawę curry. Przełożyć do garnka. Dodać śmietanę, cukier, masło i sól. Gotować na średnim ogniu, aż całość zgęstnieje. Zupę podawać ciepłą. 