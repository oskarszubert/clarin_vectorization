To dopiero drugie - po greckim chlebie z oliwkami - pieczywo w naszym wykonaniu. Tym razem zdecydowaliśmy się na popularne u nas na Śląsku kajzerki. Bułeczki są pyszne i chętnie do nich jeszcze nie raz wrócimy. Przepis można znaleźć na wielu blogach, a jako pierwsza podała go u siebie Evenka - Arabeska. Szczególne podziękowania dla Atiny_bc za pomoc przy przeliczaniu ilości drożdży instant na świeże. Dziękuję;-) SKŁADNIKI: 3 szklanki mąki, 3/4 szklanki letniej wody, 1,5 łyżeczki drożdży instant lub 12,5 g świeżych, 1,5 łyżeczki cukru, 1 łyżeczka soli, 1 jajko, 2 łyżki masła.    SPOSÓB WYKONANIA: Wszystkie składniki wymieszać w misce i wyrobić aż ciasto będzie odstawać od ścianek naczynia. Od tego momentu wyrabiać przez 5 minut, następnie zostawić, aby "odpoczęło" przez ok. 10 minut, potem ponownie wyrabiać przez ok. 5 minut. Ciasto powinno być elastyczne , o konsystencji plasteliny. Przełożyć do lekko posmarowanej oliwą miski i zostawić do wyrośnięcia na godzinę. Wyrośnięte ciasto podzielić na 8 części, z każdej uformować kulkę, lekko spłaszczyć, na górze naciąć krzyżyk, ułożyć na blasze, przykryć i zostawić do wyrośnięcia na 45 minut (ale nie dłużej). Piec w nagrzanym do 225° C piekarniku przez 15-17 minut. 