Kurczak koronacyjny to połączenie w formie sałatki zimnego, ugotowanego kurczaka, ziół, przypraw oraz sosu opartego na bazie majonezu. Po raz pierwszy został podany podczas koronacji Elżbiety II na królową Anglii w 1953 r. i stąd wywodzi się jego nazwa. Nie dziwimy się, że na przestrzeni lat danie to zyskało dużą popularność, bo zasługuje na nią jak najbardziej. Sałatka jest po prostu fantastyczna i gorąco zachęcamy do jej wypróbowania!! Przepis na Coronation Chicken pochodzi ze strony Piece of cake.   SKŁADNIKI: 1 duży kurczak, listek laurowy, 6 ziaren ziela angielskiego, 6 ziaren czarnego pieprzu duża cebula, mała cebula, olej słonecznikowy, 2 łyżki łagodnego proszku curry, 3 łyżki chutneyu z mango, łyżka pasty pomidorowej, sok z 1 cytryny, szklanka majonezu, pół szklanki gęstego naturalnego jogurtu, dojrzałe mango, garść listków świeżej kolendry, sałata i świeży ogórek (do podania) .SPOSÓB WYKONANIA: Kurczaka starannie myjemy w zimnej wodzie i wkładamy do dużego garnka. Zalewamy zimną wodą, dodajemy listek laurowy, ziele angielskie i pieprz. Dużą cebulę obieramy z łupinki, grubo siekamy i dodajemy do kurczaka. Dosypujemy płaską łyżkę soli i stawiamy garnek na dużym ogniu. Doprowadzamy do wrzenia, po czym tak zmniejszamy ogień, żeby rosół sobie lekko pykał. Gotujemy kuraka przez półtorej godziny, aż będzie miękki, zaś sok wypływający z mięsa po nakłuciu będzie przeźroczysty, nie zaś różowy. Studzimy kurczaka w rosole. Małą cebulę obieramy z łupinki i drobno siekamy. Na patelni rozgrzewamy łyżkę oleju. Wrzucamy cebulkę i smażymy na małym ogniu, aż zmięknie i zrobi się przezroczysta. Dodajemy curry, mieszamy i smażymy pół minuty. Wlewamy pół szklanki rosołu spod kurczaka, dodajemy chutney, pastę pomidorową i sok z cytryny. Gotujemy na średnim ogniu przez 10 minut. Studzimy. Zimny płyn mieszamy starannie z majonezem i jogurtem, doprawiamy do smaku. Mango obieramy ze skórki, usuwamy pestkę. Miąższ kroimy w kostkę. Z zimnego kurczaka zdejmujemy skórę i usuwamy kości. Mięso dzielimy na spore kawałki. Mango, kurczaka i kolendrę dodajemy do sosu i starannie mieszamy. Duży półmisek wykładamy liśćmi mieszanych gatunków sałat. Na sałacie kładziemy kurczaka w sosie i ozdabiamy plasterkami świeżego ogórka. My przed podaniem schłodziliśmy sałatkę w lodówce przez ok. 24 godziny i była jeszcze lepsza niż zaraz po przygotowaniu. 