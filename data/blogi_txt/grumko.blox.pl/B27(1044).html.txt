Pieczarki przygotowane w ten sposób stanowiły dodatek do naszych dzisiejszych śniadaniowych tostów z czosnkiem i serem. Ponieważ w smaku są bardzo przyjemnie zamarynowane to można je również podać np. zamiast ogórka kiszonego do smażonej wątróbki z ziemniakami lub innych tego typu dań. Przepis na "Funghi Insaporiti" pochodzi z książki "Kuchnia włoska" Wydawnictwa Bellona.   SKŁADNIKI: 600 g pieczarek, 4 zmielone ząbki czosnku, pół szklanki (125ml) oliwy z oliwek, 1 liść laurowy, 2 goździki, 10 ziaren czarnego pieprzu, 1/3 szklanki (90ml) wytrawnego białego wina, sok z 1 cytryny, szczypta soli. SPOSÓB WYKONANIA: Oczyść pieczarki, umyj i pokrój w plasterki. Przez 2 - 3 minuty podsmażaj na patelni czosnek z oliwą. Dodaj pieczarki, liść laurowy, goździki i ziarna pieprzu. Smaż przez kilka minut na dużym ogniu, po czym dodaj wino, sok z cytryny i sól. Przykryj patelnię i duś na średnim ogniu. Przełóż pieczarki na półmisek i podawaj ze świeżym pieczywem lub grzankami. 