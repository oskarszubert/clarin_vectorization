Do tej pory wydawało nam się, że pod pojęciem "szałot śląski" ukrywa się bardzo popularna - chyba nawet w całym kraju - sałatka jarzynowa. Okazuje się, że takie nasze wspólne zabawy kulinarne mają również charakter edukacyjny i dzięki temu mieliśmy okazję zrewidować nasz pogląd;-) W planach szałot miał być na dwa razy, ale tak nam zasmakował, że zjedliśmy go w całości na jedno posiedzenie;-) Przepis pochodzi z książki Wery Sztabowej "Krupnioki i moczka czyli gawędy o kuchni śląskiej". SKŁADNIKI: 75 dag ziemniaków, łyżeczka kminku, 2 słone śledzie, 2 kiszone ogórki, duża cebula, sól, pieprz, ocet lub woda z ogórków, 10 dag słoniny lub boczku.   SPOSÓB WYKONANIA: Ziemniaki umyć i ugotować w łupinach, dodając do gotowania łyżeczkę kminku. Zdjąć skórkę pokrajać w grubą kostkę. Śledzie wymoczyć, oczyścić ze skóry i ości, pokrajać w drobne paseczki. Kiszone ogórki obrać ze skórki, pokrajać w kostkę, to samo uczynić z cebulą. Wszystko razem wymieszać, doprawić solą, pieprzem i octem. Na końcu skroić w drobną kostkę słoninę lub boczek, wysmażyć na patelni, polać sałatkę i ostrożnie wymieszać. Szałot śląski  podaje się do gorącej kiełbasy z musztardą. 