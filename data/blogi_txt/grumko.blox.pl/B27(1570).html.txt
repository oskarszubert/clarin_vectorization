Ropa Vieja - dosłownie "stare ubrania" - to danie wywodzące się z Wysp Kanaryjskich, ale popularne również min. na Kubie, Dominikanie i w Meksyku. Generalnie jest to potrawa przygotowywana z rozdrobnionego mięsa wołowego z dodatkiem pomidorów. Istnieje wiele teorii na temat pochodzenia tego dania, a jedna z nich mówi o biednym człowieku, który nie miał czym nakarmić swojej rodziny, więc pociął w cienkie kawałki stare ubrania. Włożył w to tyle miłości, że strzępki ubrań zamieniły się w pyszny gulasz wołowy. My do przygotowania naszej wersji użyliśmy rostbefu, który po ugotowaniu pokroiliśmy na kawałki. Wraz z dodatkami wyszła całkiem fajna sałatka, którą zjedliśmy ze smakiem. Przepis pochodzi z książki Marleny Spieler "What's Cooking: Mexican".  Meksyk: Ropa Vieja SKŁADNIKI: 1,5 kg befsztyku lub wołowiny na gulasz, wywar wołowy, 1 pokrojona w plasterki marchewka, 10 ząbków czosnku pokrojonych plasterki, 2 łyżki oleju roślinnego, 2 pokrojone w cienkie plasterki cebule, 3 - 4 łagodne świeże zielone chili, podgrzane pszenne tortille do podania. Do dekoracji sałatki: 3 pokrojone w kostkę dojrzałe pomidory, 8 - 10 pokrojonych w kostkę rzodkiewek, 3 - 4 łyżki posiekanej kolendry, 4 - 5 posiekanych cebulek dymek, 1 - 2 limonki pokrojone na cząstki.SPOSÓB WYKONANIA: Mięso zalać wywarem. Dodać marchewkę i połowę czosnku. Doprawić solą i pieprzem. Przykryć i gotować do miękkości mięsa ok. 2 godzin. Zostawić do ostygnięcia. Wyjąć i rozdrobnić widelcem. Rozgrzać olej. Na patelnię wrzucić pozostały czosnek, cebulę i chili. Smażyć do przyrumienienia. Zdjąć z patelni. Na patelnię włożyć mięso i smażyć do zbrązowienia. Przełożyć na talerz. Na mięsie ułożyć podsmażoną cebulę. Dookoła ułożyć pomidory, rzodkiewki, kolendrę, dymkę i kawałki limonki. Podawać z tortillami. 