Causa de atun to rolada z puree ziemniaczanego, którą faszeruje się tuńczykiem, a następnie podaje na zimno. Ponieważ uformowaliśmy nieco za gruby prostokąt z ziemniaków, to mieliśmy potem mały problem z ich zrolowaniem. Zdecydowanie łatwiej jest podzielić puree na dwie części i uformować z niech placki o tej samej wielkości. Następnie wystarczy jeden placek posmarować nadzieniem, przykryć drugim, docisnąć i gotowe. Widzieliśmy takie wersje causy na zdjęciach i na pewno skorzystamy z tego sposobu na jesieni, kiedy to planujemy przygotować causę z nadzieniem z kurczaka. To bardzo smaczne danie i na pewno zasługuje na powtórkę w trochę innej wersji. Przepis pochodzi z książki The Exotic Kitchens of Peru/Copeland Marks 1999.  Peru: Causa de atunSKŁADNIKI: 1 kg ziemniaków, 1/4 szklanki oleju, 2 limonki, 1 łyżka mielonej lub zmiksowanej żółtej papryki lub chili, 2 puszki tuńczyka w oleju, pół posiekanej czerwonej cebuli, 2 pomidory posiekane w kostkę, 2 awokado pokrojone w plasterki, 2 szklanki majonezu - dodaliśmy jedną szklankę, natka do dekoracji, czarne oliwki, 2 jajka na twardo, sól, pieprz. SPOSÓB WYKONANIA: Ugotować ziemniaki w osolonej wodzie. Obrać i przecisnąć przez praskę. Dodać sól, pieprz, sok z limonki, paprykę oraz olej. Wyrobić na gładką masę. Tuńczyka wymieszać z majonezem i posiekaną cebulą. Wyłożyć masę ziemniaczaną na folii formując prostokąt. Wyłożyć masę z tuńczyka. Dodać pomidory, plasterki awokado i całość zrolować. Wstawić na godzinę do lodówki. Odwinąć z foli i przybrać natką, posiekanymi oliwkami, plasterkami jajek. 