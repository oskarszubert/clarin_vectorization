To było nasze pierwsze spotkanie z galangalem, który wyglądem i smakiem przypomina imbir. To właśnie galangal i trawa cytrynowa sprawiły, że danie jest bardzo orzeźwiające, a za resztę przyjemnych doznań podczas jedzenia odpowiada mleczko kokosowe;-) Przepis pochodzi ze strony AsiaRecipe.Com. Laos: Ryba w kremie kokosowym SKŁADNIKI: 50 dag filetów rybnych, 2 duże suszone papryczki chili, 5 ząbków czosnku, 3 świeże listki limonki, 1 kawałek galangalu lub 1 łyżeczka suszonego - dodaliśmy mielony galangal, 2 posiekane łodygi trawy cytrynowej lub 2 kawałki skórki z limonki - dodaliśmy mieloną trawę cytrynową, 1 szklanka gęstego mleczka kokosowego, 3 szklanki zwykłego mleczka kokosowego, 1 łyżka sosu rybnego, 2 łyżki posiekanych, a wcześniej uprażonych orzeszków ziemnych, gałązki świeżej bazylii, 5 - 6 małych suszonych papryczek chili, olej do smażenia.SPOSÓB WYKONANIA: Umytą rybę podzielić na porcje. Oczyścić z pestek dużą suszoną papryczkę chili i namoczyć ją na 10 minut w gorącej wodzie. Osączyć i zmiksować na pastę z trawą cytrynową, galangalem, listkami limonki i czosnkiem. Podgrzewać na małym ogniu gęste mleczko, aż zacznie się z niego wydzielać tłuszcz - zajmie to ok. 10 - 15 minut. Dodać pastę i przesmażyć. Dodać kawałki ryby, wlać zwykłe mleczko kokosowe i sos rybny. Gotować całość na małym ogniu przez 10 minut. Pod koniec gotowania dodać orzeszki. Podawać z gałązkami bazylii i małymi suszonymi papryczkami chili, które wcześniej chwilę przesmażamy na oleju. 