Przejeżdżając w drodze powrotnej z Hiszpanii przez Francję zatrzymaliśmy w księstwie Monako. To co prawda odrębne państwo - miasto, ale ponieważ w całości leży na terytorium Francji to postanowiliśmy o tej wizycie wspomnieć. Generalnie wolimy miejsca bardziej skromne i spokojne, ale w przypadku Monako hałas i na każdym kroku wszechobecny przepych nawet nas nie raził i co by nie powiedzieć miało to również swój urok;-) Poddaliśmy się więc chwili i nawet pozwoliliśmy sobie na nie najtańszy obiad z butelką wina w tle;-) Jeszcze milej wspominamy jednak wieczór. Siedzieliśmy w parku i z ławki mieliśmy cudowny widok na całe Monako, które wspaniale wyglądało oświetlone sztucznym światłem. Do dziś uważamy, ze to jedno z naszych najmilszych wspomnień wakacyjnych.    Nasz tegotygodniowy deser to mrożony krem z bitej śmietany czyli parfait. Idealny na upał za oknem, a poza tym mocno czekoladowy i orzechowy;-) Po prostu pycha!! Przepis pochodzi z książki "Smaki Francji" Wydawnictwa Parragon. SKŁADNIKI: 175 g blanszowanych orzechów laskowych, 175 g czekolady deserowej połamanej na małe kawałeczki, 600 ml śmietanki 22 %, 3 rozdzielone jajka, 250 g cukru pudru, 1 łyżka kakao w proszku do oprószenia, 6 małych gałązek świeżej mięty do przybrania, wafle do podania.SPOSÓB WYKONANIA: Średnio rozgrzać grill. Orzechy laskowe wysypać na blachę do pieczenia i opiec na grillu przez 5 minut na złoty kolor. Odstawić do ostygnięcia zetrzeć w robocie kuchennym. Czekoladę wrzucić do żaroodpornej miski i postawić na garnku z gotującą wodą. Mieszać aż się roztopi. Odstawić na bok do wystygnięcia. Ubić śmietankę i domieszać mielone orzechy. Żółtka ucierać przez 10 minut z 3 łyżkami cukru, aż powstanie gęsta jasna masa. Białka ubić w czystej misce na niezbyt sztywną pianę. Ubijać dalej, dodając po trochu pozostały cukier, aż będzie sztywna i lśniąca. Do żółtek domieszać ostudzoną czekoladę. Następnie dodać bitą śmietanę. Połączyć z pianą z białek. Mieszaninę rozłożyć do 6 foremek nadających się do zamrażania. Przykryć folią spożywczą i zamrażać przez co najmniej 8 godzin. Na 10 minut przed podaniem przenieść parfait do lodówki, aby lekko zmiękł. Wyłożyć na 6 talerzyków deserowych, oprószyć kakao, przybrać listami mięty i podawać z waflami. 