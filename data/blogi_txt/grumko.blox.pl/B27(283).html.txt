Na ten weekend zaplanowaliśmy kokosanki. Są bardzo proste w przygotowaniu i właśnie uprzyjemniają nam popołudnio - wieczór z The Cure - został dokładnie tylko miesiąc do ich koncertu!! Przepis podaję za Dorotą - autorką bloga Moje Wypieki i równocześnie potwierdzam, że moczenie rąk w zimnej wodzie w czasie robienia kulek jest bardzo pomocne. Przypiekłem je bardziej celowo - bo były takie jakieś anemiczne - no i z wierzchu zrobiła się twarda skorupka, a w środku są mięciuśkie. SKŁADNIKI: 40 g (1/3 szklanki) mąki pszennej, szczypta soli, 225 g (3 szklanki) wiórek kokosowych, 175 ml (3/4 szklanki) mleka słodzonego z puszki, kilka kropel aromatu waniliowego    SPOSÓB WYKONANIA: Piekarnik rozgrzać do 180°C. Mąkę wymieszać z solą w misce. Dodać wiórki kokosowe, wymieszać. Wlać mleko z puszki, dodać wanilię i wszystko dokładnie wymieszać, aż do otrzymania gęstej masy. Formować małe kulki i układać na blaszce w odstępach od siebie. Można też nakładać po prostu łyżeczką, by otrzymać bardziej nieregularne kształty. Piec około 12 - 14 minut, do otrzymania złocistego koloru (uważać, by nie za mocno spiec). 