W ten weekend na deser zdecydowaliśmy się na połączenie bananów z serem oraz czekoladą. Ponieważ groszki czekoladowe są u nas trudno dostępne Dorota poradziła nam abyśmy do spodu dodali drobno posiekaną gorzką czekoladę, a brzegi tortu posypali startą w skrętki czekoladą mleczną. Ponieważ robiliśmy to po raz pierwszy, nie od razu wychodziło nam to dobrze i dlatego koniec końców cały tort został przez nas oblepiony czekoladą;-) Co do smaku całości to nam bardzo smakuje. Tort nie jest za słodki, bo co raz trafia się na kawałki gorzkiej czekolady. Jednak jeśli ktoś chciałby wersję bardziej na słodko, może spokojnie wykorzystać czekoladę mleczną. Przepis pochodzi z gazety "Życie na gorąco".    SKŁADNIKI: 12 dag masła, 15 dag cukru, 2 cukiery waniliowe, 3 jajka, 20 dag mąki, 20 dag czekoladowych groszków, 2 łyżeczki proszku do pieczenia, 3 łyżki mleka, 3 łyżki konfitury morelowej, 3 łyżeczki żelatyny, 2 banany, 50 dag twarogu, 50 dag kremówki.    SPOSÓB WYKONANIA: Masło, 10 dag cukru i cukier waniliowy utrzeć mikserem. Kolejno wbijać jajka. Mąkę połączyć z proszkiem do pieczenia. Dodawać do masy na przemian z porcjami mleka, dokładnie wymieszać. Wrzucić 10 dag groszków czekoladowych. Ciasto przełożyć do natłuszczonej formy. Piec 25 minut w temperaturze 175 stopni, wystudzić. Żelatynę rozpuścić. Banany obrać, zmiksować z cukrem waniliowym. Dodać twaróg i resztę cukru, wymieszać na gładko. Następnie połączyć z żelatyną. Wstawić na 15 minut do lodówki. Śmietanę ubić, przełożyć do tężejącej masy. Rozsmarować na wystudzonym cieście. Wstawić na 4 godziny do lodówki. Konfiturę podgrzać, posmarować boki tortu, posypać resztą drażetek.. 