Na zakończenie wątku świątecznego przepis na sernik bananowy. Tego, że nam bardzo smakował pewnie się domyślacie, więc nie będę się na ten temat rozwodził;-) Wziąłem sobie do serca sugestię Doroty i nie bawiliśmy się w pieczenie spodu tylko zrobiliśmy go w wersji ciasteczkowej, a konkretnie 175 g zmielonych Petitek wymieszaliśmy z 100 g rozpuszczonego masła i otrzymaną masą wyłożyliśmy tortownicę. Z takim spodem jest to chyba najszybszy do przygotowania sernik na świecie. Przygotowanie całości do momentu wstawienia do piekarnika zajmuje niecałe 20 minut;-) Przepis pochodzi z bloga Doroty, ale widziałem, że i Majana się tym sernikiem nie tak dawno zajadała;-)    SKŁADNIKI: Spód: 110 g mąki, 2 łyżki cukru pudru, 45 g masła, 1 żółtko, 1 łyżka zimnej wody. Masa serowa: 500 g serka twarożkowego śmietankowego, 80 g drobnego cukru, 2 łyżeczki ekstraktu z wanilii, 3 roztrzepane jajka, 1 łyżka soku z cytryny, 3 duże dojrzałe banany (1,5 szklanki rozgniecionych bananów).    SPOSÓB WYKONANIA: Wszystkie składniki zagnieść i schłodzić przez 30 minut. Po tym czasie dno tortownicy o średnicy 21 cm wyłożyć papierem do pieczenia, ciasto wgnieść w spód, ponakłuwać widelcem i piec około 15 minut w temperaturze 190oC (lub krócej, do lekkiego zbrązowienia). Banany rozgnieść lub zmiksować blenderem, dodać do reszty składników, zmiksować (nie ma potrzeby ubijania białek oddzielnie). Wlać na podpieczony spód. Piec około 1 godziny w temperaturze 180oC (można w czasie pieczenia przykryć folią od góry). Gotowy sernik jest ścięty od góry i sprężysty pośrodku (nie pieczemy do tzw. suchego patyczka). Po ostudzeniu schłodzić przez 3 godziny w lodówce lub najlepiej przez całą noc. 