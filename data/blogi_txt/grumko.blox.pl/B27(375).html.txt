Wracając wczoraj z pracy wstąpiłem do naszej osiedlowej budki rybnej i ku mojemu zdziwieniu, ale i zadowoleniu trafiłem na dostawę świeżej rybki. Oprócz śledzi były do kupienia również pstrągi, więc nie zastanawiając się długo nabyłem dwa ładne okazy. Do ich przygotowania skorzystaliśmy z przepisu pochodzącego ze strony Świat wokół kuchni. Piekliśmy je na grillu elektrycznym i bardzo nam smakowały. W sezonie grillowane na węglu drzewnym muszą być pewnie wspaniałe. Fajnie, że za oknami robi się coraz ładniej;-)    SKŁADNIKI: 4 sprawione pstrągi (po ok. 300 g), 1 ząbek czosnku, 100 g migdałów w płatkach, 125 g masła, sól, pieprz, 12 cienkich plastrów wędzonego boczku.    SPOSÓB WYKONANIA: Pstrągi opłukać pod bieżącą zimną wodą i osuszyć. Czosnek oczyścić i posiekać. 75 g migdałów w płatkach uprażyć na suchej patelni, najlepiej teflonowej, na zloty kolor. 75 g miękkiego masła wymieszać z czosnkiem i uprażonymi migdałami. Całość doprawić solą i pieprzem. Pozostałą porcję masła roztopić na patelni, dodać pozostałe migdały i dusić ok. 5 minut. Skórę pstrągów naciąć w kilku miejscach. Tuszki wypełnić masłem migdałowo-czosnkowym. Ryby posmarować roztopionym masłem wymieszanym z migdałami. Każdego pstrąga owinąć 3 plastrami boczku i piec na rozgrzanym grillu ok. 12 minut z każdej strony. W trakcie pieczenia rybę polewać masłem. 