Letni deser z malinami  SKŁADNIKI: 200 g podłużnych biszkoptów, 25 dag serka kremowego, 200 g śmietany kremówki, 1/3 szklanki drobnego cukru lub do smaku, 2 łyżki żelatyny, 30 dag malin, 1 opakowanie galaretki malinowej. Do dekoracji: uprażone płatki migdałowe, listki mięty lub melisy. SPOSÓB WYKONANIA: Żelatynę umieścić w miseczce i zalać 2 łyżkami gorącej wody, wymieszać do rozpuszczenia. Galaretkę malinową rozpuścić w 150 ml gorącej wody, wymieszać do rozpuszczenia. Spód blaszki o wymiarach ok. 20 x 20 cm lub małej tortownicy wyłożyć folią do żywności tak, żeby wystawała kilka centymetrów poza brzegi blaszki. Na spodzie wyłożyć warstwę biszkoptów i posmarować malinową galaretką. Pozostałą galaretkę wymieszać z rozpuszczoną żelatyną. Kremówkę lekko ubić, a gdy zacznie gęstnieć dodać cukier i dalej ubijać jeszcze chwilę, aż zgęstnieje. Dodać serek, ubijać aż masa stanie się jednolita, po czym dodać galaretkę. Całość zmiksować na gładką masę, dosłodzić do smaku. Delikatnie wmieszać maliny (kilka zostawić do dekoracji). Gotową masę wyłożyć na przygotowane biszkopty, starając się, by nie dotykała boków blaszki, następnie wyrównać wierzch. Deser wstawić na kilka godzin do lodówki. Przed podaniem pokroić na kawałki i udekorować płatkami migdałowymi i listkami mięty. 