Przepis na takiego łososia braliśmy pod uwagę planując świąteczny jadłospis, ale jak widzicie ostatecznie został on naszą drugą i ostatnią propozycją w zorganizowanym przez Fatimę Sezamowym Tygodniu. Smakuje całkiem nieźle i pewnie nasza ocena byłaby bardziej entuzjastyczna, ale po zjedzeniu kilka dni temu świetnej sałatki z indykiem i sezamem łosoś wydał nam się po prostu jakiś taki zwykły;-) Przepis pochodzi z Galerii Potraw. SKŁADNIKI: 2 filety łososia bez skóry, 2 łyżki sezamu, 2 ćwiartki limonki. Na marynatę: 2 łyżki oleju sezamowego , 3 łyżki miodu, 2 łyżki jasnego sosu sojowego. Makaron: 3 łyżki oleju sezamowego, 4 dymki, pocięte na ukośne plasterki, 1 czerwona chilli, pozbawiona nasion i drobno posiekana, łyżka posiekanego świeżego imbiru, łyżka sezamu, 2 łyżki soku z limonki, 1 łyżka ciemnego sosu sojowego, 2 łyżki posiekanej świeżej kolendry.   SPOSÓB WYKONANIA: Składniki marynaty wymieszać i zostawić w niej rybę na minimum 30 minut. Następnie przełożyć łososia na blaszkę i piec ok. 5 minut w piekarniku nagrzanym do 190 stopni. W tym czasie gotować przez ok. 4 minuty marynatę wraz z sezamem. Po 5 minutach łososia polać marynatą, która dzięki gotowaniu jest bardziej gęsta. Piec kolejne 8-10 minut. Podawać z ćwiartką limonki. Makaron przygotowujemy wg instrukcji na opakowaniu średniej grubości, ugotowanie ich zajmuje 3 minuty). Odcedzić, zahartować w zimnej wodzie, przełożyć do miski i wlać łyżkę oleju sezamowego, dobrze wymieszać. Pozostały olej rozgrzać w woku, smażyć dymkę, chili, imbir i sezam przez ok. minutę. Dorzucić makaron, dolać sos sojowy i sok z limonki, podgrzewać, aż całość będzie ciepła. Jeśli używamy kolendry, dodajemy ją do makaronu przed samym podaniem. 