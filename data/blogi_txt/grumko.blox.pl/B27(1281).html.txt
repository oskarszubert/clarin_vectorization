Dzięki koleżance   Nette7 dowiedzieliśmy, że dziś czyli 9 lutego przypada Międzynarodowy Dzień Pizzy. Ponieważ zaliczamy się do miłośników drożdżowych placków z dodatkami, to z dużą przyjemnością   wzięliśmy udział  w zabawie zorganizowanej z tej właśnie okazji.  Naszą pizzę przygotowaliśmy według receptury pochodzącej z serwisu    My Recipes, a  przepis   na spód podpatrzyliśmy u koleżanki Usagi. Ponieważ zostały nam tylko resztki   świeżej bazylii, musieliśmy się posiłkować gotowym sosem, który niestety nie był   najwyższych lotów. Nie zmienia to jednak faktu, że  pomysł   obłożenia ciasta bakłażanami, serem i pesto jest naprawdę świetny i gorąco Wam   go polecamy!! SKŁADNIKI: Ciasto na pizzę: /1 pizza o średnicy 25 cm/: 120 g mąki (ok. 3/4 szklanki), 5 g świeżych drożdży, 1/2 łyżeczki cukru, 1/2 łyżeczki soli, 40 ml ciepłej wody, 40 ml ciepłego mleka, 1 łyżka oliwy + 1/2 łyżki do posmarowania ciasta. Obkład: 70 – 90 dag bakłażana pokrojonego w półcentymetrowe plasterki, olej do smażenia, sól, 3 posiekane ząbki czosnku, pół łyżeczki pieprzu, 25 dag łagodnego koziego sera, pół szklanki tartego parmezanu, pół szklanki pesto.     SPOSÓB WYKONANIA: Zrobić rozczyn z drożdży, cukru, wody i mleka. Mąkę przesiać, wymieszać z solą, dodać rozpuszczone drożdże i oliwę. Wszystkie składniki zagnieść. Uformować kulę, posmarować ją resztą oliwy i odłożyć do miski na 1 h do wyrośnięcia. Przykryć miskę ściereczką. Na oleju usmażyć bakłażany. Osączyć z tłuszczu, posolić. Blaszkę do pizzy wyłożyć ciastem. Na cieście wyłożyć plasterki bakłażana. Posypać czosnkiem i pieprzem. Piec w 225 stopniach przez 12 minut. Na bakłażanach ułożyć plasterki koziego sera, posmarować pesto. Piec aż ser zacznie się zezłacać czyli ok. 15 minut. 