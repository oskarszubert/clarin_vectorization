Bardzo dobre placki!! Nie mieliśmy oscypka, więc zastąpiliśmy go wędzoną roladą haską. W czasie mielenia składników wydzieliło się bardzo dużo płynu, więc masę odcisnęliśmy na ściereczce, a następnie dodaliśmy jajko, mąkę, ser i przyprawy. Jeśli chodzi o sałatkę to pomidory  i cebulę wymieszaliśmy z kubeczkiem śmietany. Tak lubimy, a przy okazji powstał fajny sosik, który idealnie pasował nam do tych placków. Przepis podała na swoim blogu Edysia   SKŁADNIKI: 30 dag pieczarek, 14 dag oscypka, 1 papryka, 1 cebula, 1 bułka kajzerka, 1 jajko, 1/2 szklanki mąki pszennej, sól, pieprz. Sałatka: 3 pomidory, 1 cebula, sól i pieprz    SPOSÓB WYKONANIA: Pieczarki, paprykę i cebulę obrać i pokroić na cząstki. Kajzerkę namoczyć w wodzie i odcisnąć. Wszystko razem przepuścić przez maszynkę, dodać jajko, mąkę, sól i pieprz, wymieszać. Oscypek zetrzeć na dużych oczkach (troszkę odłożyć do posypania), domieszać do masy. Na patelni rozgrzać olej, łyżką kłaść porcje ciasta formując placuszki. Smażyć do uzyskania złotego koloru z obu stron. Na talerzu gorące placki posypać startym na drobnych oczkach oscypkiem. Podawać z sałatką przygotowaną z obranego i pokrojonego w plastry pomidora, posypanego posiekaną cebulą i przyprawionego na pikantnie solą i pieprzem. 