Powoli staje się tradycją, że przez przedpołudniowe próbowanie weekendowych deserów, sobotni obiad przesuwa nam się na późne godziny popołudniowe;-) Tym razem "winowajcą" jest włoski deser tiramisu. Jedliśmy go wcześniej kilka razy, ale wczoraj po raz pierwszy przygotowaliśmy go sami i jesteśmy z siebie dumni;-) Przepis pochodzi z bloga My Best Food, a zwiększyliśmy tylko ilość Amaretto, bo jak dla nas było trochę za mało wyczuwalne. SKŁADNIKI: 2 żółtka, 3 łyżki cukru pudru, 500g mascarpone, ok. 150ml śmietanki 36%, kawa (około 2 szklanek mocnego naparu), 3-4 łyżki Amaretto, savoiardi (użyliśmy 2 opakowania polskich podłużnych biszkoptów), kakao dobrej jakości.   SPOSÓB WYKONANIA: Przygotować kawę. Żółtka ubić z cukrem mikserem. Zagotować wodę w rondelku i zdjąć z ognia. Postawić miskę z ubitymi żółtkami na rondelku i ubijać mikserem, aż krem potroi objętość. Kontrolować temperaturę kremu, żeby jajka się nie ścięły. Gdy krem już będzie gotowy, zostawić na 2-3 minuty żeby zupełnie ostygł. Do miski dołożyć mascarpone i wymieszać drewnianą łyżką, aż dobrze się połączy W drugiej misce ubić śmietankę na sztywno, dodać ją do kremu z mascarpone i wmieszać delikatnie od dołu do góry. Biszkopty zamaczać w kawie z Amaretto i układać w wybranej formie. Na to wyłożyć część kremu i posypać cały wierzch gorzkim kakao. Powtórzyć całą czynność z resztą składników. Wstawić do lodówki na przynajmniej 5h, a najlepiej przygotować deser dzień wcześniej. Przed podaniem posypać kakao. 