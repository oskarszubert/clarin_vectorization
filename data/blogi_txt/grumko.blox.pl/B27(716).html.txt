W czasie Świąt nie mogło u nas zabraknąć sernika;-) Tym razem zrezygnowaliśmy z wypieku na ciasteczkowym spodzie i przygotowaliśmy sernik wiedeński według przepisu, który na swoim blogu podała Ewena. Okazało się, że był to strzał w przysłowiową dziesiątkę! Być może nie wygląda zbyt imponująco, ale jest to zdecydowanie najdelikatniejszy i najbardziej puszysty sernik jaki do tej pory jedliśmy!      SKŁADNIKI: 8 jajek, 2 niepełne szklanki cukru, 1 kostka masła, 1 kg dobrego sera, 2 ugotowane ziemniaki, cukier waniliowy lub ekstrakt z wanilii, 1 łyżka mąki pszennej, 2 łyżki mąki ziemniaczanej, bakalie (rodzynki, orzechy włoskie, skórka pomarańczowa). Polewa: 1 łyżka wody, 4 łyżki cukru, 1 łyżka kakao,70 g masła.   SPOSÓB WYKONANIA: Piekarnik nastawiamy na temp 180 st C, smarujemy sporą blachę masłem i obkładamy papierem do pieczenia. Żółtka ubijamy z cukrem do białości, dodajemy masło, ubijamy. Do masy dodajemy przeciśnięte przez praskę lub utłuczone ziemniaki i zmielony ser. Dobrze mieszamy, dodajemy cukier waniliowy lub ekstrakt, obie mąki i dobrze mieszamy, tak aby nie było grudek. W oddzielnym naczyniu ubijamy białka na sztywno i delikatnie mieszamy z serową miksturą. Na koniec dodajemy bakalie i delikatnie mieszamy. Wylewamy ciasto do blachy i pieczemy w nagrzanym piekarniku przez 1 godzinę. Składniki na polewę rozpuszczamy w rondelku, stale mieszając. Wylewamy na ciasto. 