Jako dodatek do prezentowanej wczoraj sałatki coleslaw przygotowaliśmy jedno z tradycyjnych słoweńskich dań czyli Mežerli. Pewnie nie wzbudzi ono większego zainteresowania bo głównym jego składnikiem są płucka, ale nam jako miłośnikom podrobów potrawa smakowała, a przy okazji okazało się, że płucka można przyrządzać nie tylko na kwaśno;-) Przepis pochodzi ze strony slovenia.info.    SKŁADNIKI: 1,2 kg płucek, 0,6 kg białego chleba pokrajanego w kostkę, 2 litry mleka, 200 ml śmietany alpejskiej, 2 cebule, 4 jajka, olej, majeranek, sól, pieprz, cynamon.SPOSÓB WYKONANIA: Chleb zalać mlekiem. Dodać ugotowane i zmielone płucka, usmażoną cebulę. Doprawić solą, majerankiem, pieprzem oraz cynamonem. Dodać jajka i śmietanę. Dokładnie wymieszać. Przełożyć do naczynia do zapiekania i zapiekać ok. pół godziny. 