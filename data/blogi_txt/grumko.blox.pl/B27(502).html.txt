Przepis bardzo podobny do fritatty ze szpinakiem i grzybami, którą robiliśmy jakiś czas temu. Różni się właściwie tym, że w tej wersji zamiast wędzonego boczku są uprażone migdały. Zdecydowałem się na niego z dwóch powodów. Po pierwsze jedliśmy kilka razy szpinak z migdałami i szynką, który bardzo nam smakował. Po drugie rozmrażaliśmy lodówkę i trzeba było zagospodarować szpinak w zamrażarce, kawałek ementalera oraz kilka jajek. Tym sposobem - po powrocie z zakupów -  mieliśmy wczoraj gotowy posiłek, który podgrzaliśmy tylko w mikrofali. Przepis pochodzi z książki "Smaki Hiszpanii" wydawnictwa Parragon.   SKŁADNIKI: 2 łyżki oliwy, 3 drobno posiekane szalotki, 350 g pieczarek, 280 g świeżego szpinaku bez łodyżek, 55 g prażonych płatków migdałowych, 5 jajek, 2 łyżki posiekanej świeżej natki pietruszki, 2 łyżki zimnej wody, 85 g utartego sera (mahon, manchego lub parmezan), sól, pieprz.   SPOSÓB WYKONANIA: Rozgrzać oliwę w naczyniu, które można bezpiecznie umieścić pod opiekaczem. Dodać szalotki i smażyć na średnim ogniu przez 5 minut mieszając od czasu do czasu, aż cebula zmięknie. Wrzucić pieczarki i smażyć przez kolejne 5 minut, mieszając. Dodać szpinak, po czym zwiększyć ogień i smażyć nieustannie mieszając, aż liście zwiędną. Zmniejszyć ogień, doprawić solą i pieprzem i wmieszać płatki migdałowe. W misce ubić jajka z pietruszką, wodą oraz solą i pieprzem. Mieszaninę przelać na patelnię i smażyć przez 5-8 minut, aż spód się zetnie. Od czasu do czasu podnosić brzeg tortilli, aby nieusmażone jajka spłynęły na spód. W tym czasie rozgrzać opiekacz. Tortillę posypać utartym serem i wstawić pod rozgrzany opiekacz na 3 minuty, aż wierzch się zetnie, a ser roztopi. Trójkątne kawałki podawać na ciepło lub na zimno. 