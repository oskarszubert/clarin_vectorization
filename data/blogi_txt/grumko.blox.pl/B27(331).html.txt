Do wypróbowania tego przepisu zachęcił mnie krótki, sympatyczny opis na temat tych pasztecików: "Rybacy i górnicy z Kornwalii zabierali je do pracy. Na każdym paszteciku żona odciskała inicjały męża, aby zaznaczyć, kto jest właścicielem śniadania". Mimo, ze nie bawiliśmy się w robienie inicjałów to i tak nam bardzo smakowały;-) Wyszło bardzo dużo farszu. Do tej proporcji ciasta wystarczyłaby spokojnie połowa jego ilości. Pozostały farsz upiekliśmy z pasztecikami w formie kotlecików. Przepis pochodzi ze strony kuchnia.gazeta.pl.   SKŁADNIKI: 25 dag mielonego mięsa, 2 ziemniaki, 1 cebula, 1 jajko, 2 łyżki natki, 60 ml bulionu, sól, pieprz, 1 łyżeczka chrzanu, 1/4 łyżeczki angielskiej musztardy. Ciasto: 35 dag mąki, 12 dag masła, 1/2 łyżeczki zmielonej gorczycy    SPOSÓB WYKONANIA: Zrób ciasto: palcami wyrób mąkę z masłem i gorczycą. Gdy powstanie kruszonka, dodaj 4-5 łyżek wody i zagnieć. Zawiń w folię, włóż na godzinę do lodówki. Przygotuj nadzienie: ziemniaki obierz i drobno pokrój. Posiekaj cebulę i natkę. Składniki dodaj do mięsa i dobrze wymieszaj. Wlej bulion, przypraw do smaku solą, pieprzem, gorczycą i chrzanem. Jeszcze raz dobrze wymieszaj. Ciasto rozwałkuj do grubości 3 mm. Wykrawaj okrągłe placuszki (np. filiżanką). Na cieście rozkładaj farsz, brzegi posmaruj jajkiem i sklej jak pierogi. Posmaruj resztą jajka, ułóż na blasze. Piecz 10 minut w temp. 200°C. Następnie zmniejsz temp. do 180°C, piecz jeszcze około 20 minut. 