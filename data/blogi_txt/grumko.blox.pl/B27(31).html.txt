Poniżej przepis oryginalny: ja użyłem wątróbki drobiowej, więc jej nie szpikowałem, ani na końcu nie kroiłem plasterki, a wyszło bardzo smacznie!!    SKŁADNIKI:pół kilograma wątroby, 10 dag wędzonego boczku pokrojonego w plasterki lub plastry, pół pęczka posiekanej zielonej pietruszki, pół pęczka posiekanego szczypiorku, 1 przekrojony ząbek czosnku, 3 cebule obrane i pokrajane w plasterki, 1 duża marchew obskrobana i pokrajana w talarki, 1 średnia pietruszka obskrobana i pokrajana w talarki, 1 listek laurowy, sól i pieprz, 1/4 szklanki białego wytrawnego wina, rosół lub woda, 1/4 szklanki śmietany.  SPOSÓB WYKONANIA: Wątrobę umyć, zalać mlekiem i odstawić na noc. Wypłukać w kilku wodach, osuszyć w ściereczce, usunąć błonę i grubsze żyły, naszpikować połową boczku. Wątrobę włożyć do miski, posypać solą i pieprzem, zieloną pietruszką i szczypiorkiem. Do natartego czosnkiem garnka włożyć resztę boczku, cebulę, marchew, pietruszkę, listek laurowy, wątrobę. Wszystko posypać solą i pieprzem, wlać wino i dusić pod przykryciem na małym ogniu przez godzinę. Wątrobę wyjąć z garnka i trzymać w cieple. Usunąć nadmiar tłuszczu. Zlać powstały w czasie duszenia sos i wlać tyle rosołu aby powstał gęsty sos, wymieszać ze śmietaną, podgrzewać do zagotowania, zdjąć z ognia. Przelać do sosjerki. Wątrobę pokrajać w cienkie plasterki. Podawać z uduszonymi warzywami polaną sosem. 