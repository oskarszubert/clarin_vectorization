Kolejny - po sznyclach z kalarepki - przepis, który mieliśmy okazję wypróbować dzięki uprzejmości koleżanki Ireny z pracy. Warto było, bo zapiekanka bardzo nam smakowała!! Nie najłatwiej wyjmowało się ją z naczynia żaroodpornego, więc żeby bardziej związać ze sobą kalafior można dodać trochę więcej sera. Z drugiej jednak strony wpłynęło by to na smak dania, a podane w przepisie proporcje wydają nam się bardzo dobrze dobrane. SKŁADNIKI: 1 kg kalafiora, sól, pieprz, słodka mielona papryka, 1 ząbek czosnku, 1 pomidor, 1 cebula, 1-2 łyżki oliwy, 40 dag mieszanego mięsa mielonego, 30 dag mozzarelli, 1 jajko, 10 dag gęstej kwaśnej śmietany, kilka gałązek natki lub innych świeżych ziół do dekoracji, tłuszcz do formy.    SPOSÓB WYKONANIA: Kalafiora oczyść, opłucz, podziel na małe różyczki. W garnku zagotuj osoloną wodę, wrzuć różyczki kalafiora. Gotuj 7 minut. Odcedź, osącz na sitku. Obierz cebulę i czosnek. Cebulę pokrój w kosteczkę, a czosnek posiekaj. Mozzarellę pokrój w plasterki. Na patelni rozgrzej oliwę. Wrzuć cebulę oraz czosnek. Mieszając usmaż na szklisto. Dołóż mięso i mocno przysmaż. Mięsną masę przypraw do smaku solą, pieprzem oraz słodką papryką. Żaroodporną formę posmaruj tłuszczem. Na spodzie ułóż masę mięsną. Przykryj połową plastrów mozzarelli. Śmietanę zmiksuj z jajkiem, przypraw do smaku solą i pieprzem, polej mozzarellę. Na tym ułóż różyczki kalafiora. Przykryj resztą sera. Zapiekaj 20 minut w temperaturze 200 stopni. Przed podaniem posyp pokrojonym w kosteczkę pomidorem. Udekoruj ziołami. 