Druga propozycja zupowa. Tym razem przepyszny hiszpański chłodnik gazpacho. Ponieważ nigdy nie jemy go w domu tylko zabieramy ze sobą do pracy to zawsze wszystkie składniki dokładnie miksujemy.  Inne wersje przepisów na gazpacho w ostatnim czasie pojawiły się na blogach My cuisine i Smaki imprezy. "Nasz" przepis pochodzi z książki Jacqueline Clark i Joanny Farrow "Kuchnia Śródziemnomorska".   SKŁADNIKI: POMIDORY: 90 dag, 1 ogórek, 2 czerwone papryki, z usuniętym gniazdem nasiennym, pokrajane na dość duże kawałki, 2 ząbki czosnku, rozgniecione, 175g/3 szklanki świeżego rozdrobnionego białego chleba, 30ml/2 łyżki stołowe octu z białego wina, 30ml/2 łyżki stołowe pasty z suszonych pomidorów, 90ml/6 łyżek stołowych oliwy z oliwek, sól, mielony czarny pieprz. DODATKI: 1 kromka białego chleba bez skórki, pokrajana w kostkę, 30ml/2łyżki stołowe oliwy, 6-12 kostek lodu, mała miseczka pełna pokrajanych warzyw do przybrania, np.: pomidorów, ogórków, czerwonej cebuli, pietruszki, liści estragonu, czy jaj ugotowanych na twardo. . SPOSÓB WYKONANIA: Pomidory najpierw zanurzyć we wrzątku na 30s, a następnie w zimnej wodzie. Zdjąć z nich skórkę i pokrajać na ćwiartki. Ogórek obrać i i pokrajać na niezbyt drobne kawałki. W miseczce wymieszać pokrajane pomidory, ogórek, paprykę, czosnek, rozdrobniony chleb, ocet, pastę z pomidorów, oliwę z oliwek, na koniec przyprawić lekko solą i pieprzem. Połowę warzyw rozdrobnić w malakserze, aż uzyskają jednolitą konsystencję. Następnie drugą część warzyw połączyć z pierwszą. Sprawdzić, czy zupa jest dobrze przyprawiona i rozcieńczyć zimną wodą, jeśli za gęsta. Odstawić do schłodzenia na kilka godzin. Przed podaniem zrumienić na patelni chleb pokrajany w kostkę. Rozlać zupę do miseczek, dodać do każdej jedną lub dwie kostki lodu. Podawać z grzankami i pokrajanymi warzywami. 