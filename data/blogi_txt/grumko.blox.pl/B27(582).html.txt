Robiliśmy już kiedyś bardzo smaczną kaszubską prażenicę z chlebem razowym, a dziś dla odmiany omlet, którego głównym składnikiem są kajzerki. Bardzo sycący i dobrze smakuje z ogórkami kiszonymi. Tradycyjnie po usmażeniu masy z jednej strony całość dopiekaliśmy w piekarniku. Przepis pochodzi ze strony Moje Gotowanie.   SKŁADNIKI: 2 czerstwe kajzerki (bułeczki pszenne), 20 dag pieczarek, cebula, 6 jajek, łyżka posiekanej natki, 2 łyżki masła, sól, pieprz.    SPOSÓB WYKONANIA: Kajzerki pokroić w małą kostkę. Pieczarki obrać, oczyścić, pokroić na cienkie plasterki. Cebulę obrać, drobno posiekać. Masło stopić na patelni, zrumienić kajzerki. Dodać pieczarki oraz cebulę, przesmażyć. Jajka lekko ubić ze szczyptą soli i pieprzu, wlać na patelnię, smażyć 5 minut, nie mieszając, aż omlet się zetnie. Posypać natką. Podawać np. z ogórkami kiszonymi. Omlet będzie bardziej pulchny, jeśli białka oddzielimy od żółtek i ubijemy ze szczyptą soli. Pianę delikatnie mieszamy z żółtkami. Omlet możemy przygotować z pokrojoną wędliną (szynką, mortadelą, parówkami). 