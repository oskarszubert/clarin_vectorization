W ramach "Wiosennych porządków" Mysza zaproponowała aby osoby kulinarnie blogujące wybrały jeden dowolny przepis zamieszczony na jej blogu i przygotowały na jego podstawie swoją kulinarną wariację. Ponieważ póki co w czasie naszej wyprawy z Widelcem najbardziej brakuje nam potraw z makaronem to przeglądanie jej przepisów zacząłem od tego właśnie działu. Było to kilka dni temu, a parę godzin po tym jak wróciliśmy z zakupów w Lidlu, w czasie, których zakupiliśmy tradycyjny zestaw "rybopuszek". Nie wspominam o tym bez powodu, ponieważ kiedy czytałem przepis na spaghettini z sosem rybno - pomidorowym to od razu stanęły mi przed oczami zamknięte w puszce śledzie w sosie pomidorowym;-) Pomyślałem sobie, a co by było gdyby wymienione przez Myszę w przepisie pomidory z puszki i małe rybki zastąpić klasyczną konserwą?;-) Do tej pory nie jadaliśmy takich puszek na ciepło, ale muszę przyznać, że miałem okazję być świadkiem takiego wydarzenia. Pewnego wieczoru, lata temu, w czasie wakacji pod namiotami w Ustroniu robiliśmy z kumplami ognisko. Jeden z moich kolegów zgłodniał i miał straszną ochotę na coś ciepłego. Jako, że nie było zbyt wielkiego wyboru to sięgnął po puszkę rybną, w której zrobił małą dziurę, nadział na patyk i piekł nad ogniem. Nie próbowałem tego wtedy bo wydawało mi się to delikatnie mówiąc irracjonalne, ale po latach muszę stwierdzić, że miał rację, mówiąc, że taka konserwa rybna na ciepło jest smaczna;-) Poniżej przytaczam przepis oryginalny i dodam jeszcze, że natkę zastąpiliśmy koperkiem, bo nam bardziej pasuje do rybopuszek. SKŁADNIKI: 2 ząbki czosnku lekko rozgniecione, 4 łyżki oliwy z oliwek, 2 puszki pomidorów bez skórki, 250 g świeżych małych ryb, 300 g makaronu spaghettini, 2 łyżki natki pietruszki, drobno pokrojonej, sól, pieprz.    SPOSÓB WYKONANIA: Czosnek podsmażyć na rozgrzanej oliwie. Gdy przybierze złoty kolor, wrzucić pomidory i gotować na silnym ogniu ok. 15 minut. Dodać filety z ryb, doprawić solą i pieprzem. Dusić na średnim ogniu ok. 10 minut, wyjąć ząbki czosnku. Ugotować makaron, odcedzić, dodać do sosu, wymieszać. Posypać natką pietruszki. 