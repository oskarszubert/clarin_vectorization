Kolejny po wspaniałych brzoskwiniach deser z sosem malinowym, który za sprawą tartej czekolady przypominał nam w smaku i wyglądzie włoskie lody straciatella. Opis może trochę groźnie brzmi, ale zabawa z gazą wcale nie jest trudna, a wierzcie nam, że naprawdę warto;-) Przepis pochodzi z książki pt. "Smaki Francji" Wydawnictwa Parragon.  SKŁADNIKI: 225 g sera ricotta, 55 g przesianego cukru pudru, 300 ml śmietanki 22%, 1 łyżeczka ekstraktu waniliowego, 55 g tartej gorzkiej czekolady, 2 białka. Coulis: 225 g świeżych malin, cukier puder do smaku. Do przybrania: połówki świeżych truskawek, świeże maliny.SPOSÓB WYKONANIA: Wyłożyć gazą 8 małych foremek. Ser ricotta przetrzeć przez sito do miski. Dodać cukier puder, śmietankę i ekstrakt waniliowy. Dokładnie utrzeć. Dodać tartą czekoladę. Białka ubić w osobnej, czystej miseczce na sztywną masę, która jednak nie powinna być sucha. Ostrożnie połączyć z masą serową. Przełożyć mieszaninę do przygotowanych foremek. Ustawić na tacy i umieścić w lodówce na 8 godzin lub na noc. Gaza wchłonie większość płynu. Przygotować malinowy coulis. Maliny utrzeć w robocie kuchennym na puree. Przetrzeć ja do miski przez sito i dodać cukier puder do smaku. Przed podaniem odwrócić foremkę na talerz. Polać masę serową malinowym coulis. Przybrać malinami i truskawkami. Podawać. 