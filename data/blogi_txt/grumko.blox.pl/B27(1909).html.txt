Pamiętacie wpisy o wieprzowinie słodko kwaśnej lub wieprzowinie z warzywami w sosie miso? Pisaliśmy wtedy, że oba te dania zachwyciły nas swoim niezwykle delikatnym smakiem. Dokładnie takie same odczucia towarzyszyły nam ostatnio podczas zajadajnia się tacos w wersji japońskiej. Gorąco polecamy!!. Przepis pochodzi z bloga Japońska Kuchnia Karoliny. Japonia: Takoraisu, czyli tacos po japońsku SKŁADNIKI: Ugotowany ryż (ilość według uznania), 300 g mięsa mielonego - u nas wieprzowina, 100 g drobno poszatkowanej kapusty, 1 dojrzałe awokado, 1 pomidor, 1/2 żółtej papryki, 1 mała marchew, 2 ząbki czosnku, 1 łyżeczka startego korzenia imbiru, 2 łyżki sake, 3 łyżki keczupu, 1 łyżka sosu ostrygowego, 1 łyżka sosu sojowego, 2 jajka, starty żółty ser (ilość według uznania), olej do smażenia.SPOSÓB WYKONANIA: Ugotować ryż. Awokado, pomidor i paprykę pokroić w drobną kostkę. Marchew, imbir i czosnek zetrzeć na tarce (marchew na dużych oczkach). Kapustę drobno poszatkować. Na patelni rozgrzać odrobinę oleju i podsmażyć starty czosnek i imbir. Następnie dodać mięso, startą marchew i dwie łyżki sake. Wszystko dokładnie wymieszać i smażyć. Gdy mięso będzie gotowe, dodać ketchup, sos sojowy i sos ostrygowy. Wymieszać. Na osobnej patelni przygotować dwa sadzone jajka. Układanie na talerzu zacząć od ryżu. Na nim wysypać starty żółty ser, potem położyć drobno posiekaną kapustę, a następnie mięso, paprykę, pomidor i awokado. Na samej górze umieścić sadzone jajko. Całość można polać sosem salsa. 