Kilka tygodni temu - korzystając z promocji - kupiliśmy książkę Jamiego Olivera pt. "Włoska wyprawa Jamiego". Ponieważ koleżanka Majana w identyczny sposób weszła w posiadanie tej książki, to postanowiliśmy wspólnie wypróbować któryś z zawartych w niej przepisów;-) Zdecydowaliśmy się na coś deserowego, a konkretnie na tartę ryżową, która niestety nas nie zachwyciła. Może to wina tego, że nasze dwa ostatnie desery były wspaniałe (ciasto potrójnie mleczne i sernik z białą czekoladą i mango), albo po prostu nie mamy włoskiego podniebienia i preferujemy bardziej słodkie desery;-) Na uwagę w tym przepisie najbardziej zasługuje masa ryżowa, która bezpośrednio po przygotowaniu jest przyjemnie pomarańczowa i waniliowa. Niestety po zapieczeniu z ciastem smak wanilii gdzieś znika, a pomarańcze są mało wyczuwalne.  Kruche ciastoSKŁADNIKI: 125 g masła, 100 g cukru pudru, mała szczypta soli, 250 g mąki pszennej, dowolnie: 1 laska wanilii, skórka z 1/2 cytryny (przygotowując florencką tartę ryżową skórkę z 1/2 cytryny należy zastąpić skórką z 1/2 pomarańczy), 2 duże żółtka, 2 łyżki zimnego mleka lub wody.SPOSÓB WYKONANIA: Masło utrzeć z cukrem pudrem i solą, dodać mąkę, miąższ wyskrobany z rozciętej wzdłuż laski wanilii, skórkę z cytryny i żółtka - wyrobić masę rękami lub w malakserze. Kiedy będzie miała konsystencję bułki tartej wlać zimne mleko lub wodę i szybko wyrabiać do uzyskania gładkiego ciasta. Uformować z niego kulę i oprószyć mąką. Nie wyrabiać zbyt długo, bo po upieczeniu nie będzie kruche lecz zwarte i gumiaste. Owinąć kulę ciasta folią i włożyć do lodówki na co najmniej 1 godzinę. Po tym czasie wyjąć z lodówki, rozwałkować i wyłożyć na dno oraz boki formy. Wstawić na 1 godzinę do zamrażalnika. Rozgrzać piekarnik do temp. 180 stopni C. Wstawić ciasto na 12 minut, powinno upiec się na złoty kolor. Florencka tarta ryżowaSKŁADNIKI: 1 porcja kruchego ciasta (skórkę z 1/2 cytryny należy zastąpić skórką z 1/2 pomarańczy), na nadzienie: 50 g masła, 2 laski wanilii, 320 g ryżu na risotto, 5 łyżek cukru pudru, skórka z 3 pomarańczy, 1 kieliszek białego wina, 1 l pełnotłustego mleka, 2 duże jajka, ubite.SPOSÓB WYKONANIA: Formę do tarty z wyjmowanym dnem o średnicy 28 cm wysmarować niewielką ilością masła. Przygotować ciasto wg instrukcji, wstawić na 1 godz. do zamrażalnika. Rozgrzać piekarnik do temp. 180 stopni C i piec ciasto do przez 12 minut lub do zrumienienia. Wyjąć ciasto, odstawić, zwiększyć temperaturę do 200 stopni C. W dużym głębokim rondlu z pokrywką, o grubym dnie powoli rozpuścić masło. Dodać miąższ wyskrobany z lasek wanilii. Ogrzewać jeszcze przez 1 minutę na małym ogniu, następnie dodać ryż, 3 łyżki cukru oraz skórkę z pomarańczy. Zwiększyć ogień do średniego, starannie wymieszać wszystkie składniki i wlać wino. Mieszać od czasu do czasu, aż wino całkowicie wyparuje, a następnie dodać mleko. Gotować ryż na małym ogniu przez ok. 15 minut, często mieszając. Zdjąć rondel z ognia, a kiedy ryż trochę przestygnie wymieszać go z ubitymi jajkami. Wyłożyć ryż na kruchy spód, posypać resztą cukru pudru i wstawić do piekarnika na ok. 20 minut. Wierzch tarty powinien upiec się na złoty kolor. Smakuje rewelacyjnie z kleksem ze śmietany kremówki, posypana skórką pomarańczową. 