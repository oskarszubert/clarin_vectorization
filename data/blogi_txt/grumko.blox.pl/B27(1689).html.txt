Zmobilizowaliśmy się i upiekliśmy po raz kolejny chlebek pita;-) Tym razem wyszedł nam nawet lepiej niż za pierwszym razem, bo po nacięciu można by powstałe kieszonki spokojnie napełniać farszem;-) Chlebek posłużył nam do przygotowania zupy, która z tego co wiemy jadana jest nie tylko w Kuwejcie, ale cieszy się również dużą popularnością w Egipcie. Oprócz walorów smakowych na uwagę zasługuje specyficzny sposób jej podania, z którego jednak zrezygnowaliśmy abyście mogli zobaczyć co w zupie "piszczy";-) Przepis pochodzi ze strony Kuweiti Recipes. Kuwejt: Zupa z mięsa i chleba SKŁADNIKI: 70 dag chudej baraniny - u nas wołowina, 2 posiekane średnie cebule, świeżo mielony pieprz, 6 szklanek i 3/4 szklanki wody, pół szklanki ryżu, 1/4 szklanki i 2 łyżki ghee, 3 duże rozgniecione ząbki czosnku, 1/4 szklanki octu winnego, 2 chlebki pita.SPOSÓB WYKONANIA: Mięso pokroić w 2,5 cm kostkę. Zalać 6 szklankami wody, dodać cebulę, sól i pieprz. Zagotować, zmniejszyć ogień i gotować ok. półtorej godziny do miękkości mięsa. Mięso odcedzić. Zagotować pozostałą wodę z 1 łyżka ghee oraz pół łyżeczki soli. Dodać ryż i gotować do miękkości. Rozpuścić łyżkę ghee i smażyć ugotowane mięso przez kilka minut. Zdjąć z ognia, trzymać w cieple. Rozpuścić 1/4 szklanki ghee, dodać czosnek i smażyć do momentu aż zacznie zmieniać kolor. Dodać ocet, zagotować, gotować kilka sekund, zdjąć z ognia. Do naczynia w którym będziemy podać zupę włożyć jeden chlebek. Rozsmarować po nim część masy czosnkowej. Wyłożyć połowę ugotowanego ryżu. Zalać połową zupy. Położyć drugi chlebek, wyłożyć resztę ryżu. Na wierzchu ułożyć podsmażone mięso. Udekorować resztą masy czosnkowej. Zalać resztą zupy. Posypać posiekaną natką pietruszki. 