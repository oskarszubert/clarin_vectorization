Anglia: Kotlety rybne z sosem tatarskim / Fish cakes with tartare sauce ŹRÓDŁO: Mark Hix: "British Food". UWAGI: Do upieczenia tych kotlecików zainspirował nas nasz weekendowy wypad do Londynu w styczniu 2013r.  SKŁADNIKI: 325 g filetów rybnych np. z łososia lub dorsza, 325 g ugotowanych i rozgniecionych ziemniaków, pół łyżki pasty anchois, pół łyżki musztardy angielskiej, pół łyżki posiekanej natki pietruszki, pół łyżki posiekanego szczypiorku, mąka do panierowania, 1 rozbełtane jajko, 50 - 65 g bułki tartej, olej do smażenia, sól morska, biały pieprz do smaku. Na sos tatarski: 25 g posiekanych korniszonów, 25 g posiekanych kaparów, pół łyżki posiekanej natki pietruszki, 4 łyżki majonezu, sok z cytryny SPOSÓB WYKONANIA: Filety delikatnie zanurzyć w osolonym wrzątku na 3 -4 minuty, wyjąć, osuszyć i odstawić do wystygnięcia. Delikatnie podzielić na płatki. W misce wymieszać na gładką masę połowę ryby, ziemniaki, anchois, musztardę, natkę pietruszki, szczypiorek, sól i pieprz. Delikatnie wmieszać pozostałą rybę. Z powstałej masy uformować 4 duże lub 8 małych okrągłych kotletów. Włożyć na godzinę do zamrażalnika. W międzyczasie w innej miseczce wymieszać składniki sosu, przykryć i odstawić. W 3 oddzielnych miseczkach przygotować potrzebne do panierowania: mąkę, jajko i bułkę tartą. Kotlety panierować kolejno w mące, jajku i bułce. Na patelnię wlać tyle oleju, by miał 1 cm głębokości. Rozgrzać i smażyć na nim kotleciki z obu stron na złoty kolor. Można też smażyć w głębokim oleju w temp. 175 - 180 stopni C. Osuszać na papierowym ręczniku, podawać z sosem tatarskim. 