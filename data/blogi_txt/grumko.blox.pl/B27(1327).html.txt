Na początku marca napisała do nas Olciaky - autorka bloga Waniliowa Chmurka - i zaproponowała wspólne gotowanie. Ponieważ lubimy tę formę międzyblogowej zabawy, to zgodziliśmy się od razu, a z zaproponowanych przy Olę przepisów wybraliśmy ciasteczka owsiane z miodem. Łatwo się je robi, a smakują pysznie! Polecamy! Przepis pochodzi z serwisu kuchnia.tv, a ciasteczka Oli możecie zobaczyć klikając tutaj. SKŁADNIKI: 300 g płatków owsianych, 100 g granoli, 115 g migdałów w płatkach, 115 g orzechów laskowych, 50 g suszonych wiśni, 50 g suszonych żurawin, 175 g miodu, 25 g masła, pół łyżeczki cynamonu, 1 laska wanilii, szczypta soli, 50 g białej czekolady - dodaliśmy 100g. SPOSÓB WYKONANIA: Rozgrzać piekarnik do temperatury 180°C. Posiekać orzechy. Wsypać do miski płatki owsiane, granolę, migdały, orzechy i suszone owoce i wymieszać. Stopić masło w rondlu. Laskę wanilii rozkroić wzdłuż, wyskrobać nożem ziarenka i dodać do masła. Wsypać cynamon i sól i wlać miód. Wymieszać i podgrzewać ok. 3 minut. Wlać płyn do suchych składników i wszystko razem dobrze wymieszać. Przełożyć mieszaninę na blachę wyłożoną papierem do pieczenia, rozgarnąć i wyrównać łyżką. Wstawić do piekarnika na 8-15 minut. Wyjąć blachę z piekarnika, ponacinać nożem kratkę wielkości ciastek i odstawić na 30 minut. Umieścić białą czekoladę w szklanej misce, postawić na garnku z lekko wrzącą wodą i stopić na parze, mieszając od czasu do czasu. Masę na blasze polać czekoladą, wyłożyć na deskę i pokroić na ciastka. 