Do odwiedzenia z Widelcem pozostały nam już tylko kraje będące kiedyś republikami Związku Radzieckiego oraz Rosja. Zaczynamy od wizyty w Estonii i na dobry początek proponujemy Wam danie, które z tego co wiemy, pojawia się również na polskich stołach. Jako, że u nas w domu jada się zwykle wątróbkę drobiową, smażoną z dużą ilością cebuli, ale bez sosu, to przepis ten był dla nas miłą i bardzo smaczną odmianą. Przepis na "Maksakaste" pochodzi z bloga Nami-Nami.    SKŁADNIKI: 500 g wątróbki wołowej pokrojonej w kawałki 1 x 4 - 5 cm, 2 łyżki mąki, 1 łyżeczka czarnego pieprzu, 2 - 3 łyżki oleju, 1 posiekana drobno cebula, 200 ml wody, 100 ml kwaśnej śmietany, sól, świeży koperek. Do podania: ugotowane ziemniaki, świeżo posiekany koperek, pokrojone w plasterki ogórki kiszone. SPOSÓB WYKONANIA: Wymieszać mąkę z pieprzem. Panierować w niej kawałki wątróbki. Na rozgrzanym oleju smażyć na małym ogniu na brązowo wątróbkę z cebulą. Dodać pozostałą z panierowania mąkę, podlać wodą i gotować do zgęstnienia ok. 5 - 7 minut. Dodać śmietanę i dusić na małym ogniu przez 5 minut. Doprawić solą, przybrać koperkiem. Podawać z ziemniakami i plasterkami ogórka konserwowego. 