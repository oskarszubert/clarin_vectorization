Dziś propozycja dla miłośników obiadków na słodko;-) W tym przepisie najbardziej zaintrygował nas sposób przygotowania placka. Fajny jest ten motyw zrobienia nacięcia i posypania go cukrem wymieszanym z cynamonem. Po wyjęciu na talerz każdy kawałek placka wygląda jakby miał bok wykończony paskiem brązowej okleiny;-) Nasze naleśniki jedliśmy polane syropem klonowym i na koniec dodam, że bardzo nam smakowały;-) Przepis pochodzi z książki Joanny Futkowskiej i Marty Walęckiej - Zdroik pt. "Smaki Ameryki". Stany Zjednoczone: Naleśniki z Milwaukee SKŁADNIKI: pół szklanki mąki pszennej, pół szklanki mleka, łyżka masła roślinnego, 4 jajka, 2 jabłka, 3 łyżki masła, po łyżce cynamonu i cukru, sól, cukier puder do posypania.SPOSÓB WYKONANIA: Umyte i obrane jabłka pokroić w kostkę. Udusić na patelni teflonowej, ostudzić. Starannie wymieszać mąkę z masłem roślinnym, dodać mleko i sól. Staje mieszając wbijać po jednym jajku. Gdy masa będzie gładka włożyć jabłka. W naczyniu do zapiekania rozpuścić łyżkę masła i wlać do niego ciasto z jabłkami. Smażyć na złoty kolor, podnosząc od czasu do czasu łopatką brzegi placka, by rzadkie ciasto spłynęło. Gdy ciasto się zetnie, naciąć je na środku w "X". Nacięcie posypać cukrem wymieszanym z cynamonem i położyć na nim 2 łyżki masła. Placek wstawić na 12 minut do piekarnika nagrzanego do 220 stopni. Podawać posypany cukrem pudrem lub polany syropem. 