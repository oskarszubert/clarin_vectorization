Przepis pochodzi z książki "Kuchnia Włoska" wydawnictwa Bellona, a dwa tygodnie temu swymi wrażeniami na jego temat dzieliła się Zemfiroczka na swoich Historiach kuchennych. Podobnie jak ona sądziliśmy, że mus po długim leżakowaniu w lodówce będzie miał bardziej zwartą konsystencję, ale tak się jednak nie stało. Na całe szczęście nie zmienia to faktu, że mus jest przepyszny i z pewnością jeszcze do tego przepisu wrócimy. Gorąco polecamy!! SKŁADNIKI: 250 g tuńczyka osączonego z oleju, 250g. serka mascarpone, 60 g cebulki konserwowej osączonej i drobno pokrajanej, 1 łyżka stołowa posiekanej natki pietruszki, sól i świeżo zmielony czarny pieprz, 1 łyżka stołowa masła, 30 g rukoli, 8 pokrajanych czarnych oliwek bez pestek.    SPOSÓB WYKONANIA: Włóż tuńczyka wraz z łyżką oleju z puszki do miksera i miksuj przez 1 -2 minuty. Przełóż do miski i dodaj serek mascarpone. Dobrze wymieszaj po czym dodaj pokrojoną cebulkę i natkę pietruszki. Dopraw do smaku solą i pieprzem. Nasmaruj foremkę odrobiną masła i wyłóż folią aluminiową. Nałóż masę tuńczykowi i wstaw na 6 godzin do lodówki. Umyj i osusz rukolę, ułóż ją dekoracyjnie na półmisku. Wyłóż mus na liście rukoli. Udekoruj oliwkami i podawaj. 