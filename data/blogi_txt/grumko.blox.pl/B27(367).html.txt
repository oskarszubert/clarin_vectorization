Ten przepis przesłała mi koleżanka, ale można go również znaleźć na stronie Pascala Brodnickiego. Macarpone dodaliśmy całe czyli 25 dag, gdyż ilość podana w przepisie była wg nas za mała, a zamiast Cremefine użyliśmy zwykłej kremówki 36%. Deser smaczny, a uderzyło nas w nim to, że powstały z połączenia kiwi i bazylii mus miał lekko ostry pieprzny posmak.    SKŁADNIKI: 6 dojrzałych kiwi, 1 gałązka bazylii, 100 g gorzkiej czekolady, 100 g serka mascarpone, 1 opakowanie Ramy Cremefine do ubijania, 1 łyżka cukru, miód do dekoracji    SPOSÓB WYKONANIA: Przekrój kiwi na pół. Łyżką wyjmij miąższ i wrzuć go do miksera. Opłucz bazylię, oderwij listki i zmiksuj je razem z kiwi na puree. Wstaw całość na chwilę do zamrażalnika. W kąpieli wodnej rozpuść czekoladę. (Kąpiel wodną robi się następująco: Na garnek z gotującym się wrzątkiem połóż metalową miskę z czekoladą. Mieszaj rozpuszczającą się czekoladę. Jednocześnie sprawdzaj, czy miska nie staje się za gorąca. Jeśli cię parzy od spodu w rękę, odstaw ją na chwilę znad wrzątku, żeby się schłodziła.). Ubij na sztywno śmietankę z cukrem. Przełóż serek mascarpone do miseczki i wymieszaj go z 2 łyżkami ubitej śmietanki. Większy kieliszek wypełnij warstwą serka mascarpone. Na to przełóż kiwi z bazylią. Na samej górze powinna się znaleźć warstwa bitej śmietany. Całość udekoruj paseczkami miodu i rozpuszczonej czekolady. 