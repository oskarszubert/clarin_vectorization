Pomidorowy Tydzień rozpoczęliśmy od dania z tuńczykiem, więc i skończymy go rybnie. Dziś na obiad jedliśmy bardzo fajną pieczoną rybkę z dodatkiem dwóch bardzo dobrych past. Poniżej podaję oryginalny przepis pochodzący ze strony Moje Gotowanie. Nie zwracaliśmy uwagi na nazwy producentów, a dodatkowo pesto przygotowaliśmy własnoręcznie. Danie serwowaliśmy z puree z ziemniaków i marchewki, a całość polaliśmy sosem, który wytworzył się podczas pieczenia ryby.   SKŁADNIKI: 4 filety dorsza (po 25 dag), papryczka chili, cytryna, 2 ząbki czosnku, POMIDORY: 20 dag suszonych Sacla, 8 łyżek Pesto Genovese Sacla, 2 łyżki oliwy extra virgin Carapelli, sól, pieprz.   SPOSÓB WYKONANIA: Filety z dorsza przekroić na pół, oprószyć solą i pieprzem, skropić sokiem z cytryny. Papryczkę umyć, usunąć pestki i posiekać. Czosnek obrać, posiekać. Pomidory pokroić i wymieszać z czosnkiem i chili. Na wewnętrznej stronie każdego kawałka ryby rozsmarować porcję pasty z suszonych pomidorów oraz 2 łyżki pesto, przykryć drugim kawałkiem ryby. Pergamin posmarować oliwą, ułożyć rybę, skropić oliwą. Paczuszkę zamknąć szczelnie, niezbyt ciasno, zwijając brzegi papieru. Paczuszki z rybą ułożyć na blasze. Piec 20 minut w temperaturze 200°C. 