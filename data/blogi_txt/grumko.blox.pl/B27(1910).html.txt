W czasie przeglądania przepisów z kuchni azjatyckiej trafiliśmy na kilka wersji sałatki o nazwie "ful". Przepisy różnią się między sobą czasem bardzo znacząco, ale zawsze występuje w nich jeden i ten sam składnik, a mianowicie bób. Dzisiejsza nasza propozycja to sałatka z jajkami, a w planach za czas jakiś mamy jeszcze wersję omańską. Przepis pochodzi ze strony SyrianCooking.Com. Syria: Sałatka z bobu - wersja syryjska / Ful SKŁADNIKI: 45 dag (ok. 2 szklanek) suszonego bobu - dodaliśmy świeży, 3 i pół litra wody, 1/3 szklanki oliwy lub oleju, 1 łyżeczka soli, mielony czarny pieprz, 6 dużych jajek ugotowanych na twardo, 1/4 szklanki soku z limonki, 1/3 szklanki posiekanej natki pietruszki. SPOSÓB WYKONANIA: Namoczyć bób na noc. Odcedzić, przełożyć do garnka. Następnie zalać 3 i pół litra wody i gotować na średnim ogniu przez 30 minut. Dodać oliwę, sól i pieprz i gotować ok. 2 godzin, do miękkości bobu. Odcedzić. Bób wymieszać z sokiem z limonki, natką. Udekorować jajkami pokrojonymi w ćwiartki i podać. 