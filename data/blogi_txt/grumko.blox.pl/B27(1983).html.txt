W naszej ralacji z ostatniego pobytu w Warszawie pisaliśmy min. o tym, że z myślą o szybkiej obiadokolacji kupiliśmy w "Kuchniach Świata" gotową przyprawę do dania o nazwie "Bami Goreng". Dziś proponujemy Wam tę potrawę w wersji domowej, która w smaku wcale nie przypomina tej ugotowanej na bazie gotowych przypraw;-) Niemniej jest to smaczne danie makaronowe, a ponieważ do jego przygotowania użyliśmy niemieckich klusek spätzle, to z pewnością niektórzy nawiedzeńcy zaklasyfikowaliby je do tzw. kuchni fusion;-) Przepis pochodzi ze strony Indo.Com. Indonezja: Bami Goreng SKŁADNIKI: 35 dag makaronu jajecznego, 10 dag posiekanego fileta z wieprzowiny, 5 dag małych krewetek, 1 posiekana cebula, 2 ząbki czosnku, 1 marchewka, 1 mały por, 2 łyżeczki pasty sambal, 1 łyżeczka pasty krewetkowej, 3 łyżki Kecap Manis - słodki sos sojowy (przygotowaliśmy mieszając sos sojowy z brązowym cukrem w proporcji 1:1), 3 łyżki oleju, sól i pieprz. SPOSÓB WYKONANIA: Ugotować makaron według instrukcji na opakowaniu. Rozgrzać olej. Dodać cebulę, czosnek i smażyć przez minutę. Dodać mięso, krewetki, pastę krewetkową, sambal i smażyć 3 minuty. Dodać pokrojone w plasterki pory i marchewkę. Smażyć 4 minuty. Dodać makaron i sos Kecap Manis. Doprawić solą i pieprzem i smażyć przez 4 minuty. Podawać. Można też podać z sosem z orzeszków ziemnych. 