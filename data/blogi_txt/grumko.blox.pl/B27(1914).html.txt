Przygotowane w ten sposób placki jedliśmy na śniadanie, ale w sumie jest to również świetna propozycja na szybki deser. Praktycznie wszystko przygotowuje się dzień wcześniej (fotka nr 1), a nazajutrz wystarczy już tylko podsmażyć placki, polać syropem i zjeść;-) Pycha!! Przepis pochodzi ze strony SyrianCooking.Com.  Syria: Placki z serem i syropem różanym/ Ahtayef SKŁADNIKI: Placki: 2 szklanki mąki, szczypta soli, 1 i pół szklanki zimnego mleka, 3 kopiaste łyżeczki proszku do pieczenia, szczypta sody oczyszczonej, ser areeshi lub ricotta - u nas ricotta. Syrop: 1 szklanka cukru, 1/2 łyżeczki wody różanej, 2 szklanki wody. SPOSÓB WYKONANIA: Wymieszać suche składniki za wyjątkiem sody. Dodać mleko. Wymieszać. Dodać szczyptę sody. Smażyć placki o średnicy 12 cm. Usmażone z jednej strony placki zdjąć z patelni i posmarować z nieusmażonej strony serem. Brzegi złożyć do środka. Schłodzić. Przygotować syrop: wymieszać wodę z cukrem, gotować do uzyskania konsystencji gęstego syropu. Zdjąć z ognia, dodać wodę różaną. Placki wyjąć z lodówki, smażyć na rozgrzanym maśle z obu stron. Podawać na ciepło, polane syropem. 