Pomału dobiega do końca zaproponowana przez koleżankę Olciaky zabawa zatytułowana "Jagodowo Nam!". Z tej okazji zdecydowaliśmy się przygotować omlety na zimno z dodatkiem serka i musu jagodowego. O ile omlety wyszły nam bez zarzutu, to zastrzeżenia mamy do konsystencji nadzienia. Nie wiemy czy to wina użytego przez nas serka homogenizowanego, ale wyszło ono niewiele gęstsze od musu, a przecież nie o to chodziło. Generalnie całość jest bardzo smaczna i prawdopodobnie gdyby do przygotowania nadzienia użyć twarożku to były to świetny deser na upalne dni. Przepis pochodzi ze strony winiary.pl.   SKŁADNIKI: 2 jajka, 2 łyżki budyniu o smaku bananowym, 4 żółtka, 8 łyżek cukru pudru, 3 łyżki mąki pszennej, olej do smażenia, szczypta soli. Nadzienie: pół szklanki śmietany 30 %, 2 szklanki jagód, 1 serek homogenizowany, sok z cytryny. SPOSÓB WYKONANIA: Jajka i żółtka utrzeć z połową cukru i szczyptą soli. Dodać mąkę i budyń. Smażyć omlety na rozgrzanym oleju na rumiano. Ostudzić. Nadzienie: Śmietanę ubić, jagody zmiksować z pozostałym cukrem pudrem. Serek połączyć ze śmietaną i połową musu jagodowego. Doprawić sokiem z cytryny. Schłodzić. Na omlety nakładać porcje nadzienia, złożyć na połowę. Przed podanie podlać pozostałym musem jagodowym. 