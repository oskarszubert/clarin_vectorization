Nazwa tego dania jest trochę na wyrost, bo głównymi składnikami farszu są ser i pieczarki, ale podaję ją za przepisem pochodzącym ze strony przepisy.org. Kiedy przygotowałem nadzienie byłem zachwycony. Niestety całość smakowała nam już średnio. To wina sosu do zapiekania - śmietany i parmezanu - który zdominował smak dania. Reasumując: same naleśniki z farszem są bardzo dobre, ale sos do zapiekania można sobie spokojnie podarować.    SKŁADNIKI: Ciasto: szklanka mąki, po 1/2 szklanki piwa i mleka, 2 jajka, 4 łyżki masła, sól. Sos do zapiekania: 3 łyżki parmezanu, 2/3 szklanki słodkiej śmietany. Nadzienie: 2 łyżki masła, mała, drobno posiekana cebula, zmiażdżony ząbek czosnku, 25 dag posiekanych pieczarek, 25 dag tłustego twarogu, 2 jajka, sól , 3/4 łyżki bazylii, 1/4 łyżki pieprzu czarnego mielonego.    SPOSÓB WYKONANIA: Masło na nadzienie stopić w rondelku, dodać cebulę, czosnek, pieczarki i podsmażyć. Zostawić do ostygnięcia, a następnie zmieszać z pozostałymi składnikami nadzienia. Przygotowany farsz odstawić do lodówki. Składniki ciasta zmiksować na gładką masę i odstawić co najmniej na godzinę. Po tym czasie smażyć naleśniki na złoty kolor. Następnie każdy naleśnik wypełnić nadzieniem, zawinąć i ułożyć w żaroodpornym naczyniu. Posypać startym parmezanem i polać śmietaną. Piec około 20 minut w nagrzanym piekarniku. Podawać z zieloną sałatą. 