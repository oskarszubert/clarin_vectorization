W moją drugą, a Ireny pierwszą podróż do Hiszpanii wybraliśmy się ze znajomymi. Zaproponowali nam oni wspólny wyjazd do miejscowości Oropesa Del Mar, która położona jest na Costa del Azahar czyli innym słowy Wybrzeżu Kwiatu Pomarańczy. To region Hiszpanii położony bardziej na południe od Costa Brava, a jego głównym miastem jest Walencja. Na miejscu mieszkaliśmy w wynajętym trzypokojowym mieszkaniu z dobrze wyposażoną kuchnią co pozwalało nam część posiłków przygotowywać we własnym zakresie;-) Jadaliśmy je na balkonie, który służył nam również za palarnię, czytelnię książek, miejsce rozwiązywania krzyżówek oraz wieczorowo - nocny klub dyskusyjny;-)  Oropesa Del Mar to miejscowość typowo turystyczna z długimi piaszczystymi plażami wzdłuż których ciągną się równie długie promenady. Dużo jest tu barów, restauracji, dyskotek oraz sklepów z pamiątkami. Jest to również dobra baza wypadowa do Aquaramy w Benicassim oraz Walencji.    Czosnek i cytryna to idelne dodatki do ryby, więc nie było takiej możliwości, żeby nam to danie nie zasmakowało;-) Przepis na "Bacalao Desmigado" pochodzi z książki Janiny Pałeckiej i Oskara Sobańskiego "Potrawy z hiszpańskiej tawerny".SKŁADNIKI: 500 g dorsza, 2 posiekane ząbki czosnku, 2 łyżki śmietany, 6 łyżek oliwy, sok i skórka z połowy cytryny, sól, pieprz, 4 trójkątne kromki pieczywa pszennego. SPOSÓB WYKONANIA: Wkładamy sprawionego i umytego dorsza do garnka, zalewamy wrzącą wodą, przykrywamy i gotujemy na bardzo małym ogniu przez ok. 10 minut. Zdejmujemy skórę z ryby i wyjmujemy ości, a mięso bardzo dokładnie ucieramy lub miksujemy z czosnkiem, dwoma łyżkami śmietany i czterema łyżkami oliwy, aż całość nabierze konsystencji puree. Masę wkładamy do niewielkiego garnka, który należy wstawić do większego, pełnego wody. Stawiamy na ogniu i podgrzewamy. Dodajemy sok i drobno posiekaną skórkę z cytryny, doprawiamy solą i pieprzem. Smażymy na reszcie oliwy 4 trójkątne grzanki, nakładamy na nie grubą warstwę masy i natychmiast podajemy. 