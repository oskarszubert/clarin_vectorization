To już drugi przepis na sos z orzeszków ziemnych, który w tym roku przyrządziliśmy. Pierwszy - z Laosu - był prostszy w przygotowaniu, ale za to ten singapurski ma w sobie więcej różnych smaków, a to np. za sprawą mleczka kokosowego. Sos był u nas dodatkiem do dania o nazwie satay ayam. Przepis pochodzi ze strony AsiaRecipe.Com Singapur: Sos z orzeszków ziemnych SKŁADNIKI: 5 łyżek oleju, 2 ząbki czosnku posiekane, 3 ząbki czosnku pokrojone w plasterki, 1 szalotka posiekana, 1 łodyżka trawy cytrynowej lub 2 paski skórki z limonki, 1-3 papryczki chili, 1 łyżeczka sosu rybnego, 3/4 szklanki masła z orzeszków ziemnych, 1 szklanka mleka kokosowego, 2 łyżki cukru, 2 łyżki sosu sojowego, 1 łyżka soku z limonki, 1 łyżka posiekanej kolendry, sól i świeżo zmielony czarny pieprz do smaku. SPOSÓB WYKONANIA: W woku, na średnim ogniu rozgrzać 2 łyżki oleju. Dodać 2 posiekane ząbki czosnku, szalotki, trawę cytrynową i chili. Smażyć przez 2 minuty do lekkiego zbrązowienia. Dodać masło orzechowe, mleko kokosowe, cukier, sosy sojowy i rybny, sok z limonki i 3/4 szklanki wody. Zmniejszyć płomień i gotować do zgęstnienia sosu, tj. przez ok. 5 - 8 minut. Dodać kolendrę, gotować jeszcze 2 minuty. W międzyczasie na małej patelni rozgrzać pozostałe 3 łyżki oleju. Dodać plasterki czosnku i smażyć na średnim ogniu do lekkiego zezłocenia. Wyjąć, osączyć z tłuszczu na papierowym ręczniku. Tuż przed podaniem wmieszać czosnek do sosu. 