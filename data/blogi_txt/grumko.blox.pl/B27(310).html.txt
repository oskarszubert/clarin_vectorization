Przygotowujemy się do rozmrażania lodówki i trzeba było zagospodarować resztki szynki wieprzowej. Przy okazji przetestowaliśmy panierkę ze słonecznikiem w roli głównej. Z efektu byliśmy bardzo zadowoleni. Przepis pochodzi ze strony Wielkie Żarcie.   SKŁADNIKI: 600 g łopatki wieprzowej, 80 g pestek słonecznika, 4 łyżki masła, 1 żółtko, 1 kostka bulionowa, 3 łyżki tartej bułki, 1 łyżka posiekanej natki, sól, pieprz, 3 łyżki oleju do smażenia.    SPOSÓB WYKONANIA: Pestki słonecznika rozdrobnić, uprażyć na suchej patelni. 3 łyżki masła utrzeć z żółtkiem. Kostkę bulionową drobno pokruszyć, dodać tartą bułkę, natkę i pestki słonecznika, wymieszać. Połączyć z masą maślaną. Mięso umyć, osuszyć, pokroić na 4 dosyć grube plastry, oprószyć solą i pieprzem. Olej i pozostałe masło rozgrzać na patelni, wkładać porcje mięsa, smażyć z obu stron przez ok. 3-4 min. Steki przełożyć na blachę do pieczenia, na każdym rozłożyć warstwę panierki, podlać tłuszczem ze smażenia. Zapiekać przez ok. 10 min w piekarniku, nagrzanym do temp. 250°C. 