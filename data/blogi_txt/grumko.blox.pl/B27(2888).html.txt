Co roku na świecie powstaje tysiące wideoklipów, z których może kilkaset dociera do naszych oczu i uszu. Większość z nich nie robi na nas większego wrażenia, a na zawsze w pamięci zapisuje się tylko kilka.    Do tej wąskiej grupy teledysków, które doskonale łączą muzykę z obrazem z pewnością należy „Zero (Odkochaj nas)” Renaty Przemyk. To od lat obowiązkowa pozycja podczas naszych wspominkowych wieczorów z youtubem i teledyskami sprzed lat.    Gdy ostatnio spojrzeliśmy z perspektywy czasu na twórczość   Renaty Przemyk to doszliśmy do wniosku, że jej piosenki towarzyszą nam częściej lub rzadziej od wielu, wielu lat. Kibicowaliśmy jej już w czasach studenckich, a naszą sympatię i szacunek zaskarbiła sobie oryginalnym repertuarem łączącym w sobie zarówno elementy piosenki poetyckiej jak i rockową stylistykę.    Dlatego gdy pośród wrześniowych ofert serwisu   groupon.pl pojawiły się bilety na koncert Renaty Przemyk w Teatrze Śląskim w Katowicach, od razu postanowiliśmy wziąć udział w tym wydarzeniu.      Do Katowic dotarliśmy mniej więcej na godzinę przed koncertem, a czas jaki pozostał do koncertu poświęciliśmy na spacer po Centrum. Mogliśmy się min. przyjrzeć jak wygląda przebudowa katowickiego Rynku przy którym to mieści się     Teatr Śląski.     Na 15 minut przed rozpoczęciem koncertu zajęliśmy miejsca na widowni. Chwilę po godzinie 19tej na scenie pojawiła się Renata Przemyk i towarzyszący jej dwaj muzycy.  Podczas trwającego blisko półtorej godziny koncertu mieliśmy przyjemność wysłuchać utworów z wydanej w ubiegłym roku płyty „Renata Przemyk Akustik Trio”. Po raz kolejny mieliśmy okazję przekonać się, że niby zamknięte już na zawsze w całość utwory można jednak w tak niesamowity sposób przearanżować i sprawić, że brzmią one jak całkiem nowe piosenki.    Renata Przemyk nie tylko śpiewała, ale i przygrywała na gitarze akustycznej, mini akordeonie, czy nietypowych instrumentach perkusyjnych, za które służyły jej nawet pamiątki przywiezione z podróży.    Za resztę wrażeń muzycznych odpowiedzialni byli Maciej Mąka grający na gitarach akustycznych oraz Błażej Chochorowski grający głownie na gitarze basowej, ale również i akustycznej.    Oczywiście najważniejsza była niezwykle klimatyczna muzyka, ale spory wpływ na odbiór całości miała sama Renata Przemyk, która w przerwach pomiędzy utworami opowiadała o swoich przemyśleniach i emocjach, czym bardzo często nawiązywała do treści piosenek.     Pojawiły się min. opowieści o wizycie u wróżki, o pracy w teatrze. Były wspomnienia i refleksje na temat miłości i upływającego czasu. Koncert zakończył się owacją na gorąco i kwiatami słonecznika dla artystów, którzy na pożegnanie zagrali utwór „Babę zesłał Bóg”.  Więcej o naszych wypadach, wakacjach itp. na stronie: Podróże Ireny i Andrzeja 