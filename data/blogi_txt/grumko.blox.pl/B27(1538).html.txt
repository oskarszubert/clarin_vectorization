O tym deserze w ciągu ostatniego roku rozmawialiśmy kilka razy i ogromnie cieszymy się, że w końcu - poniekąd trochę "wywołani do tablicy";-) - znaleźliśmy trochę czasu by go przygotować. Łatwo się go robi i choć jest trochę czasochłonny, to warto cierpliwe odczekać kilka godzin, aby zatopić łyżeczkę w pysznej, schłodzonej masie;-) Polecamy!! Przepis na deser pochodzi z bloga Majany, a widzieliśmy go także na blogu Anity. SKŁADNIKI: 500g serka mascarpone, 100g cukru pudru, 250ml śmietanki kremówki, 50g czekolady gorzkiej, szklanka bardzo mocnej kawy, 4 łyżki likieru amaretto, 250g podłużnych biszkoptów. SPOSÓB WYKONANIA: Mascarpone wymieszać z cukrem. Kremówkę ubić. 3-4 łyżki odłożyć do dekoracji i wstawić do lodówki. Pozostałą zmieszać z serem. Czekoladę posiekać i dodać do masy. Kawę połączyć z likierem amaretto i przelać do miski. Niedużą formę keksową wyłożyć folią spożywczą, tak aby jej spora część wystawała ponad brzegi. Biszkopty szybko zanurzać w kawie i układać na dnie formy. Obłożyć nimi także dłuższe brzegi. Wyłożyć połowę masy na biszkopty, wyrównać. Następnie na masę położyć wzdłuż dwa nasączone biszkopty. Wyłożyć na nie pozostałą masę, wierzch przykryć rzędem nasączonych biszkoptów. Wystającą folią nakryć tiramisu i włożyć do zamrażalnika na 4 godziny. Wyłożyć deser na deskę odwracając formę do góry dnem. Udekorować pozostawioną bitą śmietaną, posypać startą czekoladą lub kakao. 