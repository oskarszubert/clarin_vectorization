To jedno z naszych tegorocznych świątecznych odkryć. Jak ta kasza cudownie smakuje, że o przepysznym sosie już nie wspomnimy;-) Gorąco polecamy!! Przepis pochodzi z książeczki z serii Lubię gotować pt. "Potrawy na Święta".  SKŁADNIKI: 1 szklanka kaszy jaglanej, 1 szklanka mleka, 1 szklanka śmietany 18%, 3 łyżki masła, 3 łyżki pokrojonych w paski suszonych śliwek kalifornijskich, 2 łyżki rodzynek, 2 łyżki pokrojonych w paski suszonych moreli i fig, 2 łyżki mrożonych czarnych porzeczek albo dżemu, 3 łyżki cukru, szczypta cynamonu, sól. Do przygotowania naczynia: 2 łyżki masła, 2 łyżki bułki tartej.SPOSÓB WYKONANIA: Kaszę umyć, zalać 1 szklanką posolonego wrzątku, zagotować, wlać gorące mleko, dodać 1 łyżkę cukru, 2 łyżki masła i cynamon. Gotować, aż kasza całkowicie wchłonie płyn. Następnie wymieszać z bakaliami. Naczynie żaroodporne wysmarować masłem i wysypać bułką tartą. Włożyć kaszę, wyrównać powierzchnię i rozłożyć na niej wiórki pozostałego masła. Zapiekać 25 minut w piekarniku nagrzanym do temperatury 180 stopni. Śmietanę zmiksować z resztą cukru i rozmrożonymi porzeczkami. Podać w dzbanuszku. 