W czasie lektury książki Wery Sztabowej pt. "Krupnioki i moczka czyli gawędy o kuchni śląskiej" moją uwagę zwrócił taki oto właśnie tort. Oprócz przepisu autorka podaje również informację, że był on kiedyś bardzo popularny na Śląsku i przygotowywało się go głównie z myślą o przyjęciach dla dzieci. Niestety z biegiem lat zwyczaj ten zanikł i pomyślałem sobie, że warto by ten przepis odświeżyć, no a przede wszystkim spróbować jak taki tort smakuje. Dziś była ku temu dobra okazja, gdyż właśnie świętujemy ze znajomymi naszą rocznicę ślubu i choć troszkę wyrośnięte z nas dzieciaki to wszystkim bardzo smakowało;-)   SKŁADNIKI: 2 szklanki mleka, 1 szklanka ryżu, łyżeczka masła, sól. 50 dag dyni, 3 jajka, 3 łyżki cukru, opakowanie cukru waniliowego, bulka tarta.    SPOSÓB WYKONANIA: Ryż ugotować na sypko (najlepiej w kąpieli wodnej) na mleku, dodając do mleka łyżeczkę masła i odrobinę soli. Ostudzić. Dynię obrać, odrzucić pestki, miąższ pokrajać w kostkę, skropić wodą, poddusić, przetrzeć przez sito. Jajka podzielić na żółtka i białka. Żółtka utrzeć do białości z cukrem i cukrem waniliowym. Białka ubić na sztywną pianę. Do żółtek dodać dynię, ryż i pianę z białek. Wszystkie składniki lekko wymieszać, przełożyć do tortownicy. Wysmarowanej tłuszczem i wysypanej bułką tartą. Zapiec w średnio gorącym piekarniku. Ten tort je się gorący z sosem waniliowym. 