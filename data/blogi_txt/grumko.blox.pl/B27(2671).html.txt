Włochy: Bakłażany pieczone ze szpinakiem i pecorino / Melanzane a barchetta ŻRÓDŁO: Gino D'Acampo "Fantastico!". UWAGI: Danie przygotowaliśmy wspólnie z Malwiną z Filozofii Smaku. SKŁADNIKI: 2 bakłażany o wadze ok. 200 g każdy, 4 łyżki oliwy z oliwek plus dodatkowo do wysmarowania formy, 150 g mrożonego szpinaku - rozmrożonego i posiekanego, 3 łyżki posiekanej natki pietruszki, 80 g świeżo startego sera pecorino, 5 łyżek podpieczonych orzeszków piniowych, 400 g pomidorów z puszki, 2 kulki sera mozzarella, pokrojone w plasterki, 1 ciabatta pokrojona w 2 cm plasterki, 2 ząbki czosnku, sól i pieprz  SPOSÓB WYKONANIA: Piekarnik rozgrzać do temp. 180 stopni C. Bakłażany rozciąć wzdłuż na pół i umieścić skórą w dół w natłuszczonej blaszce do pieczenia. Naciąć miąższ ostrym nożem i piec przez 25 minut. Wyjąć z piekarnika i wystudzić. Łyżką wyjąć miąższ z bakłażanów, zachowując skórkę nietkniętą. Miąższ posiekać, przełożyć do miski, wymieszać ze szpinakiem, serem pecorino, orzeszkami i pomidorami, przyprawić solą i pieprzem, wmieszać 2 łyżki oliwy. Powstałą masę przełożyć do zachowanych skórek z bakłażana, po czym umieścić je ponownie na blaszce, skórą do dołu. Na wierzchu ułożyć plastry mozzarelli, skropić oliwą, wstawić do piekarnika i piec przez ok. 15 minut, aż ser się rozpuści. W międzyczasie podsmażyć ciabattę i przetrzeć ją czosnkiem. Bakłażany po wyjęciu z piekarnika odstawić na 2 minuty, następnie podawać z czosnkową ciabattą. 