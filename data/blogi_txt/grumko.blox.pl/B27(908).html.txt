To ciasto towarzyszyło nam w czasie moich środowych urodzin, a przy okazji był to również nasz pierwszy rabarbarowy wypiek. Nie jest za kwaśne, a kawałki rabarbaru świetnie smakują z posypką, która naszym zdaniem jest fantastyczna! Przepis pochodzi ze strony Rhubarb Recipes.   SKŁADNIKI: 1 i pół szklanki brązowego cukru, pół szklanki miękkiego masła lub margaryny, 1 jajko, 1 łyżeczka aromatu waniliowego, 1 szklanka maślanki, 2 i 1/4 szklanki mąki, 1 łyżeczka sody oczyszczonej, 3 pełne szklanki pokrojonego rabarbaru. Na wierzch: 1/3 szklanki brązowego cukru, pół szklanki posiekanych orzechów włoskich, 1 łyżeczka cynamonu.SPOSÓB WYKONANIA: W dużym naczyniu zmiksować na krem brązowy cukier i masło. Dodać jajko, ekstrakt z wanilii i dobrze zmiksować. W osobnym naczyniu, wymieszać mąkę z sodą. Stopniowo dodawać mieszankę mączną do mieszanki jajecznej, wymieszać i stopniowo dodawać maślankę, miksując na niskich obrotach do uzyskania gładkiej, kremowej konsystencji. Wmieszać rabarbar. Odstawić na minutę lub dwie żeby rabarbar wypuścił trochę soku. Wymieszać ponownie i włożyć do wysmarowanej tłuszczem formy o wymiarach 20 x 30 cm. Wymieszać wszystkie składniki wierzchu i posypać ciasto tak, by przykryły całą jego powierzchnię. Piec w temperaturze 180 stopni przez ok. 50-60 minut lub aż powierzchnia ciasta przestanie lśnić. Ciasto jest gotowe, gdy nóż lub patyczek włożony w nie wysuwa się pokryty upieczonym rabarbarem, ale nie pokryty surowym ciastem. 