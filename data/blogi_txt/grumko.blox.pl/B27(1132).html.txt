Bardzo lubimy tego typu zrazy, bo zawsze gdy się je przekroi czeka na nas w środku jakaś pyszna niespodzianka;-) Tym razem były to liście selera o lekko imbirowym posmaku. Pycha;-) Przepis na "Loomaliharullid ingveriga" pochodzi z bloga Nami- Nami, a zrazy jedliśmy w towarzystwie ziemniaków oraz pysznego marchewkowego ragout. Przy okazji polecamy: zrazy zawijane po luzońsku, zrazy zawijane w sosie z pomidorami i groszkiem oraz śląskie rolady wołowe.   SKŁADNIKI: 600 g wołowiny zrazowej, sól, pieprz, mielony imbir lub tarty świeży, 1 cebula, kilka liści selera, masło lub olej do smażenia, woda, śmietana. SPOSÓB WYKONANIA: Mięso pokroić w centymetrowe plastry i rozbić je tłuczkiem. Na każdy płat mięsa położyć posiekaną cebulę, posypać imbirem i dodać liście selera. Zwinąć i obwiązać nitką lub użyć specjalnych metalowych igieł. Mięso smażyć ze wszystkich stron do zbrązowienia. Podlać wodą i dusić na małym ogniu do miękkości mięsa. Pod koniec duszenia podlać śmietaną. Podawać z ziemniakami, marchewkowym ragout oraz sosem. 