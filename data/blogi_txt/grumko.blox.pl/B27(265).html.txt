Naszło nas na placki i to takie klasyczne czyli z mąką. Zaciekawił mnie przepis z tej strony, a to pewnie szczególnie dlatego, że od urodzenia mieszkamy na Śląsku i żadne z nas nigdy nie słyszało o takich plackach. Zrobiliśmy wersję z białym serem na słodko. Szczerze mówiąc nic specjalnego i myślę, że wersja z bryndzą na słono byłaby o wiele lepsza. Placki same w sobie też jakieś takie dziwne, ale tu trzeba wziąć poprawkę na to, że od lat jadamy tzw. nasze ulubione, na które przepis pochodzi z "Kuchni zdrowego serca" autorstwa Katarzyny Pośpieszyńskiej. SKŁADNIKI: 1 kg ziemniaków, 1 cebula, 1 łyżka cukru, 4 łyżki mąki, 2 łyżki bułki tartej, 1/2 szklanki śmietany 18%, 30 dag tłustego sera twarogowego, 1 łyżeczka białego octu winnego, 1/2 łyżeczki przyprawy z suszonych warzyw, 1 jajko, olej, sól, pieprz    SPOSÓB WYKONANIA: Ziemniaki obieramy, myjemy i ścieramy na tarce z małymi otworami. Odciskamy je i natychmiast mieszamy z octem (żeby masa nie ściemniała). Cebulę obieramy, również ścieramy na tarce, mieszamy z ziemniakami. Dodajemy mąkę, bułkę tartą, jajko, przyprawę z suszonych warzyw, solimy, pieprzymy i mieszamy na jednolitą masę. Porcje ciasta kładziemy łyżką na rozgrzany olej, formując płaskie placki i smażymy z obu stron na rumiano. Ser ucieramy ze śmietaną oraz cukrem i wykładamy na gorące placki. W wersji wytrawnej ser twarogowy zastępujemy bryndzą wymieszaną z mlekiem (proporcje takie same jak w przypadku twarogu i śmietany) i przyprawioną solą oraz słodką papryką w proszku. 