W czasie trwania II części Ziemniaczanego Tygodnia smażyliśmy kotleciki drobiowo - ziemniaczane, w których jednym z głównych składników były banany. Całkiem ciekawie smakowały, więc chętnie sięgnęliśmy tym razem po przepis na gulasz bananowy z drobiem. Również w przypadku tego dania jesteśmy zadowoleni. Jest słodkawe, ostre i dzięki dodatkowi koncentratu pomidorowego również lekko kwaśne. Przepis pochodzi ze strony uwielbiam.pl, a kilka dni temu skorzystała z niego również Wedelka.   SKŁADNIKI: 2 duże piersi z kurczaka, 3 banany, cebula, łyżka koncentratu pomidorowego, kostka rosołowa, łyżka curry, 3 łyżki oleju, sproszkowana ostra papryka, sproszkowana słodka papryka, pieprz, sól.    SPOSÓB WYKONANIA: Piersi kurczaka umyć, pokroić w kostkę, oprószyć solą, pieprzem i słodką papryką. Następnie zrumienić je na rozgrzanym oleju, przełożyć do rondelka, zalać szklanką bulionu z kostki, przykryć, dusić na małym ogniu przez 10 min. Drobno posiekaną cebulkę usmażyć na reszcie oleju i przełożyć do mięsa. Na czystą patelnię wlać resztę oleju i włożyć pokrojone w kostkę banany. Dusić na małym ogniu stale mieszając. Gdy banany lekko się rozgotują dodać curry, szczyptę ostrej papryki i koncentrat pomidorowy, jeszcze chwilę dusić, przełożyć do mięsa. Dusić pod przykryciem jeszcze 10 min. Podawać z ryżem. 