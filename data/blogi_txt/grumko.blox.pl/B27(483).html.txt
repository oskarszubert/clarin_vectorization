Ostatnio na kilku zaprzyjaźnionych blogach pojawiły się przepisy z tortillami w roli głównej. Koleżanki narobiły mi takiego smaka, że postanowiłem wpleść te bardzo smaczne placki w Ziemniaczany tydzień. Udało się znakomicie, a danie smakuje po prostu fantastycznie! Można je zjeść np. na śniadanie, ale naszym zdaniem pasuje również jako przekąska na imprezę, bo nawet kiedy już przestygnie smakuje dalej bardzo dobrze. Farszu wystarczyło nam na dwie tortille, no i dwie szklanki oleju do smażenia to gruba przesada. Oczywiście użyliśmy kuminu, bo smak normalnego kminku to całkiem inna bajka. Przepis pochodzi ze strony ugotuj.to.  SKŁADNIKI: 5 gotowych tortilli, 2 szklanki. oleju słonecznikowego do smażenia, 2 ziemniaki, 2 małe korniszony, 1/2 szklanki. orzechów nerkowca, 1/2 szklanki. mrożonego zielonego groszku, 1/2 szklanki. gęstego jogurtu naturalnego, 1/2 szklanki. jogurtowego majonezu, 1 łyżka kminku, pieprz, listki świeżej mięty do dekoracji.    SPOSÓB WYKONANIA: Każdą tortillę pokrój na 8 równych części, jak tort. Rozgrzej cały olej w rondlu i usmaż na złoto kawałki tortilli. Po usmażeniu staną się chrupiące. Na tym samym oleju usmaż na złoto orzechy nerkowca, następnie osusz je papierowym ręcznikiem i odstaw, niech przestygną. Ziemniaki w łupinach ugotuj w osolonej wodzie. Ostudź, obierz i pokrój w dość drobną kostkę. Groszek wrzuć do wrzącej wody, zagotuj, odcedź i ostudź. Kminek (najlepiej indyjski, zwany też rzymskim) upraż na suchej patelni, aby zrobił się o ton ciemniejszy, i zmiel w młynku do kawy na proszek. Korniszony pokrój w drobną kosteczkę. Wymieszaj w misce ziemniaki, orzechy, groszek, korniszony, jogurt, majonez i połowę zmielonego kminku, dosól do smaku. Na każdy trójkąt tortilli nałóż łyżkę sałatki i posyp ją odrobiną kminku. Przekąskę udekoruj listkami świeżej mięty. 