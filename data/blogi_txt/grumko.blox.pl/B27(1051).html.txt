Jutro o tej porze będziemy w Grecji, więc jest to nasz ostatni przepis przygotowany w ramach podróży z Widelcem po Włoszech. Szaszłyki chyba większość ludzi lubi, ale sami po składnikach oceńcie czy akurat taka wersja by Wam odpowiadała;-) Nam jak najbardziej;-) Przepis na "Piccoli spiedini alla salsiccia" pochodzi z książki "Kuchnia włoska" Wydawnictwa Bellona i jest naszą ósmą propozycją w ramach akcji Pomidorowy Sezon 2009. SKŁADNIKI: 1 duża cukinia, 1 czerwona lub żółta papryka, 12 pomidorów koktajlowych, 2 włoskie parówki wieprzowe - użyliśmy naszych tyle że grubych, 1 duża pierś kurczaka, 2 łyżki stołowe drobno posiekanej natki pietruszki, szałwii, rozmarynu, sól i świeżo zmielony czarny pieprz, 2 łyżki stołowe oliwy z oliwek. SPOSÓB WYKONANIA: Umyj i osusz cukinię. Odetnij końce i pokrój w krążki o grubości 1 cm. Umyj i osusz paprykę. Usuń gniazdo nasienne i pokrój w kostkę. Umyj pomidory i pozostaw w całości. Pokrój parówki na plastry grubości 2,5 cm. Kurczaka pokrój w kostkę. Włóż wszystkie składniki do miski razem z ziołami, solą, pieprzem i oliwą, odstaw do lodówki na 1 godzinę, aby się marynowały. Wykonaj szaszłyki nadziewając na szpikulce na przemian kawałki kurczaka, parówek i warzyw. Rozgrzej mocno naczynie do grillowania, włóż na nie szaszłyki i piecz przez 10 - 15 minut. Podawaj gorące. 