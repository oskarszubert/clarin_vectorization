Święta dokładnie za tydzień, a u nas już dziś za sprawą tych jajek zrobiło się tak jakoś fajnie. Wybraliśmy wersję zapiekaną, ale tylko do momentu w którym rozpuścił się ser. Sos oprócz tego, że jest bardzo smaczny ma taką konsystencję, że świetnie oblepia pieczywo, które się w nim zanurza. Przepis pochodzi z książki Hanny Szymanderskiej pt. "Jaja w roli głównej". SKŁADNIKI: 5 jaj, puszka kukurydzy, 20 dag szynki lub innej chudej wędliny, 2 łyżki masła lub dobrej margaryny, 2 łyżki mąki, kostka bulionowa, pęczek natki pietruszki, pęczek szczypiorku, 3 łyżki ostrej musztardy, ewentualnie 5 dag startego żółtego sera, pieprz, sól.    SPOSÓB WYKONANIA: Jaja ugotować na twardo, włożyć na chwilę do zimnej wody, po czym obrać i przekroić na połówki. Rozgrzany tłuszcz połączyć z mąką, rozprowadzić dwiema szklankami wody, doprawić sos kostką bulionową, solą, pieprzem i zagotować. Kukurydzę osączyć, szynkę pokroić w paseczki, szczypiorek i pietruszkę posiekać (kilka gałązek pietruszki odłożyć). Zieleninę, kukurydzę oraz wędlinę i musztardę wymieszać z sosem, doprawić solą smaku solą i pieprzem, ewentualnie cukrem. Gotowy sos przelać na półmisek, ułożyć w nim połówki jaj. Przybrać szczypiorkiem i gałązkami natki pietruszki. Tak przygotowane jaja można też posypać żółtym serem, zapiec i podawać jako gorącą przekąskę. 