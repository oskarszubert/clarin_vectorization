Dawno nie jedliśmy bakłażanów i kuskusu. Ten przepis - pochodzący z książki "Przepisy Czytelników: Wiosna w kuchni" - fajnie łączy ze sobą te dwa składniki i dzięki temu zjedliśmy smaczny i lekki obiadek;-)   SKŁADNIKI: 2 spore bakłażany, 20 dag kuskusu, 2 mięsiste pomidory, pół puszki zielonego groszku, cebula, ząbek czosnku, łyżka sosu sojowego, 2 łyżki uprażonych pestek słonecznika, 2 łyżki startego żółtego sera, pęczek natki, oliwa do smażenia, sól, pieprz.    SPOSÓB WYKONANIA: Umyte bakłażany przeciąć wzdłuż na połowy i wydrążyć część miąższu - my wydrążyliśmy głęboko, bo prawie do samej skórki. Kuskus ugotować według przepisu na opakowaniu, dodając do wody sos sojowy. Miąższ z bakłażanów, pomidory, cebulę drobno pokroić i poddusić (ok. 10 minut) na rozgrzanej oliwie. Pod koniec duszenia dodać kuskus, osączony groszek, przeciśnięty przez praskę czosnek, posiekaną natkę i ziarna słonecznika. Nadziać bakłażany farszem i ułożyć w wysmarowanym oliwą naczyniu żaroodpornym. Zapiekać w mocno nagrzanym piekarniku 20 - 25 minut. Po 10 minutach można bakłażany posypać żółtym serem. Podawać od razu po wyjęciu z pieca. 