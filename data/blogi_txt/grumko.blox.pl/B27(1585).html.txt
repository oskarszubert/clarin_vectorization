Bardzo fajny pomysł na przygotowanie kaszki kukurydzianej. O ile na etapie doprawiania bryndza jest fajnie wyczuwalna, to po usmażeniu kulek jej smak się gubi. Dlatego jeśli ma to być samodzielne danie, to dobrze sobie zostawić kawałek sera do podania wraz z boczkiem i śmietaną. U nas pulpety stanowiły dodatek do sznycli z wątróbką i pieczarkami. Przepis pochodzi z serwisu Małopolski Smak. SKŁADNIKI: 400 g kaszy kukurydzianej, 1 l mleka, pół litra wody, 1 łyżka masła, 2 łyżki bryndzy, 2 jajka, 2 łyżki bułki tartej, sól, olej.SPOSÓB WYKONANIA: Zagotować mleko z wodą, posolić, wrzucić 4 łyżki kaszy, gotować kilka minut, wsypać resztę kaszy i gotować 30 minut na najmniejszym ogniu. Zdjąć garnek z ognia, dodać masło, bryndzę, wyrobić na jednolitą masę i formować z niej pulpeciki. Panierować w jajku i bułce tartej, smażyć na rumiano ze wszystkich stron w gorącym oleju. Podawać ze śmietaną lub skwarkami z wędzonej słoniny. 