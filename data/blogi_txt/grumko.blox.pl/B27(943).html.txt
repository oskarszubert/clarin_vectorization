Ta sałatka pewnie już na zawsze będzie nam się kojarzyła z serialem "Lost";-) Wczoraj do późna oglądaliśmy ostatnich sześć odcinków piątego sezonu, a projekcję dodatkowo umilaliśmy sobie podjadając ciecierzycę z dodatkami;-) Sałatka jest przepyszna, a jeśli dodatkowo użyjecie gotowych produktów to jej przygotowanie zajmie Wam de facto tylko kilka minut. Naprawdę warto!! Przepis pochodzi z serwisu Myrecipes.com i jest to nasza druga propozycja w ramach Tygodnia z ciecierzycą, który zorganizowała Agata.    SKŁADNIKI: 2 puszki ciecierzycy o wadze brutto ok. 43 dag - użyliśmy pół kilograma suszonej, 1 słoik papryki pieczonej o wadze brutto ok. 40 dag - dodaliśmy jedną upieczoną paprykę o wadze 27 dag, 24 pokrojone czarne oliwki bez pestek, 2 łodygi selera naciowego, pokrojone na plasterki, 3 puszki tuńczyka, odcedzone, 5 łyżek pesto, 1/2 łyżeczki soli, 1/4 łyżeczki czarnego pieprzu, 6 listków świeżej bazylii SPOSÓB WYKONANIA: W dużym naczyniu wymieszać osączoną ciecierzycę, osączoną paprykę, oliwki, plasterki selera, tuńczyka, pesto, sól i pieprz. Rozdzielić na talerze. Podawać udekorowane listkami bazylii. 