Danie jest fantastyczne!! Spodziewaliśmy się, że będzie dobre, ale to co nam wyszło przeszło nasze oczekiwania. Ponieważ nie jadamy skóry nacinaliśmy wzdłuż mięso i w powstałe kieszonki wkładaliśmy farsz. Tak przygotowane piersi spinaliśmy wykałaczkami. Reszta zgodnie z przepisem pochodzącym z serwisu pychotka.pl.    SKŁADNIKI: 4 piersi z kurczaka ze skórą, 2 szalotki, 1 ząbek czosnku, 5 łyżek posiekanej bazylii, 3 łyżki sera ricotta, 2 łyżki oliwy z oliwek, 20 dag kurek (ze słoika), 150 ml śmietany, 1 łyżka soku z cytryny, listki bazylii do dekoracji, sól i pieprz.    SPOSÓB WYKONANIA: Piersi umyć i osuszyć. Szalotki i czosnek obrać i posiekać. Bazylię wymieszać z połową porcji szalotki, czosnkiem i serem. Farsz ostrożnie umieścić między skórką a mięsem, spiąć wykałaczkami i posypać solą i pieprzem. Smażyć na oliwie po 4 minuty z każdej strony. Przełożyć w ciepłe miejsce. Na pozostałym po smażeniu tłuszczu zeszklić resztę szalotki. Dodać osączone z zalewy kurki. Smażyć jeszcze przez 2 min. Dodać śmietanę, zagotować. Doprawić do smaku solą pieprzem i sokiem z cytryny. Sosem polać mięso. Udekorować listkami bazylii. 