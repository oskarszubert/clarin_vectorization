Kolejny klasyk z kuchni hiszpańskiej: tortilla a la paisana. Smaczna na ciepło, ale równie dobrze smakuje na zimno np. jako drugie śniadanie do pracy;-) Przepis pochodzi z książki Janiny Pałęckiej i Oskara Sobańskiego "Potrawy z hiszpańskiej tawerny" SKŁADNIKI: 6 jajek, 25 dag ziemniaków, pół szklanki oliwy, sól, ewentualnie średnia cebula    SPOSÓB WYKONANIA: Dwie rzeczy są najważniejsze aby udała się ta najbardziej typowa ze wszystkich tortilla: oliwa dobrej jakości i staranne przygotowanie ziemniaków. Ziemniaki powinny być nie duże i możliwie jednakowej wielkości. Obrane z łupinek pokroić w cienkie plasterki, umyć, osączyć, posolić i rozłożyć na ścierce, aby wyschły z obu stron. Dopiero wówczas smażyć. Rozgrzać oliwę na patelni. Do niezbyt gorącej włożyć ziemniaki i smażyć do miękkości, nieustannie poruszając je końcem noża. Powinny pozostać białe. W misce ubić jajka. Włożyć do nich usmażone ziemniaki, wymieszać i wyłożyć cała masę na patelnię. Smażyć z obu stron. Druga wersja tej tortilli zawiera cebulę, drobno posiekaną i usmażoną na oliwie, lecz nie zrumienioną przed ziemniakami. 