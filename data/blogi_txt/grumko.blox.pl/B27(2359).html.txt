Ryż z soczewicą i karmelizowaną cebulą ŹRÓDŁO: "Łatwa kuchnia śródziemnomorska" Claudia Roden. UWAGI: Do przygotowania tego dania zaprosiła nas Wiosenka, autorka bloga Eksplozja Smaku. Jej wersję ryżu z soczewicą i karmelizowaną cebulą możecie zobaczyć klikając tutaj. SKŁADNIKI: 8 łyżek oliwy extra virgin, 3 duże cebule przekrojone na pół i pokrojone w talarki, 250 g zielonej soczewicy - dodaliśmy soczewicę czerwoną, 250 g długoziarnistego ryżu, sól, pieprz.  SPOSÓB WYKONANIA: Rozgrzać 3-4 łyżki oliwy na dużej patelni, wrzucić cebulę i smażyć pod przykryciem na bardzo małym ogniu przez około 20 minut, od czasu do czasu mieszając, aż cebula zmięknie. Zdjąć przykrywkę i dalej smażyć na średnim ogniu, często mieszając, aż cebula będzie złocista. Soczewicę wypłukać w zimnej wodzie i odcedzić, po czym przenieść ją do garnka, zalać wodą - 1 litr, zagotować. Zmniejszyć ogień i gotować przez 20 minut (aby uniknąć rozgotowania, nie dodawać soli). Do gotującej się soczewicy dodać ryż, połowę usmażonej cebuli, sól i pieprz. Dokładnie wymieszać i gotować pod przykryciem na małym ogniu przez kolejne 20 minut aż ryż i soczewica będą miękkie. Jeśli mieszanina będzie zbyt gęsta, dodać trochę wody. W tym czasie pozostałą cebulę ponownie smażyć na średnim ogniu, często mieszając, aż uzyska brązowy kolor - prawie jak karmel. Ryż z soczewicą podawać na gorąco lub w pokojowej temperaturze, w szerokiej misce. Na wierzchu ułożyć cebulę i skropić pozostałą ilością oliwy. 