Do przygotowania tego dania polecane są chlebki pita, ale my z lenistwa użyliśmy kupionych w Lidlu włoskich placków z mąki pszennej Piada Sfogliata. Jak widzicie danie jest banalnie proste i nawet nie przypuszczaliśmy, że będzie tak świetnie smakowało!! Dodatkowo przed wyłożeniem masy mięsnej na placki posmarowaliśmy je rozbełtanym jajkiem: 1 jajko na 2 placki. Przepis pochodzi ze strony balkan-cuisine.com. Przy okazji polecamy ciasto z czerwoną cebulką i kozim serem, które kilka dni temu na swoim blogu opublikowała Kwiecienka. Zasada przygotowania jej ciasta jest prawie taka sama jak naszego dzisiejszego śniadania, a wymienione dodatki świadczą o tym, że to równie pyszne danie.   SKŁADNIKI: 6 okrągłych chlebków, 3 duże posiekane cebule, 3 łyżki oliwy, 90 dag pokrojonej w kostkę wieprzowiny - u nas szynka, 2 duże jajka, zielenina - u nas świeża bazylia, oregano i natka pietruszki, sól i pieprz.SPOSÓB WYKONANIA: Na oliwie smażyć cebulę przez 10 minut. Dodać wieprzowinę i smażyć do momentu aż się zezłoci. Zdjąć z ognia, wmieszać jajka, posolić i popieprzyć. Na wysmarowanym tłuszczem papierze do pieczenia wyłożyć chlebki. Na nich ułożyć masę mięsno - jajeczną i posypać zieleniną. Piec przez 8 minut w temperaturze 210 stopni. 