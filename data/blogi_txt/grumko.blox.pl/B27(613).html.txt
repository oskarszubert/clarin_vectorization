Ten wpis dedykujemy Majanie, która dziś świętuje swoje urodzinki;-) Jeszcze raz Wszystkiego Najlepszego!! Jeśli chodzi o przepis to pochodzi on z książki "Kuchnia włoska" wydawnictwa Bellona, a z tego co widzieliśmy wypróbowała go już również z powodzeniem Edysia. Placek jest nie tylko bardzo smaczny, ale i łatwy w przygotowaniu. Dla nas wielką zaletą jest to, że jabłka po upieczeniu nie zmieniają swojej konsystencji i zachowują swoją twardość. Polecamy!   SKŁADNIKI: 125 g masła, 100 g cukru kryształu, otarta skórka z 1 cytryny, 2 jajka, szczypta soli, 250 g mąki pszennej, 1/3 szklanki mleka, 2 łyżeczki proszku do pieczenia, 4 średnie jabłka, 2 łyżki soku z cytryny, 3 łyżki dżemu morelowego.    SPOSÓB WYKONANIA: Jabłka obrać, przekroić na pół, wydrążyć gniazda nasienne. Na każdej połówce zrobić nożem nacięcia tak, żeby utworzyły kratkę, skropić sokiem z cytryny. Masło utrzeć z cukrem i skórką z cytryny na kremową masę. Nadal miksując kolejno dodawać jajka, wlać mleko, a potem wsypywać mąkę wymieszaną z proszkiem do pieczenia i solą. Gładką masę przełożyć do natłuszczonej i posypanej mąką tortownicy. Jabłka ułożyć na cieście płaską stroną do dołu. Wstawić do piekarnika nagrzanego do 180C i piec około 45 minut. Jeszcze ciepłe ciasto posmarować dżemem wymieszanym z 1 łyżką gorącej wody. 