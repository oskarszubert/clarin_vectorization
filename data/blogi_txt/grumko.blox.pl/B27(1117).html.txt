Z Doliny Devrent pojechaliśmy na punkt widokowy skąd podziwialiśmy widok na miasto Uçhisar. To co widzicie na górnym zdjęciu to Zamek Uçhisar (Uçhisar Kalesi) czyli wysoka wulkaniczna skała podziurawiona tunelami i oknami. Poniżej zaś możecie zobaczyć jedną z wielu fantastycznych kapadockich dolin. Dla nas dodatkową atrakcją była również możliwość zjedzenia obiadu "w tak pięknych okolicznościach przyrody";-)    Po obiedzie udaliśmy się zwiedzać kolejne cuda natury i pracy ludzkich rąk, położone na terenie Parku Narodowego Göreme. Malownicze skały są na tyle miękkie, że przed wiekami wykuto w nich kościoły, a inne stały się domami dla ludzi, którzy wykuli w nich korytarze i pokoje, urządzając całkiem przytulne mieszkania.  Na zakończenie tego pełnego wrażeń dnia odwiedziliśmy jeszcze pracownię wyrobów z gliny, fabrykę dywanów oraz wytwórnię lokalnych win. Po noclegu w hotelu "Sarnic" w Ürgüp, po raz ostatni udaliśmy się na punkt widokowy i po ostatnich pamiątkowych zdjęciach ruszaliśmy w drogę powrotną. Choć była to krótka wycieczka, to wciąż świetnie pamiętamy i często wspominamy niesamowite baśniowe krajobrazy Kapadocji. Chyba każdy kto lubi szpinak jadł go nieraz na gęsto w towarzystwie jajek sadzonych. Dziś chcemy Wam pokazać trochę inny i zarazem bardzo smaczny sposób na połączenie tych dwóch składników. Fajny jest w tym przepisie dodatek mięso mielonego, który osłabia trochę moc szpinaku, a dzięki temu wydaje nam się, że danie to mogłoby potencjalnie zasmakować tym, którzy z niezrozumiałych dla nas powodów za szpinakiem nie za bardzo przepadają;-) Przepis na "Yumurtali Ispanak" pochodzi z książki Inci Kut "Turkish cookery".   SKŁADNIKI: na jedną osobę: 25 dag świeżego lub mrożonego szpinaku, 1 drobno posiekana mała cebula, 2 jajka, 2 łyżki masła lub oliwy z oliwek, 10 - 15 dag mięsa mielonego, sól, pieprz.SPOSÓB WYKONANIA: Na rozgrzanym tłuszczu podsmażyć cebulę z mięsem. Gdy będą miękkie dodać szpinak, doprawić solą i pieprzem. Dusić do odparowania płynu. W masie mięsno-szpinakowej zrobić dwa wgłębienia. Wbić w nie jajka. Patelnię przykryć pokrywką i dusić do momentu aż jajka się zetną. Serwować na toście. 