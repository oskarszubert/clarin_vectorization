To już drugi sernik z mango, który upiekliśmy. Tym razem smak masy został wzbogacony o rozpuszczoną białą czekoladę, która upieczona została wraz z pysznym orzechowym spodem. Deser podaje się z sosem truskawkowo - pomarańczowym, który konsystencją przypomina dżem. Łatwo się domyśleć, że całość smakowała obłędnie;-) Przepis pochodzi z książki Book of Latin American Cooking by Elisabeth Lambert Ortiz i jest naszą propozycją w pierwszej edycji zabawy pt. Sernikowo.  Panama: Sernik z białą czekoladą i mango SKŁADNIKI: Spód: 1 łyżka syropu, półtorej szklanki podpieczonych i posiekanych orzechów Macadamia - dodaliśmy orzechy nerkowca, pół szklanki pokruszonych ciasteczek maślanych, 3 łyżki brązowego cukru. Masa serowa: 8 łyżek rozpuszczonej białej czekolady, 1 łyżka niesolonego masła, 1 kg kremowego serka w temperaturze pokojowej, 1 szklanka cukru, 4 jajka, 1łyżeczka ekstraktu z wanilii, 4 łyżki crame fraiche lub kwaśnej śmietany, 2 szklanki ugotowanego puree z mango. Do polania: 2 szklanki świeżych jagód (truskawki, jagody, maliny), pół szklanki cukru, 1 łyżeczka ekstraktu z wanilii, sok i skórka z jednej średniej pomarańczy. SPOSÓB WYKONANIA: Aby przygotować syrop należy gotować do zgęstnienia wodę z cukrem w proporcji 1 do1 czyli np. jedną łyżkę wody z jedną łyżką cukru. Gotowy syrop wymieszać z orzechami, ciasteczkami i cukrem. Przełożyć do blachy wysmarowanej masłem. Wyrównać i docisnąć. Przygotować masę. Rozpuścić czekoladę w kąpieli wodnej. Ser ucierać z cukrem dodając po jednym jajku. Dodać ekstrakt i śmietanę. Dodać rozpuszczoną czekoladę. Wymieszać. Dodać puree z mango. Masę przełożyć do blaszki. Sernik piec w kąpieli wodnej w temperaturze 150 stopni przez 45 - 60 minut. Schłodzić w lodówce. Przegotować sos. Do rondla włożyć jagody i pozostałe składniki. Gotować do zgęstnienia. Sernik podawać polany sosem i udekorowany świeżymi jagodami, kawałkami mango i orzechami macadamia. 