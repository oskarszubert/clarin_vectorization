Nie po raz pierwszy użyliśmy ciemnego piwa do przygotowania obiadu. Kilka lat temu gotowaliśmy w nim kurczaka i wyszedł całkiem fajnie. Tym razem też tak było, a dodatkowo potrawa ma tę zaletę, że jest daniem jednogarnkowym i idealanie sprawdza się w czasie tygodnia pracy. Tym bardziej, że odpiekana wołowina smakowała nam jeszcze lepiej. Przepis pochodzi ze strony ugotuj.to.    SKŁADNIKI: 1/2 kg młodej wołowiny, 15 dag marchewki, 15 dag cebuli, 1 seler naciowy, 80 dag ziemniaków, 1/2 l ciemnego piwa, sól, pieprz, suszony majeranek i bazylia, 20 dag koncentratu pomidorowego, 1 szklanka oleju, kawałek surowego boczku.    SPOSÓB WYKONANIA: Wołowinę i oczyszczone warzywa (marchewkę, cebulę i seler naciowy) pokrój w kostkę, wrzuć do głębokiej patelni (może być wok) i zalej piwem, tak żeby wszystkie składniki były przykryte. Gotuj pod przykryciem, aż wołowina będzie miękka. Dodaj koncentrat pomidorowy. Przypraw do smaku solą, pieprzem, majerankiem i bazylią. Obrane i umyte ziemniaki pokrój w plastry, usmaż w głębokim tłuszczu, osącz na papierowym ręczniku i posól. Na drugiej patelni podsmaż boczek pokrojony w niezbyt grubą kostkę. Rozgrzej piekarnik do 200°C. W żaroodpornym naczyniu ułóż połowę ziemniaków, na nich wołowinę z warzywami i resztę ziemniaków. Dodaj wysmażony boczek, posyp majerankiem. Wstaw do dobrze rozgrzanego piekarnika i zapiekaj około 15 minut. 