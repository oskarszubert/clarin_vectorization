Przepis pochodzi z książeczki "Jaja w roli głównej" Hanny Szymanderskiej i jest również naszą propozycją przygotowaną w ramach akcji "Wielkanocne Smaki", którą zorganizowała już po raz drugi koleżanka Mirabelka. Jajka a la Orient SKŁADNIKI: 8 jajek, 50 dag pomidorów, 2 cebule średniej wielkości, szklanka startego owczego sera, 3 łyżki masła, 3 – 4 łyżki posiekanej natki pietruszki, sól SPOSÓB WYKONANIA: Pokrojoną w plasterki cebulę zeszklić na stopionym maśle (2 łyżki), gdy zmięknie, dodać obrane ze skórki i drobno pokrojone pomidory, dusić na niewielkim ogniu ok. 10 minut, lekko posolić, posypać natką pietruszki i wymieszać. Żaroodporny półmisek wysmarować masłem, wyłożyć uduszonymi pomidorami z cebulą. Delikatnie wybić jajka, posypać owczym serem, ułożyć grudki masła, wstawić do nagrzanego piekarnika, zapiec ok. 10 minut. Białko powinno być ścięte, a żółtko płynne. 