Choć do zakończenia zabawy w gotowanie z polskim akcentem zostało jeszcze trochę czasu to już dziś możemy stwierdzić, że karbonatki z serem były dla nas jej najważniejszą częścią. Wyobraźcie sobie, że po ich przygotowaniu, które notabene jest bardzo proste, okazało się, że znamy ten fantastyczny smak, a tylko o nim po prostu zapomnieliśmy. Gdzieś, kiedyś, wcześniej musieliśmy je już jeść, a teraz po latach całkiem przypadkiem odkryliśmy ten smak na nowo. Karbonatki serwowaliśmy z naszym ulubionym puree z ziemniaków tyle, że z tą różnicą, że zamiast koperku dodaliśmy natkę pietruszki, którą mieliśmy w nadmiarze. Przepis pochodzi z książki Wery Sztabowej "Krupnioki i moczka czyli gawędy o kuchni śląskiej".   SKŁADNIKI: 25 dag mięsa wieprzowego, 15 dag mięsa wołowego, 10 dag białego suchego sera, jajko, sól, pieprz, starta gałka muszkatołowa, bułka tarta, tłuszcz do smażenia.   SPOSÓB WYKONANIA: Oba gatunki mięs przepuścić przez maszynkę. Ser zetrzeć na tarce z małymi okami, dodać do mięsa wraz z całym jajkiem, dobrze wymieszać. Przyprawić solą, pieprzem i startą gałką muszkatołową. Z mięsa toczyć karbonatki (o podłużnym spłaszczonym kształcie), obtoczyć w tartej bułce i smażyć na gorącym oleju. 