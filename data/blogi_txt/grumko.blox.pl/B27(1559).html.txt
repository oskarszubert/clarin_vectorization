Kolejne po - jajkach w stylu Jalisco - danie, które w tytule zawiera odniesienie do nazwy meksykańskiego stanu. Już wczoraj upiekliśmy pomidory wraz z szalotkami, czosnkiem i chili, a dziś tylko usmażyliśmy omlety i wymieszaliśmy je z podgrzanym sosem. Pycha!! Przepis pochodzi z książki Marleny Spieler "What's Cooking: Mexican".  Meksyk: Jajka w stylu Oaxaca SKŁADNIKI: 1 kg dojrzałych pomidorów, 12 szalotek, 8 nie obranych ząbków czosnku, 2 łagodne zielone papryczki chili, szczypta kuminu, szczypta suszonego oregano, szczypta cukru, 2 - 3 łyżeczki oleju roślinnego, 8 jajek lekko roztrzepanych, 1 - 2 łyżki pomidorowego puree, sól, pieprz, 1 - 2 łyżki posiekanej kolendry. SPOSÓB WYKONANIA: Rozgrzać patelnię o grubym dnie. Podpiec pomidory tak aby lekko zbrązowiały. W tym czasie podsmażyć szalotki, chili i czosnek. Odstawić. Pomidory przekroić na połówki i włożyć do blendera wraz z chili, czosnkiem i cebulką. Zmiksować. Doprawić kuminem, oregano, solą, pieprzem oraz cukrem. Z jajek smażyć cienkie omlety. Pokroić w cienkie paski. Podgrzać sos, dodać puree z pomidorów. Dorzucić paski z omletów, dobrze podgrzać i od razu podawać. Posypać kolendrą. 