Obok tego przepisu nie mogliśmy przejść obojętnie, bo selery to my lubimy i to bardzo;-) Jeszcze w czasach studenckich stosunkowo często zajadaliśmy się kotletami z selera. Kroiliśmy korzeń w centymetrowe plastry, które potem gotowaliśmy w bulionie, smarowaliśmy musztardą, panierowaliśmy w bułce tartej, by na końcu smażyć tak przygotowane plastry na rozgrzanym tłuszczu. Było to proste, szybkie, smaczne no i nie wymagające większych nakładów finansowych danie;-) Nasza dzisiejsza propozycja - oprócz selerów - zawiera w sobie również sos jajeczno - cytrynowy, który - jak już kilka razy wspominałem - bardzo odpowiada nam jako dodatek do potraw. Domyślcie się więc, że całość bardzo nam smakowała i że polecimy Wam to danie do wypróbowania;-) Przepis na "Terbiyeli Kereviz" pochodzi z książki Inci Kut "Turkish cockery".   SKŁADNIKI: 4 średniej wielkości korzenie selera, 4 łyżki margaryny, 250 dag baraniny, 2 średnie cebule, 2 łyżeczki soli, pół łyżeczki pieprzu, 3 szklanki bulionu mięsnego lub wody, 1 jajko, sok z 1 cytryny.SPOSÓB WYKONANIA: Rozpuścić margarynę. Dodać posiekaną cebulę, baraninę pokrojoną na małe kawałki, sól i pieprz. Przykryć i dusić na małym ogniu przez 2 minuty. Obrać korzenie selera. Pokroić w centymetrowe plastry i włożyć do wody z dodatkiem soku z połowy cytryny. Osączyć selery i gotować je 10 minut w pół szklanki wody lub bulionu z 2 łyżkami margaryny. Mięso ułożyć na środku garnka, a dookoła wyłożyć plastry selera. Posolić. Zalać resztą bulionu. Przykryć i gotować na średnim ogniu przez 20 - 30 minut do momentu aż selery będą miękkie. Odcedzić. Selery i mięso wyłożyć na talerz, a sos cały czas podgrzewać. Wymieszać jajko z sokiem z cytryny. Powoli dodawać sos powstały z gotowania selera z mięsem. Dokładnie wymieszać i powstałym sosem polać selery i mięso. 