I znowu upiekliśmy ciasto wypatrzone na blogu Wiosenki;-) Rzeczywiście jest proste w przygotowaniu, smakuje bardzo fajnie, a szczególnie gdy się ugryziony kawałek babki popije szklanką zimnego mleka;-) Babkę straciatella upiekliśmy z myślą o homecookingu, który organizowaliśmy w minioną sobotę. Na relację z tego miłego kulinarngo spotkania zapraszamy popołudniu. SKŁADNIKI: 6 jajek, 1 szklanka cukru, 1 cukier wanilinowy, 250 g masła, 2 budynie waniliowe, 1,5 łyżeczki proszku do pieczenia, 200 g mąki pszennej, pół tabliczki czekolady - u nas gorzka.SPOSÓB WYKONANIA: Żółtka utrzeć z cukrem i cukrem wanilinowym na puszysty krem, dodać miękkie masło, miksować do połączenia się składników. Mąkę przesiać z proszkiem do pieczenia i budyniem, białka ubić na sztywną pianę. Do utartej masy maślanej dodać ubite białka, wsypać mąkę z budyniem oraz pokrojoną na drobno czekoladę i za pomocą łopatki delikatnie wymieszać ciasto. Formę wysmarować masłem i obsypać mąką, przełożyć ciasto i piec w 170°C przez 40-45 minut. Jeszcze ciepłą babkę oprószyć cukrem pudrem. 