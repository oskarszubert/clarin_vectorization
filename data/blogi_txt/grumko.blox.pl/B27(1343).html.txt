Wielkanoc za pasem, więc przerywamy naszą wyprawę "Z Widelcem przez kuchnie obu Ameryk" i przez najbliższych dziewięć dni przedstawimy Wam kilkanaście naszych świątecznych propozycji. Na początek wędlina, którą planowaliśmy ugotować z myślą o niedzielnym śniadaniu, ale mój pobyt w domu związany z chorobą sprawił, że sięgnęliśmy po ten przepis nieco wcześniej. Zdecydowanie warto było, bo już kilka dni wcześniej mogliśmy się zachwycać czosnkowo - pietruszkowym smakiem tego wyrobu! Gorąco polecamy!! Przy okazji rekomendujemy podobny w przygotowaniu i równie pyszny, salceson z grzybów. Przepis na wędlinę pochodzi z bloga "Oliwek w garach" i jest naszą drugą propozycją przygotowaną w ramach Kuchni Wielkanocnej 2010. SKŁADNIKI: 1 kg zmielonej karkówki, szklanka opłukanej i odsączonej kaszy manny (kasza po wypłukaniu zmniejsza swoją objętość, więc tak naprawdę sypkiej wychodzi 1,5 szklanki), 1 - 2 pęczki natki pietruszki, 4 jajka całe, łyżka wegety, pieprz wg uznania, 3 - 4 ząbki czosnku. SPOSÓB WYKONANIA: Zmielone mięso przyprawić vegetą i pieprzem, dodać wyciśnięty czosnek, wbić jajka, wsypać posiekaną natkę pietruszki, kaszę mannę i wyrobić ręką. Mięso podzielić na 2 (lub 3) części. Każdą włożyć do woreczka foliowego, mocno ubić i zawiązać bawełnianą nicią. Woreczki włożyć do dużego gara z wrzątkiem. Przykryć. Gotować godzinę. Wyjąć, włożyć do zlewu i obciążyć garem z wodą, w którym się gotowały. Poczekać, aż wystygną. Woreczki osuszyć i włożyć do lodówki, aby stężały. Najlepiej na noc. 