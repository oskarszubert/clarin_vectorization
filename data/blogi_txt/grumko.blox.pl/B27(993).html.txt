Z Francji przenosimy się na Cypr, który jak pewnie słyszeliście zamieszkiwany jest przez ludność grecką i turecką, która od set lat nie potrafi się ze sobą dogadać. W związku z tym, mówiąc o kuchni cypryjskiej de facto mówimy o daniach popularnych w kuchni greckiej i tureckiej. Naszą krótką kulinarną wizytę na wyspie rozpoczniemy od 3 dań, w których jednym z głównych składników jest ser halloumi. Halloumi to rodzaj sera solankowego półtwardego pochodzenia greckiego. Nazwę swą zawdzięcza słowu hallum - ser libański, w Turcji występuje pod nazwą hellim peyniri. Halloumi pochodzi zasadniczo z Cypru, a mieszkańcy tej wyspy uważają ten ser wręcz za potrawę narodową. Od wielu stuleci wytwarzany jest z surowego mleka owczego i koziego, obecnie także z dodatkiem krowiego. Do tej pory słyszeliśmy tylko wiele dobrego o tym serze, a wczoraj w końcu mieliśmy okazję przekonać jak smakuje. Chyba mieliśmy zbyt wygórowane oczekiwania, bo na kolana nas nie rzucił, ale jest smaczny i na pewno warto od czasu do czasu przygotować jakieś danie z jego udziałem. W tym przepisie na kebaba świetne jest to puree z groszku. Nie trzymałem się proporcji podanych w przepisie tylko doprawiłem puree do smaku i wyszło rewelacyjnie! Przepis pochodzi ze strony gourmed.com.   SKŁADNIKI: 2 piersi kurczaka, 4 cukinie, 200 g sera halloumi, 250 g zielonego groszku, 1 łyżeczka kminu, 1 ząbek czosnku, sok z jednej cytryny.SPOSÓB WYKONANIA: Pokroić kurczaka, cukinię i ser na kawałki o tej samej wielkości. Posmarować oliwą, posolić, popieprzyć i zgrillować. Ugotować groszek, odcedzić i zmiksować z pół szklanki oliwy, kuminem, sokiem z cytryny, solą, pieprzem. Kebaby podawać na puree z groszku. 