Francja: Pływające wyspy ŻRÓDŁO: „Mała Paryska Kuchnia” Rachel Khoo. Przepis inspirowany naszymi wakacjami w Paryżu i na Martynice na przełomie czerwca i lipca 2013r. Obszerną relację z tego wyjazdu znajdziecie po kliknięciu TUTAJ. SKŁADNIKI: Creme anglaise: 4 żółtka, 8 dag cukru, 1 laska wanilii, 500 ml mleka, pół łyżeczki utartego pieprzu długiego lub czarnego (niekoniecznie). Migdały z karmelem: 8 dag cukru, 25 ml wody, 5 dag obranych migdałów w słupkach. Wyspy z piany: 2 białka (6 dag), 5 dag cukru pudru, przesianego przez sito, jeśli ma grudki, kilka kropli soku z cytryny, szczypta soli. SPOSÓB WYKONANIA: Przygotowanie creme anglaise: Żółtka ubić z cukrem. Laskę wanilii rozciąć wzdłuż na pół i wyskrobać ziarenka. Dodać je razem z laską do rondla z mlekiem i pieprzem. Doprowadzić do wrzenia. Wyjąć laskę wanilii i mieszając, wlać trochę gorącego mleka do ubitych żółtek. Nieustannie mieszając, stopniowo wlać resztę mleka. Potem przelać mieszankę do czystego garnka, wstawić na słaby ogień i podgrzewać przez 5 minut, cały czas mieszając. Krem nie może zacząć wrzeć, bo się zwarzy. Gdy po 5 minutach krem zacznie lekko gęstnieć i uzyska konsystencję śmietany (bardziej zgęstnieje, gdy się oziębi), przelać go do miski i wstawić do lodówki na co najmniej 4 godziny. Kiedy krem się chłodzi, przygotować migdały z karmelem: Blachę wyłożyć papierem do pieczenia. Rondel o dużej średnicy postawić na małym ogniu, wsypać cukier i zalać go wodą. Kiedy cukier się rozpuści, ustawić ogień na największy. Gdy syrop zacznie bulgotać, dodać migdały i mieszać stale przez 5 minut, żeby migdały nie przykleiły się do dna i nie przypaliły. Kiedy syrop i migdały nabiorą złocisto karmelowej barwy, przelać je na przygotowaną blachę i rozprowadzić łopatką tak cienko, jak się da (należy się spieszyć, bo syrop szybko zastyga). Odstawić do wystygnięcia. Przygotowanie wysp z piany: Połowę białek wlać do czystej szklanej lub metalowej miski. Dodać cukier, sok z cytryny i ubijać, aż mieszanka będzie śnieżnobiała. Połączyć z resztą białek i ubić na sztywną pianę. W dużym garnku zagotować wodę, a gdy zacznie wrzeć, ostrożnie nałożyć łyżką 6 porcji piany i gotować przez kilka minut, aż piana lekko urośnie i zetnie się na powierzchni. Wyjąć łyżką cedzakową i przełożyć na arkusz papieru do pieczenia. Przed podaniem nałożyć do szklanych miseczek po łyżce wazowej creme anglaise. Na wierzchu ostrożnie umieścić piankę i udekorować kawałeczkami karmelu z migdałami. Wstawić do mikrofalówki i podgrzewać na średniej mocy przez 30 – 60 sekund. 