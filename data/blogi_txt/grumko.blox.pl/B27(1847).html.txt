Ponieważ już kiedyś z powodzeniem zastępowaliśmy jukę ziemniakami (np. panamskie carimanoles), to tym razem postanowiliśmy wypróbować przepis, który od samego początku skojarzył nam się z bardzo popularnymi w naszym kraju plackami ziemniaczanymi. Z resztą przygotowaliśmy je w podobny sposób, bo zamiast z masy formować krokiety, najwyczajniej w świecie nadawaliśmy jej plackowaty kształt. Wyszło bardzo smacznie, a danie serwowaliśmy z prostą surówką z rzodkiewek i jogurtu. Polecamy!! Przepis pochodzi ze strony KhmerKromRecipes.Com. Kambodża: Placki ziemniaczane z curry / Num kari chien SKŁADNIKI: 4 szklanki startej juki - u nas ziemniaki, 2 posiekane cebule dymki, 2 łyżki mielonej trawy cytrynowej, 2 posiekane ostre papryczki, 1 łyżka curry, 4 szklanki oleju do smażenia, 1/4 łyżeczki soli. SPOSÓB WYKONANIA: Startą jukę odcisnąć z wody. Dodać dymkę, trawę cytrynową, ostre papryczki i curry. Wymieszać. Formować krokiety wielkości palca. Smażyć na złoto w głębokim oleju. Przed podaniem posolić. 