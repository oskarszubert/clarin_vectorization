Indie: Maślane kulki z kurczaka ŹRÓDŁO: HonestCooking.Com. UWAGI: Przepis jest naszą propozycją przygotowaną w ramach akcji kulinarnej Kuchnia Indyjska II SKŁADNIKI: Kulki z kurczaka: 90 dag mielonego mięsa z kurczaka, 1 łyżka ostrej papryki w proszku, 2 łyżki gęstego jogurtu naturalnego - najlepiej typu greckiego, 1 łyżeczka przyprawy garam masala, 1 łyżka mielonych ziaren kolendry, 2 łyżki oleju, 2 łyżki pasty czosnkowo- imbirowej, 2 łyżeczki posiekanej natki kolendry, sól do smaku. Sos: 2 łyżeczki pasty czosnkowo-imbirowej, 4 świeże zielone papryczki chilli, 4 łyżki rozpuszczonego masła, 4 zielone ziarna kardamonu, pół łyżeczki cynamonu, 4 goździki, 1 czarne ziarno kardamonu, 1 łyżeczka ziaren kopru włoskiego, 340 g pasty pomidorowej, 1 łyżka ostrej papryki w proszku, 10 migdałów zblanszowanych, obranych ze skórki I zmielonych, 1 łyżeczka przyprawy garam masala, 2 łyżeczki mielonych ziaren kolendry, 2 łyżeczki suszonych liści kopru włoskiego - pominęliśmy, pół łyżeczki cukru, 350 ml śmietany kremówki. SPOSÓB WYKONANIA: Przygotować kulki z kurczaka: Wymieszać wszystkie składniki kulek i odstawić na noc do lodówki, by mięso się zamarynowało. Dłońmi zwilżonymi olejem formować niewielkie kulki, piec w piekarniku nagrzanym do 180 stopni C przez 25-30 minut. Wystudzić. Przygotować sos: na patelni rozgrzać masło, dodać oba rodzaje ziaren kardamonu, goździki i cynamon, smażyć przez kilka minut. Dodać ziarna kopru włoskiego, a po chwili pastę czosnkowo-imbirową i zielone papryczki chilli. Gotować przez kilka minut, po czym wmieszać pastę pomidorową i suche przyprawy oraz wlać 4 szklanki wody. Gotować na średnim ogniu przez 15 minut, aż sos zgęstnieje. Dodać upieczone kulki z kurczaka i gotować przez kolejne 15 minut. Pod koniec gotowania wmieszać śmietanę i gotować przez 7-8 minut na małym ogniu. Podawać udekorowane kolendrą i kleksem śmietany. 