Pierwszy raz danie na ciepło z wykorzystaniem sałaty ugotowaliśmy w zeszłym roku. Była to grecka potrawa fricassee z baraniny, którą przygotowaliśmy z kawałka wieprzowiny;-) Tak nam wtedy to danie zasmakowało, że kiedy trafiłem na rumuńską zupę z sałaty to bez wahania zapisałem ją na widelcową listę z przepisami do wykorzystania. Oprócz sałaty fajny jest również dodatek omletu z boczkiem przez co zupa jest bardziej treściwa, no i nabiera fajnego posmaku. Przepis na Ciorba De Salata pochodzi ze strony repices.wikia.com.    SKŁADNIKI: 2 litry wody, 2 sałaty maślane, 1 marchewka, 1 korzeń pietruszki, 1 duża cebula, 1 ząbek czosnku, 1 łyżka maki, 2 żółtka, 2 łyżki kwaśnej śmietany, 2-3 łyżki octu, posiekana natka pietruszki, sól. Omlet: 150 g wędzonego boczku, 4 jajka, 2 łyżki mleka, sól. SPOSÓB WYKONANIA: Pokroić w kostkę marchew, korzeń pietruszki, cebule oraz czosnek. Zalać wodą i gotować pół godziny. Odcedzić i zachować płyn. W międzyczasie ubić żółtka, kwaśną śmietanę, sól oraz ocet. Stale mieszając powoli wlewać zachowany wywar warzywny. Zagotować. Dodać sałatę porwaną na kawałki. Zagotować tylko raz. Aby przygotować omlet posiekać boczek na małe kawałki i usmażyć. Wlać jajka wymieszane z mlekiem i doprawione solą. Usmażyć. Pokroić w paski. Wyłożyć na talerze i zalać ciepłą zupą. Posypać posiekaną natką pietruszki. 