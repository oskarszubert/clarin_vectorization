Kolejna frittata przetestowana przez nas z pozytywnym skutkiem. Lubimy tę włoską odmianę omletu. Fajny jest motyw dopiekania całości i uzyskanie konsystencji zbliżonej do tarty. Tym razem jednak trochę zawaliłem sprawę. Wydawało mi się, że frittata jest już gotowa: wyjąłem z piekarnika naczynie, przykryłem talerzem, odwróciłem i okazało się, że ze środka wypłynęło dosyć sporo nieściętej masy jajecznej. Ponownie całość włożyłem do naczynia i dopiekałem jeszcze kilka minut. Niestety frittata nie wyglądała już tak estetycznie jak zwykle, ale jej smak zrekompensował nam tę moją "techniczną" wpadkę. Przepis pochodzi z serwisu kuchnia.gazeta.pl.    SKŁADNIKI: 200 g ugotowanego i obranego bobu, 2 upieczone papryki bez skórki pokrojone w paski, mała zblanszowana cukinia pokrojona w plastry, 8 jaj, łyżka masła, 2 łyżki oliwy, 2 łyżki tartego parmezanu, sól, pieprz SPOSÓB WYKONANIA: Na patelni rozgrzać masło z oliwą. Wlać 1/3 jaj roztrzepanych z parmezanem, solą i pieprzem. Kiedy zaczną się ścinać, rozrzucić po nich równomiernie warzywa. Zalać resztą jaj i wstawić do gorącego piekarnika. Zapiekać kilka minut, aż frittata się zetnie. Podawać na ciepło lub na zimno. 