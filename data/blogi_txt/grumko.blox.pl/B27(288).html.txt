Jak dla mnie hit ostatnich dni!! Makaron w lekkim sosie no i ta mięciutka cielęcina w winno - parmezanowej panierce: pycha!! Przepis pochodzi z książki Hanny Szymanderskiej pt. "Kotlety, kotleciki, rumsztyki"    SKŁADNIKI: 60 dag cielęciny bez kości, 4 łyżki tartego parmezanu, 4 łyżki przesianej bułki tartej, 2 jajka, 3 łyżki białego wytrawnego wina, 2 łyżki masła, sól i pieprz. Sos: 2 łyżki masła, łyżka mąki, łyżka koncentratu pomidorowego, 5 dag wędzonej szynki, 4-5 kapeluszy pieczarek, szklanka bulionu, 2 łyżki posiekanej natki pietruszki, sól i pieprz.    SPOSÓB WYKONANIA: Na patelni rozpuścić łyżkę masła, usmażyć drobno posiekane pieczarki, dodać pokrojoną w paseczki szynkę, chwilę smażyć, mieszając, posypać solą i pieprzem. W rondelku rozpuścić łyżkę masła, dodać mąkę, zrobić zasmażkę, rozprowadzić bulionem i stale mieszając gotować aż sos zgęstnieje. Dodać przecier pomidorowy, pieczarki i szynkę, wymieszać, doprawić, trzymać na małym ogniu. Umyte i osuszone mięso pokroić na 4 plastry, lekko rozbić tłuczkiem, posypać solą i pieprzem, obtoczyć w roztrzepanych z winem jajkach i parmezanie, ponownie w jajkach i bułce tartej, przycisnąć panierkę rękami, smażyć kotlety na stopionym maśle. Na środku ogrzanego półmiska ułożyć ugotowany makaron, polać sosem, obłożyć kotletami, posypać natką pietruszki i natychmiast podawać. 