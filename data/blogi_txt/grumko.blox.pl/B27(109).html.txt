SKŁADNIKI:1 zielona papryka, 1 czerwona papryka, 5 dag masła, 1 łyżka stołowa oliwy z oliwek, 200 g cienko pokrojonego salami, 8 średnich jajek, sól, mielony czarny pieprz, 200 g startego żółtego sera, listki sałaty do dekoracji   SPOSÓB WYKONANIA: Umyte i przekrojone wzdłuż na pół papryki czyścimy z gniazd nasiennych, usuwamy białe błony i tniemy paprykę wzdłuż na szerokie pasy. Następnie kroimy je w poprzek na cienkie paseczki. Na patelni podgrzewamy masło i oliwę. Wrzucamy paprykę i smażymy 8-10 min (aż zmięknie), od czasu do czasu mieszając. Plastry salami przecinamy na pół, składamy po kilka naraz, a następnie kroimy w paski i wrzucamy na patelnię z papryką. Całość dokładnie mieszamy i smażymy jeszcze parę minut. Widelcem ubijamy jajka z solą i pieprzem. Do jajek dodajemy starty ser. Masę wlewamy na patelnię i dokładnie mieszamy z papryką i salami drewnianą łyżką. Smażymy, nie mieszając, 3-5 min, aż większość jajek się zetnie. Sprawdzamy, czy omlet jest gotowy, unosząc jego brzeg szerokim nożem. Na spodzie powinien mieć złoty kolor, a z wierzchu być niedosmażony. Wtedy zdejmujemy patelnię z ognia. Wstawiamy pod gorący grill lub do nagrzanego piekarnika i zapiekamy 2-3 min, aż na wierzchu pojawią się pęcherzyki. Frittatę podajemy na ciepło lub zimno, pokrojoną na trójkąty i przybraną liśćmi sałaty. 