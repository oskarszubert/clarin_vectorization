Rösti to tradycyjne szwajcarskie danie z ugotowanych, tartych, a następnie smażonych ziemniaków. Przeglądając przepisy w sieci dowiedziałem się, że potrawa ta ma wiele odmian, a bierze się to stąd, że w każdym szwajcarskim kantonie stosuje się inne dodatki. I tak np. mamy: Appenzeller Rösti - z makaronem, boczkiem i serem appenzeller, Basler Rösti - z cebulą pokrojoną w talarki, Glarner Rösti - z ostrym serem ziołowym czy Zürcher Rösti - z drobno posiekaną cebulą i kminkiem. Dla nas na spróbowanie wybrałem Tessiner Rösti czyli placek ziemniaczany, który w wersji podstawowej smaży się tylko z dodatkiem boczku i rozmarynu. Jego nazwa wywodzi się od najdalej wysuniętego na południe kantonu Szwajcarii - Tessin (Ticino), który to bezpośrednio graniczy  z Włochami. Właśnie to położenie geograficzne sprawiło, że w prawie całym tym regionie mówi się po włosku, a na jego terenie znajduje się włoska enklawa Campione d'Italia. Biorąc to pod uwagę nie dziwi więc pojawienie się w tym konkretnie przepisie na Tessiner Rösti pancetty oraz suszonych pomidorów. Sam placek smakuje wyśmienicie i jeśli - tak jak my - nie macie jeszcze dosyć ziemniaków to gorąco zachęcamy do smażenia;-) Niestety nie udało nam się kupić pancetty, więc zastąpiliśmy ją naszym wędzonym boczkiem. Przepis pochodzi ze strony / recipe in English language you can find here: Recipezaar.com.    SKŁADNIKI: 80 dag ziemniaków, 2 łyżki masła, 1 duże cebula drobno posiekana, 2 posiekane ząbki czosnku, 1 łyżka posiekanego świeżego rozmarynu, pół łyżeczki soli, pieprz, 15 dag pancetty w plasterkach, 8 suszonych pomidorów w zalewie.    SPOSÓB WYKONANIA: Umyć ziemniaki i ugotować. Jeszcze ciepłe obrać, a następnie ostudzić i włożyć do lodówki na 1-3 dni. Po tym czasie zetrzeć je na tarce o dużych otworach. Rozgrzać masło na patelni o średnicy 28 cm. Dodać cebulę, czosnek oraz rozmaryn. Smażyć 2-3 minuty od czasu do czasu mieszając. Dodać starte ziemniaki, całość wymieszać i smażyć kilka minut do momentu aż ziemniaki zaczną się zezłacać. Doprawić solą i pieprzem. Dodać pancettę i suszone pomidory odsączone z zalewy. Wymieszać dokładnie składniki i smażyć 15 minut NIE MIESZAJĄC potrawy. Powinna się utworzyć złocisto - brązowa skórka. Przy pomocy dużego talerza odwrócić placek na drugą stronę i smażyć kolejne 10 minut. 