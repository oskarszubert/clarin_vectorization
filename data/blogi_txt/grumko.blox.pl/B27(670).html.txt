W zeszłą niedzielę ze względu na weekend z colą nie było jajek na śniadanie, więc z tym większą przyjemnością zjedliśmy dzisiaj taki oto pyszny omlet. Przepis pochodzi z książki "Kuchnia żydowska i izraelska Katarzyny Pośpieszyńskiej", a potrawa ta pochodzi z Persji, gdzie występuje pod nazwą "kuku" i jest najbardziej popularna wśród Palesteńczyków, którzy produkują najlepsze pory w tym rejonie kraju.    SKŁADNIKI: 70 dag porów, 4 łyżki masła, 1 łyżka soku z cytryny, 1 łyżeczka soli, pół łyżeczki pieprzu, pół łyżeczki zmielonego ziela angielskiego, 6 jajek.    SPOSÓB WYKONANIA: Pory wypłukać pod bieżącą wodą, odciąć korzenie i ciemne liście, naciąć głęboko wzdłuż i dokładnie wymyć, pokrajać w cienkie plasterki, włożyć do cedzaka i jeszcze raz wypłukać. Masło rozgrzać na dużej patelni, wsypać pory, smażyć 3-4 minuty, często mieszając. Pokropić sokiem z cytryny, posypać solą, pieprzem i zielem angielskim, zmniejszyć płomień, dusić, aż warzywo będzie miękkie. Jajka roztrzepać w dużej misce, dodać duszone pory, starannie wymieszać. Wlać do patelni, w której duszono warzywa (w razie potrzeby dodać masło), smażyć do ścięcia jaj na bardzo małym ogniu. My dopiekaliśmy omlet w piekarniku. Pokrajać w trójkąty, podawać na gorąco lub zimno ze świeżym pieczywem. 