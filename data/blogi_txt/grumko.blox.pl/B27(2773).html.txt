Dzień po wypadzie w okolice Bielska Białej wybraliśmy się na wycieczkę do Częstochowy. Naszym celem było zwiedzenie dwóch obiektów, znajdujących się na Szlaku Zabytków Techniki, a konkretnie odwiedziliśmy Muzeum Produkcji Zapałek oraz Muzeum Górnictwa Rud Żelaza.Muzeum Produkcji Zapałek mieści się w Zakładach Przemysłu Zapałczanego, założonych w latach 1880-82 przez Karola von Gehliga i Juliana Hucha. Jego główną atrakcją jest zabytkowa linia technologiczna produkcji zapałek z lat 30-stych XX w.   W czasie wizyty w Muzeum miły pan przewodnik opowiedział nam o całym procesie produkcji zapałek. W pierwszej hali zobaczyliśmy maszyny, które biorą udział w następujących etapach produkcji: przygotowywanie drewna osikowego, z którego wytwarza się mierzące 64 cm wyrzynki, poddawanie wyrzynki złuszczeniu w efekcie czego uzyskiwane są cienkie 2,2 mm płyty, cięcie płyt (taśmy) w sieczkarce na patyczki zapałczane o wymiarach 2,2 x 2,2 mm, impregnowanie patyczków roztworem dihydrofosforanu, suszenie patyczków w suszarniach, polerowanie patyczków w bębnach polerujących oraz segregowanie patyczków na sitach.   Kolejne etapy produkcji to: przesył pneumatyczny do automatów zapałczanych, nabijanie patyczków w otwory w automatach zapałczanych, nasycanie końcówek patyczków w parafinie, formowanie łebków poprzez zanurzenie patyczków w masie zapałczanej, suszenie zapałek i wybijanie ich z otworków w szabikach, układanie zapałek w kasetach oraz napełnianie pudełek w ładownicach. Swoją drogą nie zdawaliśmy sobie sprawy, że proces produkcji zwykłego pudełka zapałek jest aż tak złożony;-) Po wizycie w halach produkcyjnych wyświetlono nam film, na którym pokazane były kolejne etapy produkcji zapałek. Ciekawostką jest również kilkuminutowy zapis pożaru, do którego doszło na terenie zakładu w 1913 roku.  Ostatnim etapem zwiedzania są pomieszczenia, w których zgromadzone są min. pudełka zapałek z różnych lat, rzeźby wykonane z zapałek oraz sklep w którym można zakupić zapałczane pamiątki.    Z Muzeum Zapałek spacerem przez Dworzec Główny doszliśmy do Alei Najświętszej Marii Panny skąd widać Jasną Górę.   Idąc w stronę sanktuarium, przechodzi się przez  Park im. Staszica, w którym zlokalizowane jest Muzeum Górnictwa Rud Żelaza.  Muzeum Górnictwa Rud Żelaza otwarto 4 grudnia 1989r., w zbudowanych w latach 1974-1976, podziemnych korytarzach. Odtworzono tu dawne wyrobiska kopalniane, wyposażone w sprzęt górniczy, pochodzący z zamkniętej kopalni rudy żelaza Szczekaczka.  Wystawę stałą "Dzieje Górnictwa Rud Żelaza" otwarto 15 maja 2008r., przedstawiono na niej wyrobiska chodnikowe w obudowie drewnianej i stalowej, komorę pomp oraz fragment "ściany" eksploatacyjnej z obudową i wyposażeniem w maszyny i urządzenia. W chodnikach i komorach ustawiono oryginalne maszyny i środki transportu. Ekspozycja zrobiła na nas tak wielkie wrażenie, iż wydawało nam się, że rzeczywiście znajdujemy się pod ziemią.  W sali ekspozycyjnej podzielonej na wyodrębnione stanowiska pokazano pełny zestaw narzędzi i maszyn służących w przeszłości w pracy górników. Zgromadzono m.in. liczne rodzaje obudów wyrobisk kopalnianych, lamp górniczych oraz minerałów. Przedstawiono również historyczne narzędzia i metody wydobywania rudy żelaza. Po wizycie w Muzeum Górnictwa Rud Żelaza odwiedziliśmy położone nieopodal Sanktuarium Jasnogórskie. Klasztor, będący od wieków celem pielgrzymek, jak zwylke tętnił życiem, a przez jego zabudowania przewijał się tłum wiernych, przybyłych tu z różnych stron, rozmawiających w różnych językach.   Na koniec naszego pobytu przespacerowaliśmy się ponownie Aleją Najświętszej Marii Panny, a następnie udaliśmy się w drogę powrotną do domu. 