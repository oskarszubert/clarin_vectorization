Jeden z naszych ulubionych przepisów: fasola z Tuluzy, czyli kasulet po tuluzańsku (CASSOULET DE TOULOUZE). W necie znalazłem takie informacje na temat tej potrawy: Kasulet to potrawa tradycyjna, podobnie jak bigos dla Polaków. O kasulecie pisał Robert J. Courtine - "Hołd złożyć trzeba temu daniu jedynemu, pełnemu glorii, daniu wielorakiemu wiecznemu, które symbolizuje Langwedocję Tuluzańską". SKŁADNIKI: 60 dag białej fasoli, jedna marchewka, 2-3 cebule, tymianek, liść laurowy, ząbki czosnku, 20 dag świeżego boczku, 2 udka gęsie lub 4 kacze (ewentualnie kurze), 20 dag kiełbasy czosnkowej, 10 dag oliwy, 2 kostki rosołowe, łyżka przecieru pomidorowego, 4 łyżki bułki tartejSPOSÓB WYKONANIA: Fasolę przebrać, umyć i kilka godzin moczyć w przegotowanej wodzie. Udka umyć i pokroić na duże kawałki. Marchewkę i cebulę obrać, opłukać, drobno pokroić. Boczek i kiełbasę pokroić w kostkę. Ząbki czosnku obrać i drobniutko posiekać. Zrumienić na patelni na oliwie udka i kiełbasę. Marchewkę i cebulę dusić przez kilka minut na oliwie. Boczek zrumienić na patelni. Do odcedzonej fasoli dodać podsmażone udka, kiełbasę i boczek, marchew z cebulą, kostki rosołowe, posiekany czosnek oraz przecier pomidorowy zmieszany z taką ilością wody, aby wszystko zostało przykryte. Dodać tymianek i liść laurowy. Gotować godzinę pod przykryciem. Do żaroodpornego naczynia przełożyć ugotowaną fasolę i mięsa. Wierzch posypać tartą bułką. Piec w gorącym (220C) piekarniku przez ok. 60 minut. Podawać na gorąco. 