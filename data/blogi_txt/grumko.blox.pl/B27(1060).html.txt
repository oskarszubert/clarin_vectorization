To już nasza ostatnia grecka propozycja w ramach wędrówki z Widelcem po Europie. Jest trochę pracochłonna, ale warto zadać sobie trochę trudu np. w weekend, gdyż danie jest zdecydowanie tego warte. Przepis pochodzi z książki Aphrodite Kaipi "Kuchnia Grecka".   SKŁADNIKI: 4 średniej wielkości bakłażany, 120 ml oliwy, 1 pokrojona w kostkę cebula, 300 g siekanego mięsa wołowego, sól, pieprz, 1 pęczek natki pietruszki, 50 ml wytrawnego białego wina, 8 łyżek startego ostrego sera, 100 ml soku pomidorowego. Sos beszamelowy: 6 łyżek mąki, 3 łyżki masła, 250 ml mleka, 1 rozbełtane jajko, 1 łyżka cukru.SPOSÓB WYKONANIA: Bakłażany przekroić wzdłuż, usunąć miąższ za pomocą łyżeczki i pokroić go w kostkę. Na 3 łyżkach oliwy zasmażyć przez 5 minut z każdej strony połówki bakłażanów. Na drugiej patelni rozgrzać 3 łyżki oliwy i dusić w niej cebulę, mięso oraz miąższ z bakłażanów. Po upływie 15 minut dodać sól, pieprz, posiekaną natkę, wlać wino i całość dokładnie wymieszać. Mieszankę dusić na małym ogniu jeszcze przez 20 minut. Piekarnik rozgrzać do 200 stopni. Na rozgrzanym maśle zasmażyć lekko mąkę i ciągle mieszając dolewać mleko. Na koniec sos posolić, dodać jajko i cukier. Połówki bakłażanów przełożyć do żaroodpornego naczynia, wypełnić nadzieniem mięsnym i polać sosem beszamelowym. Następnie posypać tartym żółtym serem. Sok pomidorowy wymieszać z pozostałą oliwą i wlać do formy. Potrawę zapiekać w piekarniku przez pół godziny. 