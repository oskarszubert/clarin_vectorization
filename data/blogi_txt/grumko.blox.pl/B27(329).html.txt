Te kulki sezamowo-migdałowo-anyżkowe są ekstra!! Zanim jednak przyszło nam się nimi delektować przeżyliśmy chwile grozy. Do ich przygotowania postanowiłem wykorzystać przepis pochodzący z serwisu kuchnia.gazeta.pl. Wyszła rzadka masa, która nijak nie dawała się formować w kuleczki, a poza tym dominującym smakiem była mąka. Nie wiele brakowało aby wylądowała w koszu, ale na całe szczęście pokopałem jeszcze w necie i na forum Wielkie Żarcie znalazłem inny przepis. Okazało się, że proporcje podane na gazecie.pl są do bani. Mąka w stosunku do migdałów i sezamu w proporcji 5:1, a na Wielkim Żarciu 2:1. Bardzo duża różnica, nieprawdaż? W każdym razie doprażyliśmy większą ilość składników. Dodaliśmy też miód, który był w przepisie na Wielkim Żarciu, ale nie w ilości 15 dag, a tylko 4 łyżki, bo już wcześniej dodaliśmy cukier. Poniżej macie podane proporcje, które łączą dwa przepisy w jeden. Na koniec dodam, że jest to deser pochodzący z kuchni marokańskiej. SKŁADNIKI: po 12,5 dag sezamu i posiekanych migdałów, 1 łyżka oleju, pół łyżki nasion anyżu, 25 dag mąki, 12 dag masła startego na wiórki, 5 dag cukru, 1/2 łyżeczki cukru pudru, 1/2 łyżeczki cynamonu, 4 łyżki miodu..    SPOSÓB WYKONANIA: Sezam upraż na suchej patelni i włóż do blendera. Migdały wymieszaj z olejem i upraż w gorącym piekarniku, aż zbrązowieją. Co jakiś czas mieszaj. Dodaj do sezamu, wsyp też anyż. Zmiksuj na gładką masę. Mąkę upraż w brytfannie na średnim ogniu na złoty kolor. Stop masło, dodaj mąkę i mieszaj, aby się nic nie przypaliło. Gdy masa zgęstnieje, zdejmij z ognia i połącz z sezamem, migdałami i anyżem oraz miodem. Dodaj cukier, cukier puder i cynamon. Z masy formuj kulki, ozdabiaj je migdałami, posypuj cukrem pudrem. 