Bigosu nie przygotowywaliśmy już od kilku lat. Zwykle gotowaliśmy go z okazji moich urodzin, a zajmowało nam to około dwóch tygodni, bo dobry bigos wymaga czasu. W tym czasie dusiliśmy kapusty: białą i kiszoną, do których później dodawaliśmy kiełbasę, koncentrat pomidorowy, boczek, śliwki, grzyby suszone, czerwone wino, przyprawy. Oczywiście nie wszystko na raz tylko stopniowo, tak aby wszystkie smaki bardzo dobrze się wymieszały. W czasie gotowania bigosu przygotowywaliśmy również dania mięsne z sosami, których część zjadaliśmy na obiad, a reszta wędrowała do garnka z kapustą. Po dwóch, a nawet czasem trzech tygodniach bigos był niesamowity i wszystkim bardzo smakował. W tym roku postanowiliśmy przygotować bigos z okazji Sylwestra. Co prawda w wersji skróconej, bo gotowaliśmy go od poniedziałku, ale zawiera w sobie wszystko co powinien i mamy nadzieję, że wszystkim będzie smakował;-) Korzystając z okazji dziękujemy naszym czytelnikom za miniony rok i polecamy się na przyszłość;-)Miłej zabawy i udanego 2011 roku!!Irena i Andrzej 