Fajny sposób na rybę dla miłośników kwaśnych smaków. W oryginale występuje makrela, którą zastapiliśmy mintajem. Przepis pochodzi z książki Hanny Szymanderskiej "Ryby smaczne i zdrowe". SKŁADNIKI: 80 dag filetów, 4-5 ząbków czosnku, 2 łyżki soku z cytryny, 1-2 kwaszone ogórki, ćwierć łyżeczki mielonego imbiru, 2-3 łyżki posiekanej natki pietruszki, szklanka jogurtu, łyżka mąki, 2-3 łyżki oleju, łyżka masła, pieprz, sól.    SPOSÓB WYKONANIA: Umyte i osuszone filety skropić sokiem z cytryny, przykryć, wstawić do lodówki. Drobno posiekany czosnek utrzeć z solą i imbirem, natrzeć filety i ponownie wstawić na godzinę do lodówki. Po godzinie rybę obtoczyć w mące i usmażyć na złoty kolor na silnie rozgrzanym oleju. Żaroodporny półmisek wysmarować masłem, włożyć filety, na każdym ułożyć plastry kwaszonego ogórka. Jogurt wymieszać z solą, pieprzem, posiekaną natką pietruszki i polać nim rybę. Wstawić na 3-5 minut do nagrzanego piekarnika. Podawać z frytkami lub pieczonymi ziemniakami. 