W pierwotnej wersji miała być piłka. Chcieliśmy przygotować kawę latte, a na piance -  przy użyciu szablonu - startą czekoladą wysypać kontury futbolówki. Tak się jednak nie stało, bo w okolicznych sklepach pojawiły się w tym tygodniu jagody. Tak nam zasmakowała klasyczna wersja deseru Pavlova, że obiecaliśmy sobie w sezonie jagodowym niezwłocznie ją upiec. Skorzystaliśmy ponownie z przepisu Dorotus, a dekorację zrobiła Irena, która bazowała na rysunku znalezionym w sieci. Zajęło jej to trochę czasu, ale warto było bo wyszło jej to całkiem fajnie. Fotka nie oddaje całości deseru, ale skoro miał to być football kulinarny, to skupiłem się prezentacji piłkarzyka. Musicie nam wierzyć na słowo, że po sesji zdjęciowej całość zasypaliśmy jagodami i posypaliśmy tartą czekoladą;-) Co do smaku to dla mnie lepsza jest biała Pavlova z truskawkami. Irenie natomiast bardziej  do gustu przypadła ta właśnie czekoladowa wersja z jagodami. Ciężko powiedzieć dlaczego. Nie wiemy. Czasem tak po prostu bywa;-) SKŁADNIKI: 6 białek, 300 g drobnego cukru, 3 łyżki kakao, 1 łyżeczka octu z czerwonego wina lub balsamicznego, 50 g gorzkiej czekolady, posiekanej. Na wierzch: 500 ml kremówki, 500 g malin (u nas jagody), 2 - 3 łyżki startej gorzkiej czekolady. SPOSÓB WYKONANIA:Białka ubić na sztywną pianę, dodawać po łyżce cukru, dalej ubijając, następnie przesiać kakao, dodać łyżeczkę octu i posiekana czekoladę. Delikatnie wymieszać. Na papierze do pieczenia narysować okrąg o średnicy mniej więcej 23 cm. Wyłożyć na niego bezę, wyrównać. Wstawić do piekarnika nagrzanego do 180 stopni, natychmiast przykręcając temperaturę do 150 stopni. Piec 1 godzinę 15 minut. Gotowa powinna wyglądać na chrupiącą na brzegach i suchą na górze. W środku jest jednak mięciutka. Studzić w uchylonym piekarniku, przełożyć na płaski talerz. Ubić kremówkę, wyłożyć na wierzch bezy, na nią maliny (jagody), posypać tartą czekoladą. 