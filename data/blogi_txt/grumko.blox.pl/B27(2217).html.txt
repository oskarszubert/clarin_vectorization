Migdałowe ciasto z rabarbarem UWAGI: Do wspólnego upieczenia tego ciasta zaprosiła nas jedna z naszych ulubionych blogerek Panna Malwinna. Jej wersję migdałowego ciasta z rabarbarem możecie zobaczyć klikając tutaj. SKŁADNIKI: ok. 250 g rabarbaru, 150 g mąki, 40 g drobno zmielonych migdałów, 1 łyżeczka proszku do pieczenia, 80 g miękkiego masła, 130 g cukru, 2 jajka, 100 ml jogurtu naturalnego, 2 łyżki amaretto, otarta skórka z 1 cytryny, nasionka z 1 laski wanilii lub cukier waniliowy. Dodatkowo: 1 - 2 łyżki jasnego cukru trzcinowego wymieszanego z cynamonem. Opcjonalnie do posypania: płatki migdałowe lub kruszonka. SPOSÓB WYKONANIA: Piekarnik rozgrzać do 180 stopni. Rabarbar umyć, osuszyć i pokroić. Mąkę wymieszać z migdałami i proszkiem. Masło utrzeć z cukrem, następnie dodawać po jednym jajku i dalej miksować, aż masa będzie jednolita. Stale miksując dodać otartą skórkę z cytryny, nasionka wanilii i amaretto, a następnie dodawać na przemian mąkę i jogurt. Przełożyć ciasto do natłuszczonej i lekko wysypanej mąką tortownicy, na wierzch nałożyć pokrojony rabarbar i lekko wgnieść go dłonią w ciasto. Masę posypać cukrem i płatkami migdałowymi. Piec ok. 55 minut lub do suchego patyczka. Pozostawić na kilka minut w ciepłym piekarniku, a następnie wystudzić na kratce. 