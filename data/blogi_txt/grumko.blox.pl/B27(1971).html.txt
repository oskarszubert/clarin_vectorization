Udało nam się kupić świeże figi! Spośród kilku przepisów, które do tej pory były poza naszym zasięgiem wybraliśmy przepis pochodzący z książki Susie  Jacobs pt. „Kuchnia wysp greckich”. Po pierwsze wszystkie składniki mieliśmy akurat w domu, a po drugie od naszego ostatniego  pobytu w Grecji   minęło już prawie pięć miesięcy, więc była okazja powspominać kilka miłych motywów. Tak się tym zaaferowaliśmy, że ostatecznie zapomnieliśmy posypać na końcu owoców migdałami, więc zjedliśmy je nieco później niejako jako deser do deseru;-)  SKŁADNIKI: 24 dojrzałe figi, 7 dag migdałów bez skórki, pokrojonych na kawałki, 2 łyżki miodu, skórka starta z 1 cytryny oraz 1 łyżka soku, 50 ml koniaku, 2 listki laurowe.SPOSÓB WYKONANIA: Pokrojone migdały podpiec w piekarniku przez 7 - 10 minut w temperaturze 150 stopni C. Figi ułożyć w żaroodpornym naczyniu. Wymieszać miód, sok z cytryny i koniak i zalać tym figi. Posypać skórką cytrynową i wsunąć między owoce listki laurowe. Przykryć naczynie i piec  w piekarniku nagrzanym do 180 stopni C przez 20-25 minut. Podawać posypane migdałami. 