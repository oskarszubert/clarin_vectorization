Bardzo trudno namówić nas do zabawy z drożdżami i choć cebularze bardzo nam smakowały, to i tak uważamy, że wypiek domowego pieczywa jest nudny i to nawet wtedy gdy w czasie wyrastania ciasta ogląda się kolejny odcinek ulubionego serialu;-) Przepis pochodzi od Joanny z Kwestii Smaku i naszą siódmą propozycją w ramach zabawy "Gotujemy po polsku!", której patronem jest serwis zPierwszegoTłoczenia.pl. SKŁADNIKI: 14 cebularzy: Ciasto: 50 g świeżych drożdży lub 25 g suchych drożdży instant, 1 łyżka cukru, 500 g mąki, 1 szklanka ciepłego mleka, 1 jajko, 2 łyżeczki soli, 60 g masła. Cebula z makiem: 2 duże cebule, 3 łyżki maku, 1 łyżeczka soli, 2 łyżki oleju. SPOSÓB WYKONANIA: Jeśli mamy czas cebulę najlepiej jest przygotować na dzień lub dwa dni przed pieczeniem cebularzy. Cebulę należy pokroić w grubą kostkę, obgotować przez 1 - 2 minuty we wrzątku i odcedzić. Gorącą wymieszać z makiem, solą i olejem. Szybko przełożyć do słoika, szczelnie zamknąć, a po ostygnięciu wstawić do lodówki. Świeże drożdże wymieszać z cukrem, 2 łyżkami mąki i częścią ciepłego mleka. Pozostawić do wyrośnięcia. Drożdże instant wymieszać od razu z mąką. Rozpuścić masło z resztą mleka. Wyrośnięty rozczyn wraz z ciepłym mlekiem i masłem dodać do mąki z solą. Jajko roztrzepać widelcem i dodać do pozostałych składników, zostawiając 1 łyżkę na posmarowanie brzegów cebularzy. Wyrobić ciasto (10 - 15 minut), tak aby odstawało od ręki, w razie potrzeby dodać trochę mąki. Pozostawić do wyrośnięcia (60 - 90 minut). Ciasto podzielić na 14 części. Każdą część rozwałkować na placek, ułożyć na cienko wysmarowanej olejem blasze do pieczenia. Brzegi placków posmarować odłożonym jajkiem. Rozłożyć cebulę z makiem. Zostawić do wyrośnięcia (30 - 60 minut). Piec przez 20 - 25 minut na złoty kolor. Zaraz podawać z masłem. 