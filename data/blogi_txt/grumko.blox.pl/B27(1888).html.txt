Sposób przygotowania tego dania skojarzył nam się z pyszną sałatką z kurczaka z dressingiem z pieczonej papryki, którą kilka lat temu mieliśmy przyjemność się zajadać. Zawijanie kurczaka w ten spsób nie jest wcale trudne, a jak przygotować taką "szynkę" krok po kroku możecie zobaczyć na blogu Karoliny z którego właśnie pochodzi ten przepis. Polecamy!!  Japonia: Szynka z piersi kurczaka po japońsku SKŁADNIKI: 2 małe piersi z kurczaka, 50 ml sosu sojowego, 2 łyżki cukru, 1 łyżka mirinu, 1 łyżka sake, 1 łyżeczka drobno startego świeżego imbiru. SPOSÓB WYKONANIA: Zdjąć skórę z piersi kurczaka. Mięso rozciąć tak aby powstał płaski płat. Każdą z piersi zrolować i zawinąć w folię spożywczą. Całość spiąć dwiema gumkami. W dużym garnczku zagotować wodę. Wrzucić zawinięte w folię piersi z kurczaka i gotować 5 minut. Zdjąć z ognia i pod przykryciem trzymać ok. 30 minut. Do rondelka wlać sos sojowy, sake, mirin, dodać cukier oraz imbir i całość doprowadzić do wrzenia. Odstawić do wystygnięcia, jeszcze lekko ciepłe przelać do woreczka foliowego, a do tej zalewy dodać odwinięte z folii ugotowane piersi kurczaka. Tak przygotowane mięso włożyć do lodówki na co najmniej 8 godzin. Przed podaniem pokroić mięso na plasterki, a zalewę z woreczka przelać do rondelka, zagotować i dodać odrobinę mąki ziemniaczanej, by zagęścić sos. Polać nim mięso. Ja na talerzu ułożyłam drobno poszatkowaną świeżą kapustę doprawioną solą, pieprzem i 1 łyżeczką oleju sezamowego. 