Po porannych jajkach z serkami pora na danie obiadowe. Od samego początku przepis skojarzył nam się z pyszną urugwajską pascualiną, więc bez wahania postanowiliśmy upiec podobny placek, tyle że tym razem ze szpinakiem. Smakował nam bardzo, a szczególnie fajne jest doprawienie składników kolendrą i kuminem. Polecamy!! Przepis pochodzi ze strony The Art Of Uzbek Cuisine. Uzbekistan: Szpinak z mięsem w cieście / Gusht va ismaloqlik nonSKŁADNIKI: Ciasto: 130 g masła, 200 g kwaśnej śmietany, 2 jajka, szczypta soli, 2 łyżeczki proszku do pieczenia, mąka. Nadzienie: 200 g mielonego mięsa, 1 duża posiekana cebula, 30 g rozpuszczonego masła, 300 g posiekanego szpinaku, 1 łyżka mielonej kolendry, 1 łyżeczka ziaren kuminu, 1 mała cukinia pokrojona w kostkę, sól do smaku.SPOSÓB WYKONANIA: Schłodzone masło zetrzeć na tarce. Dodać śmietanę i jajka. Wymieszać. Posolić, dodać proszek do pieczenia i powoli dodawać mąkę aż do uzyskania średnio twardego ciasta. Przykryć i wstawić na 20 minut do lodówki. Wymieszać mięso z cebulą, szpinakiem, cukinią, solą i przyprawami. Dodać masło i wyrobić na gładką masę. Ciasto podzielić na dwie części i rozwałkować. Jeden kawałek ciasta wyłożyć na papier do pieczenia i posmarować nadzieniem. Przykryć drugim kawałkiem ciasta i skleić brzegi. Piec na złoty kolor. Podawać na ciepło np. z kwaśną śmietaną. 