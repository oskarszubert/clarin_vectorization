Tak się fajnie złożyło, że nie przerywając naszej podróży z Widelcem możemy przedstawić Wam naszą pierwszą propozycję w ramach "Kuchni Wielkanocnej" zorganizowanej przez Olgę. Przeglądając przepisy związane z kuchnią holenderską trafiłem na danie, które w języku niderlandzkim nazywa się Paashaas, a z języka angielskiego tłumaczy się je jako "Wielkanocna polędwiczka wieprzowa". Próbowałem dowiedzieć się czegoś więcej na temat tej potrawy, ale w języku angielskim żadnych ciekawych informacji nie znalazłem, a codzienna mowa Holendrów jest nam niestety obca;-) Niemniej można powiedzieć, że jest to danie bardzo wykwintne i tak dobre, że smakowało nawet mojej mamie, która jest dosyć konserwatywna jeśli chodzi o gotowanie. Danie przygotowaliśmy na bazie brzoskwiń w puszce. Przepis na Paashaas pochodzi ze strony godutch.com.   SKŁADNIKI: 2 piersi kurczaka po 100 g każda, 1 polędwiczka wieprzowa ok. 250 g, 100 g bekonu, 50 g masła, 1 cebula, 1 ząbek czosnku, 1 łyżka curry w proszku, 250 ml kwaśnej śmietany, sól, pieprz, 30 g mąki, 3 łyżki keczupu, 300 ml bulionu drobiowego lub wołowego, 1 puszka syropu owocowego: ananasowego, mandarynkowego lub brzoskwiniowego, 100 g połówek migdałów, 1 łyżka sosu sojowego. SPOSÓB WYKONANIA: Smażyć piersi kurczaka na 25 gramach masła przez ok. 10 minut, a po ostudzeniu pokroić w kostkę. Na patelnię dodać resztę masła i smażyć na nim cebulę, dodać curry i przeciśnięty przez praskę czosnek. Bekon pokroić w małą kostkę i dodać na patelnię. Pokroić polędwiczkę w plasterki, włożyć na patelnię i smażyć przez 5 minut. Dodać bulion i 300 ml syropu owocowego. Wymieszać śmietanę z mąką. Dodać do niej 3 łyżki płynu z patelni. Dodać do reszty, dokładnie wymieszać i gotować przez 3 minuty. Dodać keczup, sos sojowy, połówki migdałów, kawałki kurczaka. Doprawić solą i pieprzem. Podawać z ryżem i owocami. 