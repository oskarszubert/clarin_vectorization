Z okazji przypadającego dziś Dnia Kobiet Zorra zorganizowała akcję kulinarną i poprosiła o ugotowanie lub upieczenie czegoś w kolorze żółtym. Jej pomysł wziął się stąd, że w krajach południowej Europy funkcjonuje zwyczaj obdarowywania kobiet z okazji ich święta żółtą odmianą mimozy. Pojawiające się wielokrotnie w jej zaproszeniu słówko "yellow" skojarzyło mi się od razu z numerem zespołu Coldplay pod takim właśnie tytułem. Chris Martin zaczyna tę piosenkę od słów "Look at the stars, look how they shine for you..." To zainspirowało mnie do przygotowania tostowych gwiazdek z hummusem. Przepis pochodzi z książki Hanny Szymanderskiej "Coś do chleba" Korzystając z okazji życzę Paniom miłego świętowania!;-) SKŁADNIKI: 15 dag grochu włoskiego czyli inaczej ciecierzycy, duża cebula, 1-2 ząbki czosnku, 3 łyżki pasty sezamowej tahini np. domowej roboty, 2 łyżki oliwy z oliwek, łyżka soku z cytryny, sól. SPOSÓB WYKONANIA: Umyty groch zalać wieczorem przegotowaną wodą, a następnego dnia osączyć na sicie i przepłukać pod bieżącą wodą. W rondelku rozgrzać łyżkę oliwy, zeszklić drobniutko pokrajaną cebulę, dodać roztarty czosnek i chwilę smażyć, wrzucić groch, dokładnie wymieszać, zalać przegotowaną wodą i gotować na dużym ogniu ok. 10 minut, po czym przykryć i gotować na niewielkim ogniu półtorej godziny. Odparować tak aby zostało pół szklanki płynu. Przestudzić, zmiksować z solą, tahini, sokiem z cytryny. Przykryć, schłodzić. 