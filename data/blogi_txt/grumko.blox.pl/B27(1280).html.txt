Kilka dni temu - przy okazji sernika waniliowego - mieliśmy okazję poznać pyszny sos rumowy z rodzynkami. Chwilę później przygotowywaliśmy sos do takiej właśnie sałatki i po raz kolejny wpadliśmy w zachwyt. W pierwszej chwili połączenie kokosu z chili, cukrem i kolendrą może wydawać się dziwne, ale po wymieszaniu składników wystarczy oblizać łyżkę, żeby przekonać się, że sos jest wspaniały! Dodatkowo fajnie komponuje się z chrupiącymi warzywami, więc w rezultacie otrzymaliśmy bardzo smaczną sałatkę! Przepis pochodzi z serwisu South American Food. Surinam: Sałatka z mieszanych warzyw z kokosowym dressingiem / Goedandan SKŁADNIKI: 1 mała główka kapusty, 25 dag fasolki szparagowej, 2 szklanki kiełków fasolki mung, 1 ogórek zielony, 2 jajka ugotowane na twardo, 1/3 szklanki kremu kokosowego - użyliśmy kokosowego jogurtu, pół szklanki naturalnego jogurtu, 3 łyżki brązowego cukru, 1 mała posiekana ostra papryczka, 1 łyżeczka mielonej kolendry, sok z jednej limonki, szczypta soli. SPOSÓB WYKONANIA: Przygotować sos. Wymieszać krem kokosowy z jogurtem. Dodać posiekaną papryczkę chili, cukier, kolendrę, sok z limonki oraz sól. Schłodzić. Kapustę cienko pokroić. Obgotować ok. 2 minuty w osolonej wodzie. Osączyć. Przepłukać zimną wodą. Fasolkę szparagową gotować 5 minut. Osączyć i również przepłukać zimną wodą. Kapustę i fasolkę przełożyć na talerz. Dodać pokrojone w plasterki jajka, ogórka oraz osączone kiełki. Polać sosem i podawać. 