Kartka z kalendarza: 6 listopada 2007r. otwarto Kuchnię Ireny i Andrzeja. Dzień siódmy Błękitne niebo i słońce sprawiły, że mogliśmy powrócić na trasę wycieczki szlakiem miejsc wspomnianych w powieści Carlosa Ruiza Zafona "Cień wiatru". Z naszego hostelu przy Via Laietana doszliśmy do Avinguda Catedral, przeszliśmy przez Placa Nova, dalej C. Boters doszliśmy do Placa Cucurulla, skręciliśmy w C. Portaferrisa, która doprowadziła nas do Carrel Petritxol, przy której w powieści "Cień wiatru" mieścił się bar mleczny, do którego wstępował główny bohater - Daniel ze swą pierwszą miłością, niewidomą Klarą. Tu dzielili się bitą śmietaną, czy kubkiem gorącej czekolady i biszkoptami.   Z Carrel Petritxol wróciliśmy na C. Portaferrisa i doszliśmy do Rambli, którą skierowaliśmy się w stronę portu. Idąc Ramblą zrobiliśmy mały wyłom z trasy "Cienia wiatru" i wstąpiliśmy do hali targowej La Boqueria, w której w produkty spożywcze: świeże warzywa, owoce, mięso, wędliny, ryby i owoce morza zaopatrują się mieszkańcy Barcelony już od XIX wieku. Trudno przejść przez halę niczego nie kupiwszy. Wybór produktów na każdym ze stoisk jest tak imponujący, że trudno oderwać oczy np. od rozmaitości świeżych ryb i owoców morza.   Największe wrażenie robią na nas niezmiennie duże ilości różnych gatunków ryb i innych żyjątek morskich.   Jednym z naszych marzeń jest powrót do Barcelony i ugotowanie kilku czy nawet kilkunastu dan opartych na bazie tych wszystkich świeżych produktów.  Niedaleko od hali targowej skręciliśmy w C. Cardenala Casanas, która zaprowadziła na prosto na Placa del Pi, gdzie wstąpiliśmy do Bazyliki del Pi - tu pobrali się rodzice bohatera "Cienia wiatru" - Juliana Caraxa. Spodobał nam się ten zimny, wysoki kościół. Wzniesiony został w XIV wieku i przebudowany w gotyckim stylu pod koniec XIV wieku i do dziś nie zostały dokonane żadne poważniejsze zmiany architektoniczne.  Wróciliśmy na Ramblę i wstąpiliśmy do Mc Donald'sa, chcąc skorzystać z dostępu do internetu, który po wczorajszej burzy był u nas w apartamencie czasowo niedostępny. Przy okazji nie odmówiliśmy sobie kubka kawy.  Następnie idąc dalej Ramblą skręciliśmy w króciutką C. Colom, która doprowadziła nas do Placa Reial. Plac otaczają piękne kamienice, w których mieszczą się luksusowe restauracje, a na środku placu rosną wysokie palmy, miedzy którymi raz po raz przelatują zielone papużki. Nic dziwnego, że to jedno z ulubionych miejsc Carlosa Ruiza Zafona, którego urzekły znajdujące się tu dwie dekoracyjne lampy uliczne autorstwa Gaudiego stało się plenerem w powieści "Cień wiatru". Na tym placu Daniel, główny bohater powieści spotkał swą pierwszą miłość, niewidomą Klarę Barcelo i bywał tu często, bo przy tym placu mieścił się apartament wynajmowany przez księgarza Barcelo i jego siostrzenicę.   Z Placa Reial wróciliśmy do Rambli, by po chwili spaceru dotrzeć do Placa del Teatre i odnaleźć odchodzącą z placu wąziutką uliczkę Calle Arc de Teatre. Przeszliśmy się nią, próbując sobie wyobrazić, w którym miejscu mógł się znajdować tak ważny w powieści "Cień wiatru" Cmentarz Zapomnianych Książek. Miejsce, gdzie zgromadzono tysiące tytułów, które nie ujrzą światła dziennego, póki ktoś ich nie wybierze i nie przywróci życia, czytając je.  Z Calle Arc de Teatre powróciliśmy do Rambli, doszliśmy do Rambla de Santa Monica, będącej również plenerem w powieści. Stamtąd już było blisko do Placa Portal de Rau i położonego w pobliżu, przy zbiegu Placa Portal de Rau i Calle Anselm Clave rządowego budynku wojskowego.   Weszliśmy w C. Anselm Clave, by rzucić okiem na miejsce za wojskowym budynkiem. To tu mieścił się sklep, gdzie Daniel zobaczył wieczne pióro, które należało do samego Wiktora Hugo i które zainspirowało Daniela do zainteresowania się literaturą i pisarstwem.  Tu skończył się nasz spacer szlakiem "Cienia wiatru". W Barcelonie można by znaleźć wiele innych miejsc, związanych z powieścią. Dwa z nich: pałacyk przy Av. Tibidabo 32 i Castell de Montjuic odwiedziliśmy już w trakcie innych wycieczek po mieście. Pozostałe może odwiedzimy przy innej okazji. Z pewnością przeczytamy również drugą, także związaną z Barceloną, powieść tego autora "Gra anioła" i może kiedyś uda nam się wyruszyć jej szlakiem. Będąc w pobliżu nie odmówiliśmy sobie podejścia do portu, by przyjrzeć się stateczkom turystycznym, portowym budynkom i oczywiście kolumnie Kolumba, gdzie dostrzegliśmy turystów przyglądających się miastu z platformy widokowej. Posąg żeglarza jest jednym z elementów, jakie zdobią miasto od czasu Wystawy Powszechnej z 1888r. Zbudowano go w miejscu, gdzie Krzysztof Kolumb w kwietniu 1493r. wszedł do miasta, po powrocie z wyprawy do Indii.   Następnie zeszliśmy do metra, by ze stacji Drassanes, linią zieloną podjechać na stację Diagonal. Stąd wzdłuż Passeig de Gracia udaliśmy się spacerem do Placu Katalońskiego, podziwiając po drodze słynne dzieła Gaudiego: Casa Mila i Casa Batllo i inne perełki barcelońskiej architektury. Budynek Casa Mila, zwany jest również La Pedrera, czyli Kamieniołom, ze względu na fasadę z szarego kamienia. Jest to najbardziej znana z prywatnych rezydencji, zaprojektowanych przez Gaudiego, nam jednak zdecydowanie bardziej podobała się Casa Batllo, budynek mniejszy, o równie nietypowych kształtach, lecz bardziej kolorowy, którego ściany zdobione są kawałkami kolorowej ceramiki i kafli.    Przeszliśmy przez Plac Kataloński, kierując się na Avinguda Portal de l'Angel, następnie idąc ta ulicą doszliśmy do C. Montsio, gdzie raz jeszcze przyjrzeliśmy się kawiarni Els 4 Gats i udaliśmy się w kierunku naszego hostelu.    Idąc Via Laietana skręciliśmy jeszcze w Carrer Sant Pere Mes Art, by obejrzeć Palau de la Musica Catalana, znajdujący się na Placa Lluis Millet. Pałac powstał w 1908r. na miejscu dawnego klasztoru i jest kolejnym ciekawym przykładem architektury modernistycznej. Budynek jest wpisany na listę Światowego Dziedzictwa Kulturowego UNESCO.  Po krótkim odpoczynku poszliśmy spacerem na Plac Kataloński. Stamtąd metrem podjechaliśmy pod kolumnę Kolumba, czyli do stacji Drassanes. Stacja nosi imię starej stoczni, która została odbudowana i obecnie mieści Museu Martim. W XVI wieku, w czasach świetności stoczni budowano tu równocześnie 30 galer. Dziś w halach muzeum przedstawiona jest historia morskich podbojów Katalonii.  Spod kolumny poszliśmy na Moll de les Drassanes, skąd odpływają statki spacerowe. Dalej drewnianą Ramblą del Mar, przeszliśmy na Moll d'Espanya - główne molo Port Vell. Przeszliśmy przez centrum rozrywkowo-handlowe Maremagnum i usiedliśmy na ławeczce przy barcelońskim L'Aquarium. Przez Moll d'Espanya dotarliśmy do stacji metra Barceloneta, a stamtąd pojechaliśmy żółtą linią do stacji Urquinaona gdzie przesiedliśmy się na linię czerwoną i dojechaliśmy do stacji Arc de Triomf.   Spod Arc de Triomf ruszyliśmy na spacer aleją Passeig de Lluis Companys która po raz kolejny doprowadziła nas do Parc de la Ciutadela, gdzie przy fontannie posiedzieliśmy popijając kawę przy stoliku. Po pożegnaniu z parkiem wróciliśmy tą sama drogą na stację Arc de Triomf i pojechaliśmy czerwoną linią na Plac Kataloński. Do hostelu wróciliśmy pieszo. Hiszpania: Pudding ryżowy Przepis pochodzi z książki pt. "Smaki Hiszpanii" Wydawnictwa Parragon.SKŁADNIKI: 1 duża pomarańcza, 1 cytryna, 1 l mleka, 250 g krótkoziarnistego ryżu, 100 g cukru pudru, 1 połamana laska wanilii, szczypta soli, 125 ml śmietanki 36%, brązowy cukier do podania (opcjonalnie). SPOSÓB WYKONANIA: Drobno utrzeć skórki z cytrusów. Odstawić. Rondel z grubym dnem przepłukać zimną wodą, nie osuszać. Umieścić w rondlu mleko wraz z ryżem i doprowadzić do wrzenia na średnim ogniu. Zmniejszyć ogień, a następnie dodać cukier puder, laskę wanilii, skórki z cytrusów oraz sól. Gotować na małym ogniu, mieszając, aż pudding stanie się gęsty i kremowy, a ryż miękki. (trwa to do 30 minut, w zależności od szerokości rondla). Usunąć laskę wanilii i wmieszać śmietankę. Podawać od razu, posypując brązowym cukrem lub ostudzić pod przykryciem w lodówce. Jeśli pudding po ostudzeniu będzie zbyt gęsty wmieszać odrobinę mleka. 