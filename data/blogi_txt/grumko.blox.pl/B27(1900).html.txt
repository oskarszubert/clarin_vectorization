W tym przepisie spodobało nam się nieco nietypowe wykorzystanie miodu. Samo polanie nim lodów nie byłoby jeszcze niczym nadzwyczajnym, ale już zamiana miodu w lodowe kule bardzo nas zaintrygowała;-) Nam ten deser bardzo przypadł do gustu, a myślimy, że i Kubuś Puchatek były bardzo z niego zadowolony;-) Przepis pochodzi z książki pt. "Smaki Hiszpanii" Wydawnictwa Parragon.  SKŁADNIKI: 1 duże jajko oraz 3 duże żółtka, 175g miodu, 300 ml śmietanki 36%, 3 granaty do podania - u nas borówki i jagody.SPOSÓB WYKONANIA: Wyłożyć 6 kokilek kawałkami folii do żywności o wielkości, która umożliwia zakrycie wierzchu. Odstawić. Umieścić jajko wraz z żółtkami oraz miodem w dużej misce i ubijać aż powstanie puszysta mieszanina. W oddzielnej misce ubić na sztywno śmietankę. Delikatnie dodać do mieszaniny jajeczno - miodowej. Rozłożyć mieszaninę do kokilek, po czym górną część przykryć wystającą folią. Wstawić do zamrażarki na co najmniej 8 godzin aż stwardnieje. Przed podaniem rozwinąć folię. I każdą kokilkę odwrócić na talerz, następnie usunąć folię i naczynie. Przekroić granaty na połówki. Każdą połówkę trzymać nad musem, a drugą ręką stukać w skórę owocu tak, aby wszystkie pestki wypadły. Podawać od razu. 