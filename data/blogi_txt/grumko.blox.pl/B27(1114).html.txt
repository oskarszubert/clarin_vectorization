Mimo, że tylko trzy procent powierzchni Turcji położone jest na terytorium Europy, to fakt ten pozwala Turkom brać udział w europejskich rozgrywkach piłkarskich lub np. organizować Mistrzostwa Europy w siatkówce mężczyzn;-) My również skorzystaliśmy z tej "geograficznej furtki" i postanowiliśmy przygotować w ciągu najbliższych dni kilka dań z kuchni tureckiej;-) Poza tym kilka lat temu mieliśmy okazję spędzić wakacje w Turcji, więc najbliższy tydzień będzie dodatkowo świetną okazją do wspomnień, a może i uda nam się przy okazji kogoś zachęcić do odwiedzenia tego kraju;-) Do Turcji wybraliśmy podobnie jak na grecką wyspę Korfu dzięki zdjęciom zamieszczonym w gazecie. Widniały na nich między innymi obrazki z Kapadocji, które zrobiły na nas tak wielkie wrażenie, że postanowiliśmy zobaczyć tę kosmiczną krainę na własne oczy. Będąc w Turcji mieszkaliśmy na Riwierze Tureckiej, a konkretnie w miasteczku Mahmutlar, które położone jest ok. 10 km od bardzo popularnego wśród turystów miasta Alanya. Okazało się, że był to bardzo dobry wybór, bo Alanya to zatłoczone i bardzo głośne miasto, pełne hoteli, dyskotek, barów i innych uciech przygotowanych z myślą o przyjezdnych. My jednak wolimy spokojniejsze miejsca, więc bardzo ceniliśmy spokój jaki panował w rozbudowującym się miasteczku Mahmutlar i dopiero teraz po latach widać jak bardzo rozrosło się to miejsce. Tak czy owak bardzo miło w pamięci zachowaliśmy - wtedy o kilka pięter niższy - hotel "Santana" z którego na plażę przechodziło się tunelem pod ulicą, po drodze mijając mini zoo dla dzieciaków.     Generalnie, to wypoczywaliśmy w czasie tamtych wakacji mało intensywnie i właściwie to zajmowaliśmy się nic nie robieniem;-) Po śniadaniu leżeliśmy przy basenie, a popołudniu kiedy robiło się trochę chłodniej, spędzaliśmy czas na plaży lub spacerowaliśmy po okolicy - ciąg dalszy nastąpi;-)  Takie tosty serwowane były codziennie rano w hotelowej jadłodajni. Ponieważ kucharz smażył je tylko na zamówienie to zawsze były świeże i chrupiące. Podchodziło się do niego, podawało liczbę kromek i na własne oczy można było podziwiać jego kulinarne umiejętności. Nam takie tosty najlepiej smakują z serami i wędlinami. Przepis na "Yumurtali Ekmek" pochodzi z książki Inci Kut "Turkish cookery". SKŁADNIKI: 10 kromek chleba, 3 jajka, 1/4 szklanki 2% mleka, pół łyżeczki soli, pół łyżeczki czarnego pieprzu, 1 szklanki oleju do smażenia. Opcjonalnie: pół łyżeczki listków oregano, 2 łyżki posiekanej natki pietruszki, pół łyżeczki ziół prowansalskich, pół łyżeczki płatków suszonej papryki. SPOSÓB WYKONANIA: Dokładnie wymieszać jajka z mlekiem i przyprawami. Każdą kromkę moczyć w miksturze przez 5 - 7 sekund. Smażyć na rozgrzanym oleju z obu stron na złoto - brązowy kolor. Wyjąć i osączyć z tłuszczu na ręczniku papierowym. 