Jak już Wam wczoraj wspomniałem w czasie naszego pierwszego pobytu na wyspie Korfu mieszkaliśmy w położonym na wschodnim wybrzeżu wyspy miasteczku Benitses. Byliśmy tam w drugiej połowie września, więc panowała cisza i spokój, a oprócz nielicznych turystów często można było spotkać greckie babcie przesiadujące na ławeczkach oraz rybaków, którzy albo zajmowali się rybami i sieciami albo przesiadywali w knajpach popijając kawę czy np. ouzo. Bardzo podobał nam się apartament w którym mieszkaliśmy. Był on położony w zielonym ogrodzie i rozchodzący się w pomietrzu intensywny zapach lemonek towarzyszył nam przez cały pobyt. Benitses leży 12 kilometrów od stolicy wyspy Kerkiry, więc bez większych problemów można się tam dostać autobusem. Można też wybrać się na długi spacer i zobaczyć dwie małe wysepki: Vlacherna z żeńskim klasztorem o tej samej nazwie i zieloną Pondikonissi, które są najczęściej pojawiającym się elementem na widokówkach z Korfu. Więcej na temat tych miejsc możecie przeczytać w naszej relacji z 2005r.    A teraz chwila kulinarnych wspomnień;-) Na pierwszym zdjęciu widzicie nas jedzących po raz pierwszy w życiu greckie szaszłyki czyli suwlaki. Było to w knajpie w stolicy wyspy Korfu - Kerkirze, ale jeśli macie ochotę to możecie je również przygotować sobie sami w domu: przepis1 - przepis 2 - przepis3. Na drugiej fotce to ja szczęśliwy po zjedzeniu jednej z naszych ulubionych greckich potraw czyli sofrito;-) Gorąco Wam to danie polecamy, bo jest łatwe w przygotowaniu, a wrażenia smakowe fantastyczne!!  To puree jest podobne do lubianego i wielokrotnie przez nas przygotowywanego kawioru z bakłażana. Dzisiejsza wersja zawiera dodatkowo fetę oraz orzechy włoskie i jest również bardzo smaczna. Przepis pochodzi z książki Aphrodite Kaipi pt. "Kuchnia Grecka". Przy okazji polecamy inne danie greckie z bakłażanem - musakę SKŁADNIKI: 500 g małych bakłażanów, 2 duże ząbki czosnku, 50 g przepołowionych orzechów włoskich, 50 g sera feta, sok z pół cytryny, 1 łyżka octu winnego, sól, 2 łyżki oliwy z oliwek, 1 żółtko, zmielony czarny pieprz, 2 średniej wielkości peperoni do przybrania.SPOSÓB WYKONANIA: Piekarnik nagrzać do temperatury 175 stopni. Bakłażany ponakłuwać widelcem, przełożyć do żaroodpornego naczynia i zapiekać przez ok. godzinę, do chwili gdy będą miękkie, po czym obrać ze skórek. Czosnek pokroić w drobną kostkę. Orzechy pokroić na grube kawałki, a ser rozdrobnić. Miąższ z bakłażanów dobrze rozetrzeć z sokiem cytrynowym, octem, solą i oliwą. Do tak przygotowanej masy dodać czosnek, orzechy oraz ser. Na koniec masę uzupełnić żółtkiem, przyprawić do smaku pieprzem i odstawić do lodówki na 30 minut. Przed podaniem przybrać papryczkami peperoni. 