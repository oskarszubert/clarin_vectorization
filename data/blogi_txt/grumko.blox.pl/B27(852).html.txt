Colcannon to potrawa irlandzka z tłuczonych ziemniaków i kapusty. Bardzo lubimy to połączenie składników, więc nie mogło tego dania zabraknąć w czasie naszej kulinarnej zabawy. Jedliśmy je z łososiem panierowanym w płatkach owsianych. Przepis na Colcannon podała Tili na swoim blogu Kuchnia Szczęścia. SKŁADNIKI: pół kilograma kapusty, pół kilograma ziemniaków, pół pęczka szczypiorku (cienkiego), 2 małe cebulki dymki, pół pęczka koperku, 1 łyżeczka kminku, pół łyżeczki gałki muszkatołowej (najlepiej świeżo zmielonej), opcjonalnie czosnek pieczony (1-2 ząbki), pół szklanki jogurtu naturalnego, mleko, zagęszczone 4%, sól i pieprz do smaku SPOSÓB WYKONANIA: Ugotować ziemniaki w mundurkach, potem trochę je przestudzić. Gotować poszatkowaną kapustę do miękkości, odcedzić i wrzucić do robota. W miseczce połączyć jogurt z drobno poszatkowanym szczypiorkiem, dymką, koperkiem, kminkiem i gałką (oraz ewentualnie czosnkiem) i dodać mleka zagęszczonego, żeby rozluźnić masę. Powinna być delikatnie luźna, ale nie płynna. Potem włączyć na wolne obroty kapustę i podczas gdy nóż ją rozdrabnia, dodać masę jogurtowo-ziołową. Masa kapustowo-jogurtowa nie powinna być zbyt gładka, ale też nie powinny w niej być duże kawałki. Obrane ziemniaki przecisnąć przez praskę do miski i połączyć z masą z kapusty, solą i pieprzem do smaku. Ułożyć w dwóch niewielkich naczyniach do zapiekania i ewentualnie posypać serem. Zapiekać kilka minut, aż ser się rozpuści i/lub zezłoci. Podawać na stół przybrane gałązką koperku. 