Dziś na śniadanie popularny meksykański przysmak "Huevos Rancheros' czyli jajka sadzone na tortilli. Przeglądając przepisy na to danie zauważyłem, że zwykle oprócz jajek i tortilli w większości z nich występuje sam sos pomidorowy. Mi spodobała się wersja dodatkowo rozbudowana o dodanie papryki, a pochodząca ze strony videojug.com. Żeby było bardziej kolorowo dodałem również żółtą paprykę nie zmieniając jednak ogólnej ilości papryki podanej w przepisie. Papryczkę jelapeno zastąpiliśmy ostrą pepperoni, a świeżą kolendrę posiekaną natką pietruszki.    SKŁADNIKI: 4 jajka, 6 łyżek oliwy, 1 cebula posiekana, pół posiekanej świeżej czerwonej papryki, pół posiekanej świeżej zielonej papryki, 3 przeciśnięte przez praskę ząbki czosnku, 250 g posiekanych pomidorów, 1 łyżka posiekanej papryczki jalapeno, 1 łyżeczka kuminu, 100 ml bulionu z kurczaka, 2 łyżki posiekanej świeżej kolendry, 4 gotowe tortille, sól i pieprz    SPOSÓB WYKONANIA: W dużym rondlu rozgrzać oliwę i smażyć przez 5 minut cebulę oraz papryki. Dodać czosnek oraz kumin i smażyć przez minutę. Dodać pomidory, papryczkę jelapeno oraz bulion. Gotować na małym ogniu 5-7 minut. Gdy sos zgęstnieje wbić na niego 4 jajka. Przykryć i gotować 7 -10 minut do momentu aż jajka się zetną. Patelnię przesmarować oliwą i usmażyć na niej tortille tak żeby były chrupiące. Na każdą tortille wykładać po jednym jajku i porcję sosu. Posypać świeżą kolendrą. 