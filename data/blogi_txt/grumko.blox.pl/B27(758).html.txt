I tak dzięki sile sprawczej Internetu przenieśliśmy się w miarę szybko z Finlandii do naszych południowych sąsiadów zza Olzy;-) Trochę zboczyliśmy z trasy naszej wędrówki "Z Widelcem.", a to za sprawą zaproszenia przesłanego przez Myszę, która w dniach 30.01. - 05.02.2009r. zorganizowała Tydzień Kuchni Czeskiej. Nie ma co ukrywać: mamy sentyment do Czechów;-) Z racji tego, że mieszkamy na Śląsku i przy dobrych wiatrach w ciągu półtorej godziny możemy przekroczyć polsko - czeską granicę, to nasze pierwsze pieczątki w paszportach pochodziły właśnie z czeskiego Cieszyna. Jeździło się wtedy do Czech na piwo oraz po tzw. markowy alkohol, który u nas w tamtych czasach był parę razy droższy. Miło wspominam również moją wyprawę autostopem z kumplem do Bawarii, a trasa biegła min. przez Ołomuniec, Pragę, Pilzno i nie raz podziwialiśmy "czeskie gwiazdy" śpiąc pod gołym niebem;-) Miałem również okazję z kolegami z ówczesnego zespołu nagrywać  w Třincu część materiału na płytę, a i w pamięci utkwił mi koncert w Krnovie;-) Wszystkie te wypady wiązały się oczywiście również z jedzeniem i żeby było śmiesznie to przez kuchnię czeską na długie lata zraziłem się do kminku;-) Na całe szczęście po latach ponownie doceniłem walory tej przyprawy o czym się przekonacie w czasie najbliższego tygodnia;-) Czeskie jedzenie kojarzyło mi się zawsze z prostotą i swojskim klimatem. Takie więc będą kolejne dania, które Wam tutaj zaprezentujemy. Zaczynamy śniadaniowo, a dokładnie kanapkami, które z tego co możecie zobaczyć tutaj lubi nasza dzisiejsza solenizantka czyli wspomniana już wcześniej Mysza;-) Ponieważ dodatkowo pochwaliła się kiedyś, że czeskie klimaty są jej bardzo bliskie, to z tej okazji dedykujemy jej wszystkie przygotowane przez nas przepisy, a będzie ich tyle ile świeczek pojawi się dzisiaj na jej urodzinowym torcie;-) Wszystkiego Najlepszego Myszo!!    Kanapki z wędzonym pstrągiemPrzepis pochodzi z książki Petera Trnka pt. "The Best of Czech Cooking".  SKŁADNIKI: 1 bagietka, 20 dag wędzonego pstrąga, 3 łyżki masła, 2 jajka ugotowane na twardo, 2 łyżki posiekanego koperku, 1 cytryna pokrojona na kawałkiSPOSÓB WYKONANIA: Pokroić bagietkę w ukośne plastry. Smarować masłem Nakładać kawałki ryby i plasterki jajka. Doprawić solą i pieprzem posypać koperkiem. Podawać z kawałkami cytryny. Kanapki z szynkąPrzepis pochodzi z książki Petera Trnka pt. "The Best of Czech Cooking". SKŁADNIKI: 1 bagietka, 3 łyżki masła, 3 łyżki dobrej musztardy, 20 dag dobrej szynki, Praskiej lub Black Forest, 2 jajka ugotowane na twardo, 2 pokrajane w cienkie plasterki ogórki konserwowe, kilka gałązek natki pietruszki SPOSÓB WYKONANIA: Pokroić bagietkę w ukośne plastry. Smarować masłem i musztardą. Nakładać plasterki szynki, a na nie plasterki jajka i ogórki. Ozdobić natka pietruszki. Doprawić solą i pieprzem. 