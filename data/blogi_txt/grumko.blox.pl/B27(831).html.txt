Chcieliśmy pierwotnie podać kurczaka tikka masala z ryżem, ale w przypływie chwili stwierdziliśmy, że dawno nie piekliśmy pieczywa i stąd na stole pojawił się chlebek naan.  Okazło się, że był to świetny pomysł, gdyż chlebki są fantastyczne!! Przepis pochodzi z serwisu gotowanie.onet.pl.    SKŁADNIKI: 2 spore łyżeczki suchych drożdży, 8 dużych łyżek ciepłego mleka, 2 łyżeczki cukru, 4 szklanki mąki pszennej, 1 łyżeczka proszku do pieczenia, 1 płaska łyżeczka soli, 2/3 szklanki ciepłego mleka, 2/3 szklanki jogurtu naturalnego, 1 jajko, 2 kopiaste łyżki ghee rozpuszczone oraz dodatkowo do smarowania chlebków, posiekana świeża kolendra, czarnuszka siewna - nie mieliśmy, więc pominęliśmy.    SPOSÓB WYKONANIA: Wymieszać drożdże z 2 łyżkami mleka i cukrem. W drugim naczyniu połączyć mąkę, proszek do pieczenia i sól. Dodać mieszankę drożdży, resztę mleka, jogurt, jajko i ghee. Dokładnie wszystko wymieszać i wyrobić na gładkie ciasto. Kiedy ciasto jest już odpowiednio wyrobione, przykrywamy naczynie ściereczką kuchenną, albo folią spożywczą i pozostawiamy tak w ciepłym miejscu na około 1.5 godziny. Piekarnik rozgrzać do temperatury 230 stopni C. Urywać kawałki ciasta i formować je na kształt podłużnych placków. Posypać każdy posiekaną kolendrą i czarnuszką. Z tej ilości ciasta powinno wyjść około 6-8 chlebków. Na metalowej półce rozłożyć folię aluminiową i posmarować ją ghee. Rozłożyć placki jeden obok drugiego i obficie pokryć ich powierzchnię rozpuszczonym ghee. Piec około 10-12 minut, przewracając chlebki w międzyczasie i smarując je tłuszczem. Podawać gorące, prosto z pieca. 