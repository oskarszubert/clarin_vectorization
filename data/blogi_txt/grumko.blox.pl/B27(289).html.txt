Kolejny przepis na ziemniaki: tym razem w formie sufletu, który wymaga trochę więcej zachodu, ale jest wart wypróbowania, bowiem ziemniaki przygotowanie w ten sposób smakują całkiem inaczej. Przepis ten Irena przyniosła od koleżanki z pracy, a pochodzi z jakiejś kolorowej prasy kobiecej.   SKŁADNIKI: 40 dag ziemniaków, 2 jajka, 5 dag masła, 6 dag tartego żółtego sera, tarta gałka muszkatołowa, sól, biały pieprz, 4 dag bułki tartej, natka pietruszki do dekoracji, tłuszcz i tarta bułka do foremek. SPOSÓB WYKONANIA: Ziemniaki obrać, opłukać pod bieżącą wodą, pokroić w kostkę. Zagotować w garnku lekko posoloną wodę, włożyć ziemniaki, gotować 15 minut pod przykryciem na małym ogniu. Odcedzić, dobrze osączyć. Następnie zgnieść na gładką masę, wystudzić. Żółtka oddzielić od białek. Połowę masła utrzeć, przełożyć do ziemniaków. Kolejno dodawać żółtka i 4 dag startego żółtego sera. Przyprawić do smaku solą, świeżo zmielonym białym pieprzem i tartą gałką muszkatołową. Wszystkie składniki dokładnie wymieszać. Białka ubić na sztywną pianę, małymi porcjami przekładać do masy ziemniaczanej, ostrożnie wymieszać. Foremki dokładnie posmarować tłuszczem, posypać tartą bułką, wypełnić masą ziemniaczaną. Wierzch sufletów posypać reszta tartego żółtego sera i obłożyć pozostałym masłem. Wstawić do piekarnika rozgrzanego do 200 stopni na około 20 minut. Wyjąć z pieca, udekorować natką pietruszki. Podawać na gorąco bezpośrednio po przyrządzeniu. 