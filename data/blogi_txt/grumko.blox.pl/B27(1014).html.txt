Do Hiszpanii mam wielki sentyment. Jednym z głównych tego powodów jest na pewno fakt, że był to pierwszy tak daleko położony kraj, który miałem okazję odwiedzić, a trafiłem tam w sumie trochę przypadkowo. Prawie bezpośrednio po studiach poszedłem do pierwszej pracy, a po kilku miesiącach okazało się, że dla pracowników firmy jest organizowany wyjazd do Hiszpanii. Informacja ta jednak nie wywołała we mnie większych emocji bo po pierwsze byłem najmłodszym stażem pracownikiem, znającym swoje miejsce w szeregu, a po drugie nie uśmiechało mi się jechać przez pół Europy i to w dodatku bez Ireny. Jednak dzięki namowom koleżanek i kolegów z pracy oraz Irenie - która uświadomiła mi, że okazja by spędzić w Hiszpanii 10 dni i nocy jedynie za cenę wykupienia ubezpieczenia NNW i KL może się nigdy więcej nie powtórzyć - udałem się do dyrektora z prośbą o wyrażenie zgody na wyjazd. Szef, a następnie Zarząd zaopiniowali mój wniosek pozytywnie i tym sposobem udałem się w długą, bo prawie 40 - to godzinną podróż do Hiszpanii. Ten wyjazd można właściwie podsumować jednym zdaniem, które powtarzałem po powrocie niczym mantrę czyli "Tam nawet ziemia ma inny kolor". Wszystko było wtedy dla mnie nowe i fascynujące. Czerwono - brunatna ziemia, śródziemnomorska roślinność, domy, ulice, muzyka, kwiaty, ludzie, zwyczaje. Tam po raz pierwszy widziałem i kupiłem szafran. Dowiedziałem się co to jest i jak smakuje paella. Kosztowałem tequilę podawaną z cytryną i solą. Piłem sangrię z owocami no i na własne oczy mogłem się przekonać, że firma Knorr potrafi zamknąć w torebce nie tylko grochówkę czy fasolówkę, ale również gazpacho i zupę z owoców morza. Wreszcie to tam postanowiłem, że jak tylko będzie taka możliwość, to wakacje będziemy spędzać w tak urokliwych miejscach jak chociażby hiszpańskie wybrzeże Costa Brava.     Kulinarną wizytę w Hiszpanii rozpoczniemy trochę nietypowo jak na nas bo słodkimi magdalenkami. Pierwszy raz mieliśmy okazję zajadać się nimi podczas naszego pobytu w Lloret de Mar trzy lata temu. Wtedy nie wiedzieliśmy, że są to magdalenki i żyliśmy w przekonaniu, że tak niesamowicie do porannej kawy smakowały nam muffinki;-) Kiedy w końcu zaczęliśmy sami piec muffinki to okazało się, że tego typu wypieki są zdecydowanie cięższe i nie mają nic wspólnego z babeczkami, które utkwiły nam w pamięci. Kiedy niedawno zacząłem przeglądać hiszpańskie słodkości, trafiłem na deser o nazwie magdalenas, który wyglądał bardzo znajomo i dlatego postanowiliśmy go upiec w pierwszej kolejności. Okazało się, że są to magdalenki i tym sposobem zagadka z przed trzech lat została rozwiązana;-) Przygotowanie magdalenek jest bardzo proste, a z podanych ilości otrzymaliśmy 18 babeczek. Zaraz po upieczeniu smakowały tak sobie, ale już dziś rano były fantastyczne;-) Korzystaliśmy z przepisu pochodzącego z bloga For The Body And Soul. SKŁADNIKI: 250 g oliwy z oliwek (lub oleju słonecznikowego), 250 g jajek - ok. 4 dużych jajek, 250 g mąki, 250 g cukru, skórka starta z jednej dużej cytrynySPOSÓB WYKONANIA: Piekarnik rozgrzać do temperatury 180° C. Formę do muffinów natłuścić lub wyłożyć papilotkami. Jajka krótko ubić trzepaczką lub mikserem z płaskim ubijakiem. Stopniowo wsypywać cukier, cały czas ubijając do uzyskania jednolitej konsystencji (jajek nie ubijamy na sztywno). Nadal ubijając, powoli wlać oliwę z oliwek. Dodać skórkę z cytryny, a następnie przesianą mąkę. Wymieszać drewnianą łyżką do uzyskania jednolitej konsystencji. Foremki napełnić ciastem do 3/4 wysokości. Piec (w zależności od wielkości foremek) od 20 do 35 minut. 