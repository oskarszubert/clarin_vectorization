Po ostatnich zdecydowanie warzywnych daniach pora na coś mniej zdrowego, ale jakże smacznego;-) Konkretnie mam tutaj na myśli mititei czyli małe, grillowane rumuńskie kiełbaski. Jest to również nasza pierwsza propozycja w zorganizowanej przez Pozytywną Kuchnię zabawie pt. "Wielkie grillowanie". Przepis pochodzi z książki Katarzyny Pośpieszyńskiej pt. "Przygoda kulinarna"    SKŁADNIKI: pół kilograma wołowiny pokrojonej w kawałki, 10 dag słoniny, 2 - 3 posiekane ząbki czosnku, szczypta zmielonego ziela angielskiego i goździków, 1/4 łyżeczki tymianku, sól, pieprz, 1/4 szklanki rosołu lub wody z pół łyżeczki przyprawy maggi.SPOSÓB WYKONANIA: Mięso zmielić w maszynce razem ze słoniną i czosnkiem, przełożyć do miski, wsypać ziele angielskie, goździki, tymianek, doprawić do smaku solą i pieprzem, dokładnie wymieszać, wlać rosół lub wodę z maggi, wyrabiać przez 3-4 minuty. Z dwóch lub trzech łyżek mięsa uformować kiełbaskę o długości ok. 8 cm i ok. 2 i pół cm średnicy. Kiełbaski ułożyć na talerzu, wstawić do lodówki na 2 dni. Wyjąc na 2 godziny przed opiekaniem lub smażeniem. Opiekać w mocno nagrzanym rożnie elektrycznym (ruszt posmarować tłuszczem) do zrumienienia ze wszystkich stron, kilka razy smarując rosołem lub wodą z maggi albo smażyć na patelni z mocno rozgrzanym smalcem lub olejem (nie smarować i nie nakłuwać widelcem). Podawać na gorąco z kwaszonymi ogórkami i ze świeżym białym pieczywem. 