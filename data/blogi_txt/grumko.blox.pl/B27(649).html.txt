Dzisiejsze nasze śniadanie będzie w dwóch odsłonach, a motywem je łączącym jest owoc awokado. Jeszcze przed rozpoczęciem akcji "Gotujemy po polsku!!" Irena znalazła w książce pt. "Potrawy z orzechów" Hanny Szymanderskiej przepis na taką właśnie przystawkę, a że bardzo przypadł jej do gustu to ją sobie dzisiaj przygotowała na śniadanie i była bardzo z niej zadowolona;-) Ja nie przepadam za serami pleśniowymi, więc zadowoliłem się "tylko" sałatką z awokado i tuńczyka;-) SKŁADNIKI: 2 duże owoce awokado, 2 surowe żółtka, 4-5 łyżek oliwy, 3 łyżki posiekanych migdałów, 3 łyżki posiekanej rzeżuchy, cytryna, 10 dag sera rokpol, sól, pieprz.    SPOSÓB WYKONANIA: Na jednolitą masę utrzeć żółtka z oliwą (dodając ją stopniowo), a następnie z pokruszonym rokpolem. Posiekane migdały zrumienić na rozgrzanej patelni, ostudzić, razem z rzeżuchą, sola i pieprzem dodać do sosu, dokładnie wymieszać. Umyte i obrane ze skórki owoce awokado przekroić wzdłuż na pół i po wyjęciu z każdego pestki pokroić w plastry, mocno skropić sokiem z cytryny. Plastry owoców ułożyć dekoracyjnie na półmisku, obłożyć sosem, przykryć folią, schłodzić. Podawać na przystawkę. 