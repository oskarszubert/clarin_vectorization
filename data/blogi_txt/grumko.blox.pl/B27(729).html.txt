Kiedy zastanawiałem się, który z wybranych przez nas przepisów norweskich przygotować jako pierwszy, to z pomocą przyszło mi pewne wtorkowe zdarzenie. Stojąc na światłach zauważyłem obok siebie niebieską ciężarówkę, a na niej namalowane były kontury Norwegii. Obok wymienione były różne miasta, a wśród nich rozpoznałem Oslo i właśnie Stavanger, którego nazwa była mi już znana właśnie ze względu na te śledzie;-) Stwierdziłem, że to nie mógł być przypadek i dlatego wylądowały wczoraj u nas na talerzu, a dziś podaję Wam przepis na blogu;-) Jedliśmy je z ziemniakami ugotowanymi w mundurkach do których sosik z pod śledzi pasował idealnie. Przepis na Stavangersild pochodzi ze strony matoppskrift.no.   SKŁADNIKI: 5 solonych śledzi, 2 żółtka z jaj ugotowanych na twardo, 1/2 łyżeczki musztardy, 1/2 łyżeczki pieprzu, 2 łyżki oleju sojowego, 1 łyżka 7% octu winnego, 1-2 łyżek cukru, 3 łyżki posiekanej pietruszki   SPOSÓB WYKONANIA: Namoczyć śledzie w zimnej wodzie na noc. Usunąć skórę i ości, oczyścić i opłukać śledzie, pokroić w filety. Przeciąć każdy filet po przekątnej na 3-4 kawałki. Ułożyć na płaskim półmisku. Rozgnieść żółtka. Dodać musztardę i pieprz. Wmieszać stopniowo olej i ocet winny. Doprawić cukrem. Sos powinien być gładki i lśniący. Polać śledzie sosem, udekorować pietruszką. Podawać z chlebem, gotowanymi ziemniakami i piwem.. 