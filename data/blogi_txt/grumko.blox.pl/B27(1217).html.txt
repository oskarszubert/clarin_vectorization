Najwyższa już pora na naszą pierwszą propozycję w ramach akcji "Kuchnia Świąteczna i Noworoczna 2009", którą po raz kolejny zorganizowała Olga. Polecamy Wam dziś ciasto, które zrobiło na nas wielkie wrażenie i które zaliczamy do najpyszniejszych wypieków jakie do tej pory jedliśmy! Ciasto jest mocno cynamonowe, a fantastycznym dodatkiem jest cudownie słodka, orzechowa polewa. Przepis pochodzi z książki "Kuchnia świąteczna: Bożonarodzeniowe przysmaki".   SKŁADNIKI:  1 szklanka mąki, 4 jajka, pół szklanki cukru, 1/4 szklanki oleju, 3 łyżki powideł śliwkowych, 2 - 3 łyżeczki cynamonu, 1 łyżeczka sody oczyszczonej. Polewa: pół kostki masła, pół szklanki cukru, 1 puszka niesłodzonego mleka skondensowanego, 20 dag orzechów włoskich. SPOSÓB WYKONANIA: Jajka, cukier, przesianą mąkę wymieszać z sodą i olejem. Miksować lub ubijać aż pojawią się pęcherzyki powietrza. Do masy wsypać cynamon, dodać powidła, jeszcze chwilę ubijać. Ciasto wylać do wyłożonej papierem do pieczenia formy, wyrównać wierzch. Piec ok. 50 min. W temperaturze 180 stopni. Orzechy posiekać. Masło roztopić, dodać cukier i orzechy, wymieszać. Wlać mleko, gotować 15 minut na wolnym ogniu, ciągle mieszając. Kiedy polewa zgęstnieje, jeszcze ciepłą wysmarować wystudzone ciasto. 