Przy okazji pobytu z Widelcem w Uzbekistanie przygotowywaliśmy omlet z mięsem i warzywami. Tym razem również są i  jajka i jest mięso, ale z nieco innym dodatkami. Masę mięsną można spokojnie przygotować dzień wcześniej, a dzięki temu jest to fajna propozycja na szybki obiad lub śniadanie. Przepis pochodzi ze strony SyrianCooking.Com. Syria: Omlet z mięsem i natką pietruszki / Ihgee SKŁADNIKI: 1 pęczek posiekanej natki pietruszki, 12 jajek, 45 dag mielonej jagnięciny, 1 duża posiekana cebula, 1 łyżka skrobi kukurydzianej rozpuszczonej w 2 łyżeczkach mleka, pół łyżeczki soli, pół łyżeczki mielonego ziela angielskiego, pół kostki masła, sól i pieprz do smaku. SPOSÓB WYKONANIA: Na kawałku masła usmażyć cebulę i mięso. Ostudzić. Wymieszać z natką i przyprawami. Ubić jajka i wymieszać je ze skrobią. Wymieszać dokładnie z masą mięsną. Naczynie do zapiekania wysmarować masłem. Wlać masę jajeczno – mięsną i zapiec. Omlet podawać pokrojony na kawałki. 