Przepis pochodzi z książeczki "Przepisy czytelników: Wiosna w kuchni" i jest również naszą propozycją przygotowaną w ramach akcji "Wielkanocne Smaki", którą zorganizowała już po raz trzeci Mirabelka. Udanych Świąt!!życzą Irena i Andrzej PaschaSKŁADNIKI: 50 dag twarogu, 5 żółtek, 20 dag cukru pudru, 10-15 dag masła, pół szklanki słodkiej śmietanki, opakowanie cukru waniliowego, kieliszek koniaku, po 5 dag: rodzynek, posiekanych orzechów włoskich, sparzonych i obranych migdałów i drobno pokrojonej smażonej skórki pomarańczowej. Do dekoracji: kilka migdałów, połówki orzechów włoskich, łyżka smażonej skórki pomarańczowej, pół tabliczki twardej czekolady. SPOSÓB WYKONANIA: Ser zemleć. Rodzynki opłukać i zalać koniakiem, a gdy napęcznieją odcedzić na sitku. W garnku utrzeć żółtka z cukrem do białości, pod koniec ucierania połączyć ze śmietanką. Garnek postawić na małym ogniu i podgrzać na małym ogniu, mieszając i uważając by nie doprowadzić do zagotowania. Wystudzić. Starannie wymieszać ser, żółtka ze śmietaną, bakalie, masło i cukier waniliowy. Całość przełożyć do szerokiego sita, wyścielonego wilgotną gazą. Końce gazy związać, przykryć talerzykiem i lekko obciążyć. Odstawić na kilka godzin. Paschę przełożyć na półmisek, udekorować bakaliami i posypać tartą czekoladą. 