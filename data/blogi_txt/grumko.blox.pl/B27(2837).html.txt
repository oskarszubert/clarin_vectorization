Jako nastolatek kilka razy odwiedzałem moją ciotkę, która mieszkała w Nowym Dworze koło Koszęcina. Jedną z rzeczy jakie zapadły mi z tamtych czasów w pamięci była droga którą trzeba było pokonać, aby się tam dostać. Wiodła ona wzdłuż torów kolejowych, a następnie przez las, który stał się pretekstem do tego abyśmy w minioną sobotę wybrali na wycieczkę do Koszęcina. Podobnie jak przed laty nasz spacer rozpoczął się od dworca PKP. Stamtąd wzdłuż torów skierowaliśmy się w kierunku Rusinowic. Po około półgodzinie dotarliśmy do lasu, który utkwił mi w pamięci przede wszystkim jako miejsce zbierania malin, które później moja mama przerabiała na pyszny gęsty syrop. Tym razem po drodze podjadaliśmy jagody, których nie spodziewaliśmy się znaleźć aż w tak dużej ilości. Widzieliśmy również jelenia, którego niestety nie udało nam się sfotografować.     Droga przez las zajęła nam około godziny. W końcu dotarliśmy do Nowego Dworu, który przez te wszystkie lata bardzo się zmienił i w niczym nie przypominał miejsca, w którym kiedyś spędziłem wakacje. Po krótkim odpoczynku wyruszyliśmy w drogę powrotną do Koszęcina. Żeby było ciekawiej wracaliśmy inną drogą, która doprowadziła nas przez pola do gospodarstwa Dolnik, z którego było już widać zabudowania miasta.   Z internetowego wydruku wynikało, że do centrum Koszęcina można dostać się drogą na skróty. Ponieważ panowie pracujący w gospodarstwie odradzili nam ten spacer, to zgodnie z ich sugestią doszliśmy do głównej ulicy łączącej Koszęcin z Lublińcem i skierowaliśmy w stronę zabudowań. W Koszęcinie przywitały nas bociany, a kawałek dalej trafiliśmy na kościół pod wezwaniem Najświętszego Serca Pana Jezusa z 1908r.      W centrum Koszęcina znajduje się Pałac w stylu klasycystycznym, który jest siedzibą Państwowego Zespołu Pieśni i Tańca "Śląsk" im. Stanisława Hadyny.  Z pałacowego parku poszliśmy zwiedzić Kościół Świętej Trójcy wybudowany w 1724r.  Z kościółka, który położony jest w sąsiedztwie torów kolejowych, udaliśmy się na dworzec PKP. Tym sposobem po prawie pięciu godzinach wróciliśmy do punktu wyjścia. 