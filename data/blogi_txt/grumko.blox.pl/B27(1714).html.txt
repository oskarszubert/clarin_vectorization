Do tej pory naszym ulubionym sposobem na krewetki było smażenie ich na maśle z dodatkiem czosnku i natki pietruszki. Oba te składniki pojawiają się również i w tym przepisie, więc pewnie dlatego krewetki po saudyjsku to nasz nowy numer jeden na krewetkowej liście przebojów!;-) Jak dla nas jest to idealnie skomponowane danie. Krewetki podawaliśmy z chlebkiem pita. Przepis pochodzi ze strony Recipes.Wikia.Com i jest również naszą propozycją w Festiwalu Kuchni Arabskiej, który zorganizowała Panna Malwinna. Arabia Saudyjska: Krewetki po saudyjsku SKŁADNIKI: 8 krewetek tygrysich oczyszczonych i bez skorupek - u nas pół kilograma mrożonych krewetek o średniej wielkości, sól i pieprz, 3 rozkłócone jajka - wystarczają dwa, mąka, olej, 75 g tartego żółtego sera, 4 łyżki posiekanej cebulki dymki, 2 łyżki zielonego czosnku - dodaliśmy 1 duży roztarty ząbek, 2 łyżki posiekanej natki pietruszki, 1 sałata, 200 g posiekanych pomidorów. SPOSÓB WYKONANIA: Osuszyć krewetki. Doprawić solą i pieprzem. Każdą maczać w jajkach, a następnie obtaczać w mące. Smażyć na oleju. Wyjąć i przełożyć na talerzyk. Posypać serem, dymką, czosnkiem i natką. Podawać z sałatą i pomidorami. 