To pierwsze ciasto drożdżowe jakie do tej pory upiekliśmy. Wyszło nam dosyć garbato, ale mimo to nadaje się do zjedzenia;-) Przepis na "Kuch na młodzach" pochodzi z książki "Regionalna Kuchnia Polska: Pomorze i Kaszuby" i jest naszą trzecią propozycją w ramach zabawy "Gotujemy po polsku!", która odbywa się pod patronatem agregatora blogów kulinarnych zPierwszegoTloczenia.pl.    SKŁADNIKI: 4 szklanki mąki, pół kostki masła, 4 żółtka, 1 jajko, 125 ml mleka, pół szklanki cukru, 5 dag rodzynek. Na rozczyn: 8 g drożdży, 1/4 szklanki mleka, 2 łyżki mąki, 1 łyżka cukru. Na kruszonkę: pół łyżeczki proszku do pieczenia, pół kostki masła, pół szklanki cukru, 3/4 szklanki mąki.SPOSÓB WYKONANIA: Przygotować rozczyn z drożdży: mleko podgrzać w niewielkim rondelku, skruszyć drożdże, dodać mąkę oraz cukier. Wszystkie składniki starannie wymieszać i odstawić w ciepłe miejsce do wyrośnięcia. Przygotować kruszonkę: masło roztopić, dodać do niego proszek do pieczenia, a także cukier oraz mąkę. Wszystkie składnik utrzeć, by powstała jednolita masa i odstawić do wyrośnięcia. Przygotować ciasto: rodzynki przełożyć na sito i przelać wrzątkiem. Nad dużą drewnianą stolnicą przesiać mąkę, wbić do niej jajko, dodać żółtka oraz cukier, mleko i dokładnie wymieszać. Masło rozpuścić i wlać do ciasta, dalej je wyrabiać. Do powstającej masy dodać rozczyn drożdżowy i także rodzynki: wszystko starannie wyrobić aż na powierzchni zaczną powstawać pęcherzyki powietrza. Ciasto nakryć i odstawić w ciepłe miejsce, aby wyrosło. Kiedy podwoi swoją objętość, ponownie je zagnieść i przełożyć do formy. Zetrzeć na tarce kruszonkę, posypać nią ciasto i piec 40 minut w temperaturze 180 stopni. Podawać z herbatą. 