Można powiedzieć, że świąteczne gotowanie upłynęło nam pod znakiem porów. Były one jednym ze składników zupy rybnej, a duszone na maśle stanowiły świetny dodatek do smażonego łososia. Wreszcie na koniec zapiekaliśmy je wraz ze śledziami i beszamelowym sosem. Przepis pochodzi z książki z serii "Lubię Gotować: Ze śledziami".  Śledzie zapiekane pod beszamelem SKŁADNIKI: 50 dag świeżych śledzi, 15 dag białych części porów, 3 łyżki startego ostrego sera żółtego, sól, olej do smażenia. Do przygotowania formy: 2 łyżki margaryny, 2 łyżki tartej bułki. Ciasto: 3/4 szklanki mąki pszennej, 1 jajko, pół szklanki śmietany 18 % lub mleka, sól. Sos beszamelowy: 1 łyżka masła, 1 łyżka mąki pszennej, 1 szklanka mleka, pieprz lub przyprawa chili, sól.SPOSÓB WYKONANIA: Przygotować ciasto: mąkę przesiać do naczynia, dodać jajko oraz śmietanę, wymieszać trzepaczką na jednolite, gęste ciasto i posolić. Śledzie umyć ususzyć, lekko posolić, maczać w cieście i smażyć na rozgrzanym oleju, z obu stron na rumiano, a następnie ostudzić. Pory poczyścić, opłukać, obgotować w lekko posolonej wodzie, osączyć i przekroić wzdłuż na pół. Przygotować sos: w rondelku roztopić masło, dodać mąkę, zasmażyć i rozprowadzić zimnym mlekiem. Gotować na małym ogniu, cały czas mieszając, aż sos zgęstnieje. Doprawić solą, pieprzem lub chili. Naczynie żaroodporne wysmarować tłuszczem i wysypać bułką tartą. W naczyniu układać warstwami śledzie, przekładając połówkami porów. Następnie polać sosem i posypać startym serem. Zapiekać ok. 25 minut w piekarniku nagrzanym do 180 stopni. Podawać z ryżem oraz sezonową surówką. 