Na wspólne gotowanie z Edytą umawialiśmy już kilka tygodni temu przy okazji wizyty w Azerbejdżanie. Wtedy jednak z powodów technicznych nie doszło ono do skutku. Tym razem nic złego po drodze się nie wydarzyło i udało nam się wczoraj spotkać w wirtualnej kuchni by razem przygotować rosyjskie danie z drobiu. Niestety nie udało nam się kupić przyzwoitego mielonego mięsa z kurczaka, więc zastąpiliśmy je dobrym jakościowo mięsem z indyka. Nam te kotlety bardzo przypadły do gustu, a z wrażeniami Edyty możecie zapoznać się klikając w ten   link. Przepis pochodzi ze strony Russian Food.   SKŁADNIKI:  Nadzienie: 30 dag drobno posiekanych pieczarek, 1 łyżeczki soli, świeżo mielony pieprz. Kotleciki: 90 dag mielonego mięsa z kurczaka, 2 szklanki świeżo zmielonej bułki tartej, pół szklanki śmietany, 1 jajko lekko rozkłócone, półtorej łyżeczki soli, pieprz kajeński, gałka muszkatołowa, czarny pieprz, 2 łyżki masła, 1 łyżka oleju. Sos: 1 łyżka masła, 1 szklanki posiekanej dymki, 2/3 szklanki śmietany, 2 łyżeczki octu winnego, 2-3 szklanki kwaśnej śmietany.SPOSÓB WYKONANIA: Na maśle usmażyć pieczarki – płyn powinien odparować. Doprawić solą i pieprzem. Jedną łyżeczkę odłożyć do sosu. W dużej misce wymieszać szklankę bułki tartej ze śmietaną. Dodać mięso z kurczaka, jajko. Doprawić solą, pieprzem kajeńskim, gałką i pieprzem. Pozostałą bułkę wysypać na talerzyk. Masę mięsną podzielić na 8 porcji. Formować podłużne kotleciki. Na każdy nałożyć 1/8 farszu. Złożyć na pół i rękami uformować okrągłe kotlety. Panierować w bułce tartej. Ułożyć na blaszce. Przykryć folią spożywczą i schłodzić w lodówce. Na dużej patelni rozgrzać masło i olej. Smażyć kotlety z obu stron po 5 minut aż będą zezłocone. W rondelku rozpuścić masło i smażyć na nim cebulę przez 2-3 minuty. Dodać śmietanę i mieszając gotować na małym ogniu aż śmietana zgęstnieje. Dodać ocet winny, kwaśną śmietanę oraz łyżeczkę pieczarkowego farszu. Mocno podgrzać, ale nie zagotowywać. Doprawić solą i pieprzem. Podawać z kotletami. 