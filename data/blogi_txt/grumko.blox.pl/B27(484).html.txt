To nasz debiut jeśli chodzi o kruche ciasta i jesteśmy z siebie bardzo dumni;-) Do jego przygotowania użyliśmy: 60 dag jasnych czereśni, po 30 dag wiśni i jagód oraz koszyczek malin. Kwaskowato - owocowy smak ciasta bardzo fajnie komponuje się ze słodką bezą. Tak nam zasmakowało, że dzisiejszy obiad przesunęliśmy na godziny późno popołudniowe;-) Przepis pochodzi ze strony ugotuj.to.    SKŁADNIKI: 1/2 kg mąki, 30 dag masła (lub 25 dag masła + 2 łyżki smalcu - ciasto będzie bardziej kruche), 5 jajek, 5 łyżek cukru pudru, 1 szklanka cukru kryształu, 1 łyżeczka proszku do pieczenia, 2 łyżki kakao, 1.5 kg dowolnych owoców (truskawek wiśni rabarbaru jagód jabłek itd.)    SPOSÓB WYKONANIA: Zrób kruche ciasto: szerokim nożem posiekaj mąkę z zimnym masłem (i smalcem, jeśli dodajesz), zagnieć z cukrem pudrem, żółtkami i proszkiem do pieczenia. Ciasto podziel na 3 części, jedną rozwałkuj i wyłóż tortownicę lub blachę. Na cieście ułóż owoce. Do drugiej części ciasta dodaj kakao, zagnieć. Z ciemnego ciasta zeskubuj kawałki i posypuj nimi owoce. Z białek i cukru kryształu ubij bardzo sztywną pianę, wyłóż ją na ciemne ciasto. Z pozostałego, jasnego ciasta zeskub kawałeczki i posyp nimi pianę. Piecz 40 minut w temp. 160-170°C. 