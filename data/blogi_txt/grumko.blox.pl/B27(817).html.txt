Już po pierwszej łyżeczce ciasta jednogłośnie stwierdziliśmy, że to na pewno jeden z najlepszych serników jakie do tej pory jedliśmy! Zwykle na ciasteczkowy spód wykłada się jedną masę, a tu mamy do czynienia de facto z trzema warstwami, które sprawiają, że smak jest bardzo urozmaicony. Niewątpliwym atutem jest również dodatek whisky, który nadaje ciastu wytrawności. Ci co za nią nie przepadają niech się nie martwią, bo Irena również nie pała do niej zbytnią miłością, a uważa, że w tym przypadku whisky jest jak najbardziej na miejscu. Przepis pochodzi ze strony Traditional Scottish Recipes.    SKŁADNIKI: Na ciasto: 125 g masła, 250 g herbatników digestive, 1 łyżka szkockiej whisky. Na nadzienie: 250 g serka kremowego - użyliśmy tłustego twarogu śmietankowego firmy President, 60 g drobnego cukru, 280 g śmietany kremówki 48% - użyliśmy 36%, 1 łyżka szkockiej whisky. Na polewę: 250 g malin, 2 łyżki miodu, 6 łyżek szkockiej whisky, 3 płaskie łyżeczki arrowroot (mąka z maranty trzcinowej) - użylismy mąki kukurydzianej, 1 płaska łyżeczka drobnego cukru. Dodatkowo: 10 łyżek śmietany kremówki 30%, 1 łyżka szkockiej whisky.SPOSÓB WYKONANIA: Pokruszyć herbatniki. Rozpuścić masło, dodać 1 łyżkę whisky. Wymieszać z herbatnikami. Tortownicę o średnicy ok. 20 cm wysmarować masłem. Spód tortownicy wyłożyć masą herbatnikową, dokładnie ugnieść i wyrównać. Schłodzić przez pół godziny w lodówce. Ubić ser z cukrem. Kremówkę z whisky ubić na sztywno, wmieszać do sera. Rozprowadzić na herbatnikowym spodzie i schłodzić całość w lodówce. Wymieszać whisky z miodem, namoczyć w tym maliny przez ok. 30 minut. Odcedzić maliny. Będzie potrzebne ok. 100ml soku, jeśli wydzieli się mniej należy do tej ilości uzupełnić whisky. 50 ml soku wymieszać z arrowroot, tak aby otrzymać pastę. Pozostały sok wymieszać z cukrem, podgrzać prawie do wrzenia, wmieszać pastę, podgrzewając mieszać, aż glazura stanie się lepka. Wówczas wmieszać maliny i odstawić do przestudzenia. Rozprowadzić polewę malinową na serniku. Ubić na sztywno śmietanę z łyżeczką whisky i udekorować sernik. Tuż przed podaniem skropić łyżeczką whisky. 