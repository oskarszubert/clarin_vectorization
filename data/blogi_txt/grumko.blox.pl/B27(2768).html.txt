Na początku marca bieżącego roku Bielsko-Biała trafiła na listę naszych tegorocznych wypadów, a stało się to za sprawą koncertu Fish’a, który w ramach trasy „The Moveable Feast Tour” w październiku odwiedzi stolicę Podbeskidzia.     Jeszcze kilkanaście dni temu nie spodziewaliśmy się, że odwiedzimy to miasto blisko dwa miesiące wcześniej, a sprawcą tej miłej niespodzianki będzie kolejna oferta serwisu    groupon.pl. Gdy przeglądaliśmy sierpniowe grouponowe oferty, naszą uwagę zwróciło kilkudaniowe menu degustacyjne oferowane przez restaurację     Buon Gusto Ristorante Primo Piano w Bielsku- Białej.    Mimo, że w menu znalazły się przegrzebki, których wcześniej nie jedliśmy, to od pierwszego przeczytania mieliśmy wrażenie, że ten zestaw został niejako „skrojony pod nas”, bo uwielbiamy zarówno wołowinę na surowo, grzyby czy chociażby owoce morza, a i sami w naszej kuchni często doprawiamy dania prażonym sezamem, szafranem czy np. świeżą kolendrą. Rezerwację mieliśmy zrobioną na godzinę 14, a że pogoda dopisywała, to przyjechaliśmy do Bielska nieco wcześniej. Zaparkowaliśmy niedaleko Ratusza i wybraliśmy się na spacer po Rynku i okolicznych uliczkach, ciekawi jak dziś wyglądają budynki miasta, zwanego ze względu na urok elementów architektonicznych Małym Wiedniem. Już na początku spaceru naszą uwagę zwrócił pięknie odnowiony budynek Ratusza. Po chwili minęliśmy Plac Chrobrego i dotarliśmy do położonego na wzgórzu Starego Miasta. Podziwiając usytuowane przy wąskich uliczkach zabytkowe zabudowania dotarliśmy na Rynek, otoczony kamienicami, z których najstarsze pochodzą z XVII wieku.    Pierwszym elementem, jaki zwrócił tu naszą uwagę była zajmująca część placu estrada, na której latem odbywają się koncerty, gromadzące turystów i mieszkańców miasta. Kontrastuje ona z pozostałymi elementami architektonicznymi tego centralnego punktu Starego Miasta. Na Rynku kręciło się nieco turystów, którzy najwyraźniej nie mogli się oprzeć urokowi ustawionej w centrum placu fontanny z rzeźbą Neptuna. My przyjrzeliśmy się także kopii XIX-wiecznego pomnika św. Jana Nepomucena, której oryginał znajduje się w pobliskiej katedrze św. Mikołaja i pokręciliśmy się nieco, po Rynku, podziwiając zabudowę.        Z Rynku przeszliśmy na położony opodal Plac św. Mikołaja, dalej uliczkami zeszliśmy do Zamku Sułkowskich, zatrzymując się po drodze w miejscu, gdzie dziś jeszcze widnieją mury obronne miasta. Zamek Sułkowskich, w co widząc go dziś trochę trudno uwierzyć, zbudowano już w XIV wieku. Stanowił część fortyfikacji miasta, stąd jego położenie przy murach obronnych. Dziś jest siedzibą Muzeum w Bielsku- Białej. Po licznych przebudowach, dokonanych w ciągu wieków pięknie się prezentuje, zwłaszcza oglądany od strony Teatru Polskiego. Skwer przy teatrze bardzo nam się spodobał: kolorowy klomb i fontanna, na tle której możemy oglądać nie tylko Zamek Sułkowskich, ale i zabytkowe budowle z końca XIX wieku: wspomniany Teatr Polski, czy Pocztę Główną.    Droga, która stąd poprowadziła nas z powrotem w stronę Ratusza przebiega przez tereny dawniej będące zamkowym ogrodem. Minąwszy budynek Ratusza weszliśmy do śródmieścia, spacerem dotarliśmy do Placu Wojska Polskiego, czyli dawnego Rynku w Białej Krakowskiej, gdzie uwagę zwracają zabytkowe kamienice. Spacer dalej zaprowadził nas do restauracji, będącej celem naszej podróży.     Buon Gusto Ristorante Primo Piano mieści się na pierwszym piętrze kamienicy przy ulicy Głębokiej. Ciekawostką jest fakt, że na parterze w tym samym budynku znajdują się włoskie delikatesy    Buon Gusto Salumeria   Caffeteria do których – ponieważ była niedziela - mogliśmy niestety zajrzeć tylko przez szybę.    Po wejściu na piętro przywitała nas kelnerka, która oprócz opcji pozostania wewnątrz lokalu zaproponowała nam możliwość zjedzenia posiłku na terasie restauracji. Mimo tego, że lokal jest bardzo gustownie urządzony i że już na dzień dobry wrażenie zrobiły na nas pływające w akwarium homary, to za namową ze strony przyjemnie świecącego słonka, wybraliśmy stolik na świeżym powietrzu. Zamówiliśmy napoje, a parę minut później na naszym stole wylądowały oliwki, masło oraz pieczywo.        Na przystawkę zaserwowano nam sashimi z polędwicy wołowej. Surowe mięso w towarzystwie świeżego imbiru, prażonego sezamu oraz sosu sojowego smakowało rewelacyjnie!!     Kolejne danie to delikatny krem z zielonego groszku do którego fajnym dodatkiem były świetnie usmażone krewetki.        Po krótkiej przerwie na stole pojawiło się risotto z przegrzebkami i szafranem. Kosztujemy ryż i zgodnie stwierdzamy, że wyczuwamy w nim morską nutę. Próbujemy po kawałku przegrzebka i znowu odczucia mamy podobne.     Trochę jesteśmy zdziwieni, bo według tego co wielokrotnie słyszeliśmy chociażby w programie „Zaproś mnie do stołu”, przegrzebki nie smakują za bardzo jak owoce morza.     Nam ta ich „morskość” w risotto osobiście nie przeszkadzała, a wręcz przeciwnie, ale może rzeczywiście usmażone i podane np. z kaszanką czy puree z selera smakują trochę inaczej?? Musimy to kiedyś sprawdzić. Pora na danie główne czyli roastbeef Wagyu rodem z Australii. Podano go nam z dodatkiem torta di patate, borowików oraz w towarzystwie - ciekawie przyprawionej - zielonej sałaty. Mięso, grzyby oraz sałata bardzo nam smakowały, ale niestety torta di patate nie dojedliśmy do końca, bo według nas danie zostało przez kucharza zbyt mocno doprawione gałką muszkatołową co z kolei sprawiło, że smak ziemniaków był w ogóle niewyczuwalny, a ostry smak gałki jeszcze przez dłuższą chwilę pozostawał na podniebieniu.        Deser za to był bezbłędny! Prosty, owocowy i nie za słodki był bardzo miłym zwieńczeniem całego posiłku.     Na koniec była jeszcze kawa - jedna mocna z ekspresu, druga cappuccino.           W dobrych nastrojach opuszczaliśmy Buon Gusto Ristorante Primo Piano.  Nie chciało nam się jeszcze wracać do domu, więc wybraliśmy dłuższą drogę, ale   za to bardziej malowniczą, bo ciągnącą się wzdłuż Jeziora Żywieckiego i   Międzybrodzkiego.       Więcej o naszych wypadach, wakacjach itp. na stronie:      Podróże Ireny i Andrzeja 