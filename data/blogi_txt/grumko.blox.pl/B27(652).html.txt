Dawno nie jedliśmy kurczaka, więc dziś na obiad przygotowaliśmy sobie taką oto bardzo smaczną sałatkę. Może wygląda na pracochłonną, ale tak nie jest, gdyż przygotowanie jej zajęło nam niecałą godzinę. W sumie to bylibyśmy w stanie poświęcić jeszcze więcej czasu, bo jest tego na prawdę warta!!;-) Przepis pochodzi z Galerii Potraw.    SKŁADNIKI: 2 piersi kurczaka , sól i świeżo zmielony czarny pieprz, 75 g miękkiego serka koziego, 20 ml kremówki, 8 suszonych pomidorów, 4 liście bazylii, garść rukwi lub innej sałaty - my użyliśmy roszponki. Na dressing: czerwona papryka, 1 łyżeczka musztardy Dijon , 20 ml białego octu winnego, 100 ml oliwy , 2 gałązki posiekanego świeżego estragonu.    SPOSÓB WYKONANIA: Jeśli filety mają przyczepione te mini fileciki, odkroić je i zmiksować na gładką masę z pomidorami, serem, śmietaną, bazylią. Piersi kurczaka rozbijamy wałkiem przez folię spożywczą (dzięki temu nie mamy mięsa poszarpanego po całej kuchni, aby uzyskać w miarę płaski i jednej grubości płat mięsa. Solimy go i pieprzymy, rozsmarowujemy nadzienie i zwijamy w roladę. Roladę łatwo da się uformować za pomocą spożywczej folii, musi być ona dość ciasno zwinięta. Dodatkowo każdą porcję mięsa zawijamy w aluminiową folię, w kilka warstw, znowu mając na uwadze, że musi być to mocno zwinięte i szczelne. Formujemy coś na kształt dużego cukierka. Wsadzamy do gotującej się wody i gotujemy na małym ogniu ok. 25 minut obracając w połowie gotowania. W piekarniku nagrzanym do 200 stopni pieczemy paprykę skropioną oliwą, aż skórka zacznie brązowieć. Po pieczeniu wkładamy do woreczka lub zawijamy w folię - dzięki temu skórka odejdzie łatwiej. Obrane i wystudzone papryki miksujemy z pozostałymi składnikami dressingu. Kurczaka odwijamy z folii, kroimy na plastry, kładziemy na sałacie i polewamy dressingiem. Do kurczaka zapewne dostanie się nieco wody. Nie przejmować się tym, tylko osuszyć ręcznikiem kuchennym. 