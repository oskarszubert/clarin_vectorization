Leberknödelsuppe to bawarski rosół wołowy serwowany z pulpecikami z wątróbki, z dodatkiem majeranku i pietruszki. Zupa jest smaczna, ale na kolana nie rzuca. Nie mniej fajnie było spróbować i powspominać sobie stare, dobre czasy, ponieważ w Bawarii miałem okazję spędzić trochę czasu. Jeszcze w czasach studenckich wybraliśmy się z kumplem autostopem do Hiszpanii, ale ostatecznie dotarliśmy tylko do kolegi, który mieszkał niedaleko Monachium i były to najbardziej zakręcone wakacje w moim życiu;-) Jeśli chodzi o kulinaria to podstawą naszego wyżywienia były puszki zakupione w Czechach, bawarskie bułki oraz jogurty i pewnie gdybyśmy wtedy zjedli tam talerz takiej zupy to bylibyśmy w siódmym w niebie;-) Przy okazji: pozdrawiam Cię Tomku!;-) Przepis na zupę pochodzi ze strony salohcin.co.uk. SKŁADNIKI: 8 małych czerstwych bułeczek pokrojonych na małe kawałki, sól, 1 szklanka letniego mleka, 250 g wątroby wieprzowej lub wołowej, 1 mała cebula, pół ząbka czosnku, 1 gałązka świeżej pietruszki, 2 rozbełtane jajka, 1 łyżka posiekanego świeżego majeranku, litr bulionu wołowego.    SPOSÓB WYKONANIA: Bułki posolić i zalać mlekiem na 5 minut. Odcisnąć i wymieszać z wątrobą, cebulą, czosnkiem i pietruszką. Zmiksować. Dodać jajka i majeranek. Wymieszać. Rękami posypanymi mąką formować małe knedle. Podgrzać bulion, włożyć knedle i gotować ok. 20 minut. Doprawić do smaku i podawać na ciepło. 