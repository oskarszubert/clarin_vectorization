Sernik dyniowy z sosem toffee ŹRÓDŁO: Kwestia Smaku. SKŁADNIKI: Masa serowa: 1 i 1/2 szklanki musu z dyni (800 g kawałków dyni bez pestek, pieczonych przez godzinę w temp. 200 stopni C, następnie obranych ze skórki i zmiksowanych), 1 kg sera zmielonego trzykrotnie , 5 jajek, 2 żółtka, 1 i 1/2 szklanki słodzonego mleka skondensowanego (1 puszka), 1/2 szklanki gęstej śmietanki kremówki 30%, 3 pełne łyżki mąki ziemniaczanej, 1/3 łyżeczki mielonego cynamonu, 1 cukier wanilinowy. Śmietanka na wierzch i glazura pomarańczowa: 1 kubek (200 g) kwaśnej gęstej śmietany 18%, 3 łyżki cukru, 150 g dżemu pomarańczowego, 3 łyżki wody. Czekoladowy spód: 75 g masła , 75 g ciemnej czekolady, 50 g cukru, 2 małe jajka, 60 g mąki pszennej, opcjonalnie: 1/4 szklanki posiekanych orzechów np. laskowych. Sos toffee: 1 szklanka śmietanki kremówki 30% lub 36%, 1/4 szklanki brązowego cukru, 1/4 szklanki płynnego miodu, 1/4 szklanki masła.  SPOSÓB WYKONANIA: Przygotować masę serową: W dużej misce wymieszać wszystkie składniki masy: mus z dyni, ser, jajka, żółtka, mleko skondensowane, śmietankę kremową, mąkę ziemniaczaną, cynamon, cukier wanilinowy. Odstawić na czas przygotowania spodu. Dno tortownicy o średnicy ok. 24 cm wyłożyć dużym krążkiem z papieru do pieczenia, zapiąć tortownicę tak, by papier wystawał poza obręcz. Tortownicę posmarować od środka miękkim masłem. Piekarnik nagrzać do 175 stopni C. Przygotować czekoladowy spód: Masło pokroić na kawałki i razem z połamaną czekoladą włożyć do rondelka, mieszając roztopić na małym ogniu, ostudzić. Dodać cukier i jajka, wymieszać. Wsypać przesianą mąkę i mieszać przez około minutę, aż składniki się połączą. Opcjonalnie dodać orzechy. Spód wyłożyć do tortownicy i wstawić do nagrzanego piekarnika. Piec przez 13 minut, tortownicę wyjąć ale nie wyłączać piekarnika. Na podpieczony spód wylać masę serową i wstawić z powrotem do piekarnika. Piec przez 15 minut, następnie zmniejszyć temperaturę do 120 stopni C i piec przez 1 i 1/2 godziny. Po upływie tego czasu wyjąć sernik i rozsmarować na nim śmietanę 18% wymieszaną z 3 łyżkami cukru. Wstawić z powrotem do piekarnika i piec przez 15 minut. Sernik od razu wyjąć z piekarnika i ostudzić. Przygotować glazurę pomarańczową: W rondelku zagotować dżem pomarańczowy razem z wodą, jeszcze gorący rozsmarować na powierzchni sernika. Ostudzony sernik wstawić do lodówki, bez obręczy tortownicy, bez przykrycia, na całą noc lub jeszcze dłużej jeśli mamy czas. Przygotowanie sosu toffee: Wszystkie składniki umieścić w rondelku i mieszając zagotować. Gdy cukier się rozpuści gotować masę na małym ogniu przez około 15 minut aż się zredukuje mniej więcej o połowę. Sos jeszcze trochę zgęstnieje po ostudzeniu. Dobrze schłodzony sernik podawać z sosem toffee. 