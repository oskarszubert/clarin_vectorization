Chociaż befsztyk tatarski nie jest czysto polską potrawą to chyba nie ma w naszym kraju osoby, która by nie znała tej prostej i bardzo smacznej przystawki. Obok śledzi jest znakomitą zagrychą pod coś mocniejszego i dlatego od dawien dawna zajmuje kluczowe miejsce wśród tradycyjnych dań serwowanych zarówno w trakcie domowych spotkań z najbliższymi jak i podczas wypadów do restauracji. U nas zagościł wczoraj na stole z okazji rocznicy ślubu i był obok pozostałości z tortu główną kulinarną atrakcją wieczoru;-) Przepis pochodzi z książki "Kuchnia Polska. Kuchnia Rzeczypospolitej wielu narodów" Macieja Kuronia, a więcej na temat historii tatara można przeczytać tutaj.     SKŁADNIKI: 500 g polędwicy wołowej 2 cebule 2 korniszony 6 żółtek 1 łyżka kaparów 4 marynowane grzybki 1 łyżeczka oliwy lub oleju ew. łyżeczka musztardy, anchois lub sardynka Dodatki: pieczywo masło zestaw przypraw: oliwa, pieprz, sól, papryka, przyprawa typu maggi.    SPOSÓB WYKONANIA: Oczyszczoną dokładnie, umytą i osuszoną polędwicę jak najdrobniej siekamy ostrym nożem lub przepuszczamy dwa razy przez maszynkę. Cebulę kroimy w drobną kostkę. Grzybki oraz korniszony jak najdrobniej siekamy. Mięso mieszamy z oliwą, musztardą i maggi. Dzielimy na 4 okrągłe porcje, na wierzchu każdej z nich we wgłębieniu umieszczamy świeże żółtko. Obok układamy porcje cebulki, kaparów, korniszonów i grzybków. Podajemy jako przystawkę z pieczywem, masłem oraz zestawem przypraw. 