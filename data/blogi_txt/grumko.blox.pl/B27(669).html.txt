Przepis na ten sernik pochodzi z bloga Cakemania, a dotarłem do niego dzięki Majanie, której w tym miejscu za to serdecznie dziękujemy! Ciasto jest fantastyczne - wilgotne i jednocześnie kleiste. Szczerze mówiąc to  nie jesteśmy w stanie opisać jego smaku, bo powstała jakaś taka mieszanka trudna do nazwania;-) Musicie spróbować sami;-)     SKŁADNIKI: Na spód: ok. 200 g czekoladowych ciasteczek digestive - u nas holenderskie czekoladowe, 30 g roztopionego masła, kilka kostek roztopionej czekolady (jeśli używa się ciasteczek nie czekoladowych). Na masę serową: 685 g serka kremowego (o temperaturze pokojowej), 250 g deserowej czekolady, roztopionej (można dać trochę mlecznej), 300 g cukru, 115 g kwaśnej śmietany, 1 łyżka ekstraktu z wanilii, 170 g suszonych śliwek bez pestek, 4 jajka. SPOSÓB WYKONANIA: W misce wymieszać pokruszone drobno ciasteczka z masłem (i ewentualnie roztopioną czekoladą). Otrzymaną masę ciasteczkowo - maślaną wcisnąć w dno lekko natłuszczonej tortownicy o średnicy 23 cm. Piec 10 minut w rozgrzanym do 160 stopni piekarniku. Po tym czasie wyjmij tortownicę do ostygnięcia. Po wyjęciu formy z piekarnika zwiększyć temperaturę do 180 stopni. Używając miksera na średnich obrotach, połączyć ze sobą kremowy serek i roztopioną, ostudzoną czekoladę. Dodać cukier, śmietanę i ekstrakt waniliowy i dobrze zmiksować. W blenderze zmiksować suszone śliwki wraz z jajkami. Otrzymaną masę śliwkowo-jajeczną dodać do masy serowej. Wylać masę na spód z ciasteczek i wstawić do piekarnika. Piec w temperaturze 180 stopni ok. godziny - środek powinien pozostać lekko "galaretowaty". Zostawić na ok. godzinę do ostygnięcia w temperaturze pokojowe. Po godzinie zdjąć obręcz tortownicy (wcześniej oddzielić od brzegu ciasta nożem) i włożyć do lodówki na minimum 4 godziny (najlepiej całą noc). 