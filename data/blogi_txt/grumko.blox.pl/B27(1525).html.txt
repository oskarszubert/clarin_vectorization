Mimo, że juka jest u nas nie do dostania, to postanowiliśmy jednak wypróbować ten przepis. Wydawał nam się on ciekawy, a poza tym była to okazja do potrenowania techniki kulinarnej, której na co dzień zbyt często nie używamy;-) Jukę zastąpiliśmy ziemniakami do których dodatkowo dodaliśmy ok. pół szklanki mąki. Ciasto ładnie się wyrobiło i nie mieliśmy problemów z jego formowaniem. Danie nam smakowało, a na szczególną uwagę zasługuje farsz, który jest pyszny i można go z powodzeniem wykorzystać również np. jako nadzienie do pierożków. Przepis pochodzi ze strony panamaliving.com. Panama: Carimanolas SKŁADNIKI: 1,35 kg juki - użyliśmy ziemniaków i dodaliśmy do nich ok. pół szklanki mąki, sól. Nadzienie: 45 mięsa mielonego, 1 łyżeczka posiekanej natki pietruszki, 1 duża posiekana cebula, 1 łyżeczka pasty pomidorowej, 1 przeciśnięty przez praskę ząbek czosnku, 1 łyżeczka sosu Worcestershire, 1 łyżeczka soli, 1/8 łyżeczki cukru, 1 łyżeczka octu winnego, 3 - 4 kapary. SPOSÓB WYKONANIA: Ugotować jukę w osolonej wodzie. Przepuścić przez praskę. Formować kulki. Każdą kulkę spłaszczyć podłużnie i nałożyć farsz. Zlepić brzegi i nadać masie wrzecionowaty kształt. Smażyć na złoto w bardzo gorącym oleju. Farsz: Mięso przyprawić solą, sosem Worcestershire, octem, kaparami, cebulą, cukrem, czosnkiem i natką. Usmażyć na brązowo. Na końcu dodać pastę pomidorową. Wymieszać. Masa powinna być sucha. 