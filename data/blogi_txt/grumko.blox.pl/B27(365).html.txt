Nigdy wcześniej nie jedliśmy zalewajki. Miałem na nią ochotę z dwóch powodów. Po pierwsze: oglądałem nie tak dawno po raz kolejny trylogię "Jak rozpętałem drugą wojnę światową" i w pamięci pozostał mi Franek Dolas rozczulający się nad zalewajką, a po drugie moja ostatnia przygoda z zakwasem na barszcz biały zakończyła się pełnym sukcesem. Tym razem było jednak zupełnie inaczej. Zakwas - którego kupno w naszej okolicy graniczy z cudem - okazał się totalnym nieporozumieniem: strasznie kwaśny i w smaku jakiś taki dziwny. Żeby ratować zupę dodałem wodę z moczenia grzybów i trochę to poprawiło jej smak, ale tylko do tego stopnia, że była "zjadliwa". Przepis pochodzi z książki "Przepisy czytelników: Dania główne"    SKŁADNIKI: 1 kg ziemniaków, 2 szklanki wywaru z szynki albo białej kiełbasy, 15 dag wędzonego boczku lub kiełbasy, włoszczyzna (bez kapusty), łyżka oleju, 2 duże cebule, 4 - 5 ząbków czosnku, kilka suszonych grzybów, butelka lub słoik białego barszczu, majeranek, pieprz, sól.    SPOSÓB WYKONANIA: W wywarze z boczku, szynki lub białej kiełbasy ugotować ziemniaki (dość długo, aby się trochę rozgotowały, bo zupa powinna być gęsta). Grzyby namoczyć w małej ilości wody i pokroić. Włoszczyznę obrać i razem z grzybami dodać do gotujących się ziemniaków. Gdy warzywa będą miękkie wyjąć je. Na patelni rozgrzać tłuszcz, zrumienić cebulę pokrojoną w kostkę oraz pokrojony boczek lub kiełbasę. Dodać do ziemniaków, wlać barszcz biały, chwilę gotować. Przyprawić zupę solą, pieprzem, majerankiem i zmiażdżonym czosnkiem. 