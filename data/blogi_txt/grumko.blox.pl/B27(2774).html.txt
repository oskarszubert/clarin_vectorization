Tytułem wstępu: "Danie będziesz mógł skomponować sam, mając do wyboru kilka rodzajów makaronu i aromatycznych sosów robionych na miejscu w restauracji. Wykorzystanie w ich produkcji tradycyjnych receptur ze słonecznej Italii gwarantuje oryginalny smak prawdziwie włoskiej pasty. Z kolei świeżość potraw zapewni sposób ich przyrządzenia - w obecności gości. Przygotowanie pasty, któremu można się przyjrzeć - począwszy od produkcji makaronu przez skomponowanie sosu i połączenie składników - potrwa ok. 30 minut, natomiast oczekiwanie na realizację zamówienia (każda porcja to 300 g) wynosi od 5 do 7 min. Warto jednak poświęcić nieco czasu, by podpatrzeć mistrzów kuchni w pracy i nauczyć się kilku kulinarnych sztuczek, które będzie można z powodzeniem sprawdzić we własnych czterech ścianach ku uciesze domowników." Zachęceni takim oto opisem postanowiliśmy skorzystać z oferty serwisu groupon.pl i odwiedzić restaurację Da Italia w CH 3 Stawy w Katowicach.   Zanim jednak dotarliśmy do restauracji zatrzymaliśmy w katowickiej dzielnicy Załęże i przespacerowaliśmy się nasypem kolejowym w okolicy którego znajdują się tereny pokopalniane. Od dawien dawna w bezpośrednim sąsiedztwie KWK Kleofas biegną tory kolejowe łączące min. Bytom z Katowicami, a ponieważ zauważyliśmy, że pozostałości po kopalni zaczynają być wyburzane, to być może była to jedna z ostatnich okazji, aby zachować na zdjęciach widok tak dobrze znany od lat dzieciństwa.   Po spacerze pojechaliśmy bezpośrednio do CH 3 Stawy. Z odnalezieniem restauracji nie mieliśmy większych problemów, bo znajdowała się ona blisko wejścia, przy którym zaparkowaliśmy samochód. Pierwsze co nas uderzyło, to fakt, że De Italia zdecydowanie nie wyglądała tak jak na załączonych do oferty zdjęciach. Zamiast klimatycznej piętrowej restauracji naszym oczom okazała się wąska i dosyć długa przestrzeń ciasno wypełniona stolikami. Ponieważ i tak mieliśmy wykupiony makaron na wynos, więc nawet się tym specjalnie nie przejęliśmy. Niestety nie była to pierwsza nieścisłość, z którą przyszło nam się zmierzyć tego sobotniego popołudnia. Zamiast 6 rodzajów makaronów i 4 rodzajów sosów dano nam do wyboru 2 rodzaje makaronu oraz pokazano nam 3 bardzo gęste sosy, które wyglądały tak nijako, że nawet Pani, która nam je prezentowała nie za bardzo potrafiła powiedzieć nam co w nich jest. Opisanego w pięknych słowach pokazu przyrządzania makaronu i sosów niestety nie było, a po kilkunastu minutach otrzymaliśmy dwa pudełka, serwetki oraz sztućce wraz z życzeniami "Smacznego!"   Kiedy dotarliśmy do samochodu i otwarliśmy pudełka, naszym oczom ukazały się dwa nieapetyczne dania. Makaron był nawet nieźle ugotowany, ale niestety w nieosolonej wodzie. Brejowate sosy - delikatnie mówiąc - były marnej jakości. Niestety nie dało się tego zjeść, więc obie porcje wylądowały w koszu. Szkoda, że po tylu bardzo udanych przygodach z grouponami trafiła nam się tak nierzetelna oferta. Może i komuś rzeczywiście smakują te "dania produkowane w oparciu o włoskie receptury" i o to trudno nam mieć pretensje, bo to kwestia gustu. Nie zmienia to jednak faktu, że czujemy się oszukani przez właścicieli Da Italii, którzy od samego początku doskonale wiedzieli, że ich oferta nijak ma się do rzeczywistości.   Dla poprawienia sobie nastroju wstąpiliśmy w drodze powrotnej na kawę i lody do McDonalda, a po powrocie do domu raczyliśmy się po raz pierwszy w życiu - przypominającym nam w smaku greckie ouzo - Absyntem.   Więcej o naszych wypadach, wakacjach itp. na stronie: Podróże Ireny i Andrzeja 