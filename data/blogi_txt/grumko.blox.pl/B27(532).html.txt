Tym razem pomidory w formie sosu jako dodatek do omletów. Usmażyliśmy tylko 2 omlety z 4 jajek, a żeby było bardziej serowo "faszerowaliśmy" je jedną kulką mozzarelli o wadze 12,5 dag. Śniadanie bardzo smaczne i sycące, tym bardziej, że jedliśmy je z  pieczywem, które maczaliśmy w słodko - kwaśnym sosie pomidorowym. Przepis pochodzi ze strony Moje Gotowanie. SKŁADNIKI: 2 kulki mozzarelli (10 dag), 4 łyżki masła, listki bazylii. Sos pomidorowy: POMIDORY: 4 sztuki, cebula, ząbek czosnku, łyżka oleju, łyżeczka octu winnego, łyżeczka cukru trzcinowego, sól, pieprz. Ciasto na omlet: 8 jajek, łyżka masła, sól, pieprz, oliwa.   SPOSÓB WYKONANIA: Sos pomidorowy: pomidory sparzyć, obrać, pokroić na duże kawałki. Cebulę i czosnek obrać, posiekać. Zeszklić na rozgrzanym na patelni oleju. Dodać pomidory i ocet winny, oprószyć cukrem. Dusić ok. 15 minut, od czasu do czasu mieszając. Przyprawić. Mozzarellę pokroić na plasterki. Jajka wbić do miski, oprószyć solą i pieprzem. Wlać 8 łyżek wody lub mleka, dodać schłodzone, drobno pokrojone masło, roztrzepać. Oliwę rozgrzać na patelni. Usmażyć 4 omlety. Na każdym ułożyć plasterki sera, złożyć na pół, pokroić na kawałki. Podawać na sosie pomidorowym, udekorowane bazylią. 