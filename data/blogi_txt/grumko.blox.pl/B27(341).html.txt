Kurczak Jalfrezi to potrawa curry rodem z Indii. Taka smaczna, że choć porcje wyszły bardzo duże to nasze łakomstwo nie pozwalało przestawać jeść;-) Rzeczywiście świetnym dodatkiem do tego curry jest ryż basmati, który swym orzechowym posmakiem dodatkowo wzmagał doznania smakowe. Przepis pochodzi ze strony videojug.com.    SKŁADNIKI: 2 łyżki oleju, 1 średnia cebula, 2 ząbki czosnku, 1 zielona papryczka chilli, 3 cm kawałek świeżego imbiru, 2 piersi z kurczaka, 2 łyżeczki proszku lub pasty curry, 1/4 łyżeczki soli, 1 łyżeczka koncentratu pomidorowego, 120 ml wody, 1 zielona świeża papryka.    SPOSÓB WYKONANIA: Posiekać cebulę. Czosnek zmiażdżyć za pomocą noża i drobno posiekać. Posiekać papryczkę chili. Świeżą zieloną paprykę oczyścić z gniazda i pestek, pokroić na małe kawałki. Obrać i zetrzeć imbir. Piersi z kurczaka pokroić na małe kawałki. Rozgrzać patelnię teflonową. Wlać 2 łyżki oleju. Wrzucić posiekaną cebulę, czosnek i papryczkę chili. Smażyć ok. 4 minut mieszając od czasu do czasu. Dodać curry, koncentrat pomidorowy i sól. Wymieszać i smażyć 30 sekund. Dodać kurczaka i smażyć 3 minuty. Następnie dolewamy wodę, zmniejszamy płomień i dusimy przez 5 minut. Dodajemy imbir i posiekaną świeżą paprykę i dusimy przez minutę. Podajemy z ryżem basmati. 