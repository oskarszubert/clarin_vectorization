To zdecydowanie hit ostatnich dni!! Przepis ten zwrócił naszą uwagę już kilka miesięcy temu, ale trochę baliśmy się jego wykonania. Nasze obawy były tak duże, że mimo, iż korciło nas zmiksowanie migdałów, słonecznika i orzeszków, to umawiając się z Anitą i Majaną na wspólne przygotowanie burgerów, zaproponowaliśmy im dwie inne wersje, a konkretnie grzybową i z camembertem. Koniec końców postanowiliśmy przygotować te wegetariańskie burgery i po raz kolejny okazało się, że strach ma tylko wielkie oczy. Burgery są rewelacyjne, a największe wrażenie zrobił na nas genialny dodatek papryki i czosnku do migdałów, słonecznika i orzeszków! Przepis pochodzi z książki Joanny Futkowskiej i Marty Walęckiej - Zdroik pt. "Smaki Ameryki".  Stany Zjednoczone: Burger z migdałów, słonecznika i orzeszkówSKŁADNIKI: pół szklanki ostrego keczupu, ćwierć szklanki jogurtu naturalnego, po 2/3 szklanki płatków migdałów, solonych orzeszków ziemnych i wyłuskanych nasion słonecznika, pół szklanki posiekanej zielonej papryki, ćwierć szklanki posiekanej cebuli, ząbek czosnku, łyżka octu winnego, sól, 4 chlebki pita lub 4 bułki do hamburgerów. Do przybrania: 4 liście sałaty, 4 plasterki pomidora.SPOSÓB WYKONANIA: Połączyć ćwierć szklanki keczupu z jogurtem i odstawić w chłodne miejsce. Migdały, orzeszki, ziarna słonecznika, paprykę, cebulę i czosnek rozdrobnić mikserem. W czasie miksowania powoli dodawać pozostały keczup i ocet. Masę podzielić na cztery części i uformować z nich okrągłe płaskie burgery. Upiec na ruszcie lub patelni. Chlebki pita nadkroić, włożyć w każdy liść sałaty, burgera i plasterek pomidora, polać dwoma łyżkami sosu keczupowo - jogurtowego. 