Po raz pierwszy   rolada z   żółtego sera pojawiła się u nas na stole podczas Świąt w 2007 roku. Ponieważ bardzo nam wtedy zasmakowała, to w tym roku postanowiliśmy przygotować ją według nieco innego  przepisu, który okazał się przysłowiowym strzałem w dziesiątkę! Już sam farsz grzybowo – mięsny jest bardzo smaczny, a jeszcze dodatkowo całość owinięta jest w mocno serowy omlet. Po prostu pycha!! Roladę najlepiej   kroić po schłodzeniu w lodówce, a nam najbardziej smakowała podana na grzance z marynowanymi grzybkami i ogórkami.    SKŁADNIKI:      30 dag żółtego sera, 20 dag majonezu, 3 całe jajka, 0,5 kg mięsa mielonego, 0,5 kg pieczarek, 2 cebule,   masło, 15 dag,, wegeta, pieprz, maga, papryka mielona,   SPOSÓB WYKONANIA:       Ser zetrzeć na dużych oczkach, dodać majonez, jajka; wymieszać i wylać na formę o wymiarach 35 x 25 wysmarowaną tłuszczem i wyłożoną natłuszczonym papierem. Piec przez 30 min. Gdy ostygnie wyjąć i zdjąć papier. Przygotować farsz: usmażyć cebule na maśle, dodać pokrojone pieczarki i smażyć aż woda wyparuje. Gdy ostygną zmielić, połączyć z mięsem mielonym i doprawić. Dokładnie wymieszać, wyłożyć na upieczony placek serowy i zawinąć w roladę na foli aluminiowej. Wierzch posypać wegetą, zawinąć folią i piec 30 minut. 