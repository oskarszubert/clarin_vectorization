Pub Spencer był nam znany do tej pory tylko ze słyszenia. Pozytywnie wyrażali się o tym miejscu nasi znajomi, którzy miło spędzali tam czas racząc się tam trunkami ze znajomymi albo też uczestnicząc w kameralnych koncertach.    Nas do wizyty w Pubie Spencer zachęciła kulinarna oferta, którą znaleźliśmy w serwisie groupon.pl.     Lokal zapraszał na romantyczną kolację, która dostępna była w trzech wariantach. Każdy z nich wydawał nam się na tyle interesujący, że nie mogliśmy oprzeć się pokusie aby spróbować kilku nowych kompozycji smakowych.    Co prawda w głowach przemknęła nam myśl, że to trochę dziwne aby w takim miejscu jak pub serwowane były dania z wyższej półki, ale jakoś będąc cały czas pod wrażeniem wspaniałych dań, które mieliśmy przyjemność jeść w restauracji     Buon Gusto Ristorante w Bielsku – Białej i     Poziom 511 w Ogrodzieńcu jakoś nie zawracaliśmy sobie tym głowy.     Sądziliśmy, że skoro ktoś podejmuje się tak ambitnego wyzwania, to jest w stanie mu sprostać. Niestety tak się nie stało.       Rezerwacja stolika przebiegła bez problemu i kilka minut przed godziną 17-stą w piątkowe popołudnie dotarliśmy do Pubu Spencer.     Czekał na nas stolik, który od samego początku wzbudził nasz niepokój, bo wyglądał na wąski i mało stabilny, a jak się później okazało, miał jeszcze jedną wadę, a mianowicie chwiał się. Pewnie gdybyśmy wpadli tu na piwo, to nie zwrócilibyśmy na to uwagi, ale skoro miała to być w założeniu romantyczna kolacja, to nie tylko posiłki, ale i cała reszta powinna być na wysokim poziomie.  Spodobało nam się, że mimo iż mieliśmy wykupioną opcję z winem, to bez problemów zamieniono nam je na zimne napoje.         Na pierwszą przystawkę podano nam marynowane oliwki w zaprawie ziołowej z grzanką i oliwą smakową. Trzeba przyznać, że oliwki były bardzo smaczne.     Niestety naszą ocenę tego dania obniżyła jakość grzanek, które były mega twarde i konsystencją raczej przypominały czerstwy chleb niż z zewnątrz opieczone, a w środku miękkie pieczywo. Nie za bardzo przemówił do nas również dodatek oliwy smakowej (ponoć truflowej), która w ogóle nie podnosiła walorów smakowych przystawki. Kawałek masła np. czosnkowego byłby zdecydowanie lepszym dodatkiem do grzanek. Druga przystawka to carpaccio z kaczki w soli morskiej z sosem z marakui w asyście smażonego ananasa skropionego olejem sezamowym. Zarówno słona kaczka jak i sos z marakui same w sobie były smaczne, jednak po połączeniu gorący sos skutecznie zagłuszał smak zimnego mięsa, przez co w ustach wyczuwało się tylko słodki smak. Kawałek ciasta francuskiego podany jako dodatek był bez smaku, a na grillowanym ananasie nie wyczuliśmy sezamowego posmaku.               Jako danie główne zaserwowano nam sznycel z polędwicy wołowej zaprawiony w rozmarynie, muśnięty sosem z Martini podany z gnocchi, smażoną sałatą rzymską i kawałkami szynki parmeńskiej. Danie było dosyć oryginalnie podane jednak płyty pełniące rolę talerzy nie były wcześniej podgrzane i dlatego składniki dania szybko stały się zimne. Dodatkowo gnocchi musiały zostać położne na talerzach na długo wcześniej, bo od samego początku były zimne.  Ku naszemu zdziwieniu nikt nie zapytał nas jak ma być wysmażona polędwica i w efekcie otrzymaliśmy kawałki mocno wysmażonego mięsa. O sosie możemy powiedzieć tylko, że był i większego wrażenia na nas nie zrobił.     Tak się akurat złożyło, że nie skończyliśmy jeść w tym samym czasie i ku naszemu zdziwieniu kelnerka od razu zabrała zużyte naczynia przez co można było odnieść wrażenie, że jedno z nas je, a drugie mu się przygląda. Romantyczna kolacja chyba jednak nie tak wygląda.      Niestety kolacja w Pubie Spencer mocno nas rozczarowała. Jeszcze przed wizytą w lokalu rozważaliśmy zakończenie posiłku deserem i kawą jednak byliśmy już na tyle zdegustowani, że czym prędzej ubraliśmy się i opuściliśmy lokal.    Prawdopodobnie Pub Spencer sprawdza się jako miejsce towarzyskich spotkań z piwem i przekąskami w roli głównej i dlatego może warto zrezygnować z ambicji właściciela lub kucharza aby uczynić z lokalu miejsce gdzie serwuje się dania na poziomie restauracji z wyższej półki. Ten mariaż się nie sprawdza i szkoda, że musieliśmy się o tym przekonać na własnej skórze.                            Więcej o naszych wypadach, wakacjach itp. na stronie:      Podróże Ireny i Andrzeja 