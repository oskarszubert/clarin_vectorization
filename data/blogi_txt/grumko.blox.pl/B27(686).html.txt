Dokładnie tydzień temu przy okazji egipskiej sałatki zachwycałem się mieszanką przypraw o nazwie dukkah. Obiecałem sobie wtedy, że znajdę kolejny przepis z jej wykorzystaniem i słowa dotrzymałem;-) Ostatecznie wybór padł na polędwiczki wieprzowe, których już dawno nie jedliśmy. Jak widzicie na załączonym obrazku mięso jest w stanie półsurowym. Efekt ten jest jak najbardziej zamierzony, ponieważ jako miłośnicy tatara lubimy krwiste potrawy, ale nic nie stoi na przeszkodzie, żeby ktoś dopiekł sobie polędwiczki jeszcze bardziej. Danie serwowaliśmy z ryżem wymieszanym z marchewką, groszkiem i sosem, który powstał podczas pieczenia, a całość bardzo nam smakowała!! Przepis pochodzi ze strony Fork and Bottle.  SKŁADNIKI: 40-50 dag polędwiczek wieprzowych, 3 kopiaste łyżki mieszanki dukkah - przepis znajduje się tutaj, 2 łyżki oliwy, 30 ml calvadosu lub soku jabłkowego - my użyliśmy cydru, 125 ml wody, 125 ml wody do sosu.   SPOSÓB WYKONANIA: Piekarnik nagrzać do temperatury 180 stopni. Polędwiczki dokładnie obtoczyć w mieszance dukkah. Obsmażyć je na patelni i przełożyć do naczynia do zapiekania. Polać calvadosem i podlać wodą. Piec w piekarniku, aż mięso będzie miękkie. Wyjąć wieprzowinę z naczynia. Wlać do naczynia resztę wody. Dokładnie wymieszać z pozostałościami po mięsie i wstawić na 10 minut do piekarnika. Mięso pokroić po 10-15 minutach od wyjęcia z piekarnika i podawać z sosem, ryżem oraz warzywami. 