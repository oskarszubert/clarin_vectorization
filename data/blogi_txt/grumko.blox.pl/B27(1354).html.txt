Po świątecznej przerwie najwyższa już pora aby rozpocząć kolejny etap naszej kulinarnej podróży pod hasłem "Z Widelcem przez kuchnie obu Ameryk". Zanim jednak dotrzemy do Hondurasu zatrzymamy się na chwilę w Warszawie. Zaprosiła nas tam koleżanka Pinos, która w dniach 7 - 11 kwietnia zorganizowała zabawę kulinarną z okazji czterysta czternastych urodzin miasta stołecznego Warszawy. Z tej okazji postanowiliśmy przygotować danie według przepisu pochodzącego z książki Tadeusza Góry pt. "Cielęcina na naszym stole". Z kilku znajdujących się tam warszawskich przepisów zdecydowaliśmy się na roladki, które mimo, iż są panierowane i smażone, to dzięki dodatkowi zieleniny do farszu okazały się stosunkowo lekkim, smacznym, wiosennym daniem. SKŁADNIKI: 400 - 500 g cielęciny bez kości, 3 - 4 łyżki smalcu, 2 łyżki masła, bułka kajzerka, ćwierć szklanki mleka, 2 jajka, pieprz, sól, koperek, natka pietruszki, 2 - 3 łyżki mąki, 3 łyżki bułki tartej do masy, 3 szklanki bułki tartej do panierowania. SPOSÓB WYKONANIA: Mięso opłukać, obrać z powięzi i pokroić w poprzek włókien na nieco skośne 4 plastry: każdy kawałek mięsa niezbyt silnie zbić zwilżonym tłuczkiem na cienki płat grubości pół centymetra. Bułkę namoczyć w mleku i lekko odcisnąć, zemleć. Z połową masła utrzeć żółtko, dodać zmieloną i tartą bułkę, posiekaną natkę, koperek, pieprz, sól, dokładnie utrzeć i wymieszać z ubitą z białka pianą (masa powinna być gęsta). Plastry mięsa posolić z obu stron, posmarować nadzieniem, ciasno zwinąć w ruloniki, spiąć wykałaczkami; panierować w mące, rozmieszanym jajku i tartej bułce. Smalec rozgrzać na patelni, włożyć roladki i smażyć na niezbyt silnym ogniu ze wszystkich stron na rumiano; dosmażyć na małym ogniu z dodatkiem pozostałego masła. Gotowe roladki wyłożyć na półmisku, wyjąc wykałaczki i polać tłuszczem ze smażenia. Podawać z frytkami, fasolką szparagową i sałatą. 