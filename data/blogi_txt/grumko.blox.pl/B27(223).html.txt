Z myślą o Dniach Kawy przeglądałem stare numery miesięcznika Kuchnia. W numerze ze stycznia 1996 trafiłem na dział pt. Jarskie kotlety, a tam właśnie na ten przepis, który swego czasu dosyć często gościł na naszym stole. Wtedy robiliśmy go ze zwykłym żółtym serem, a wczoraj pierwszy raz według oryginalnej receptury czyli z parmezanem. Kotlety serwowaliśmy z sosikiem pomidorowym oraz fasolką szparagową z groszkiem i było pysznie. SKŁADNIKI: 15 dag kaszy gryczanej, 20 dag pora, 5 łyżek startego parmezanu, 2 jajka, 4 łyżki bułki tartej, sól, pieprz, 6 łyżek bułki tartej do obtaczania, 6 łyżek oleju do smażenia. SPOSÓB WYKONANIA: Kaszę gryczaną przebrać, opłukać, zalać w garnku 1 i pół szklanki wody i ugotować na półsypko. Por umyć, oczyścić pokroić w plasterki i udusić w niewielkiej ilości wody. Ostudzoną kaszę i por zemleć w maszynce, dodać ser, jajka i tartą bułkę, przyprawić solą i pieprzem, wymieszać na jednolitą masę. Z masy formować kotlety, obtaczać w bułce i smażyć na rozgrzanym oleju. 