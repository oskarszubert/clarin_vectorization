To trochę nietypowy deser i chyba dlatego zwrócił naszą uwagę;-) Poza tym mamy w tym roku kilka fajnych wspomnień związanych z chlebem (np. świetna czeska zupa chlebowa czy szwajcarskie karmelizowane jabłka z grzankami), więc i dlatego zdecydowaliśmy się wypróbować ten przepis. Nie zawiedliśmy się, bo deser bardzo nam smakował;-) Nie udało nam się niestety kupić dżemu jeżynowego, więc zastąpiliśmy go leśno - owocowym, a całość przygotowaliśmy z poczwórnej ilości;-) Przepis pochodzi z książki "The Cuisine of Latvia".   SKŁADNIKI: 80 - 100 g suchego żytniego chleba, 15 g masła, 50 g dżemu z jeżyn, 20 g cukru, 60 g śmietany do ubijania, esencja waniliowa.SPOSÓB WYKONANIA: Zetrzeć chleb, dodać połowę cukru i przesmażyć na maśle kilka razy mieszając. Odstawić do ostudzania. Śmietanę ubić z resztą cukru i esencją waniliową. Na talerzyku wykładać warstwę z większości chleba, smarować dżemem i śmietaną. Posypać resztą chleba i udekorować odrobiną śmietany. Podawać z mlekiem lub napojem mlecznym. 