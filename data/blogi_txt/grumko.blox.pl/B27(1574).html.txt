Kolejny rok wspólnego życia za nami;-) Z tej okazji mieliśmy przygotować tort, ale tak bardzo spodobał nam się przepis, który znaleźliśmy na Mirabelkowym Blogu, że jednomyślnie podjęliśmy decyzję o tym, że to właśnie ten sernik będzie umilał nam dzisiejsze święto;-) Nowością w tym przepisie była cajeta, którą przygotowuje się poprzez długie gotowanie koziego mleka z cukrem. Jej zrobienie zajęło nam około dwóch godzin, a cajeta jest gotowa kiedy masa zgęstnieje do tego stopnia, że po przejechaniu łyżką przez środek garnka, zobaczycie jego dno. Podobnie jak Mirabelka i z tych samych powodów orzechy pecan zastąpiliśmy włoskimi. Całość smakuje obłędnie i dlatego gorąco zachęcamy Was do upieczenia sobie tego cacka;-) Pozdrawiamy:-) Meksyk: Sernik meksykański z orzechami pecan i polewą cajetaSKŁADNIKI: Cajeta: 1 litr mleka koziego, pół szklanki mleka krowiego, 1,5 szklanki cukru, 1 łyżka ekstraktu waniliowego (lub 1 łyżka cukru wanilinowego), 1 łyżka rumu (opcjonalnie), pół łyżeczki sody, 100g posiekanych i uprażonych orzechów pecan - dodaliśmy orzechów włoskich. Spód: 250g zmielonych ciastek maślanych lub herbatników, 2/3 kostki masła. Nadzienie serowe: 1 kg mielonego twarogu na serniki, 1 szklanka cukru, 4 jajka, 1 łyżeczka ekstraktu waniliowego (lub 1 opakowanie cukru wanilinowego). Wierzch: 400 ml gęstej śmietany 18%, 1/4 szklanki cukru, 1 łyżka ekstraktu waniliowego (lub kilka kropel aromatu waniliowego do ciast) SPOSÓB WYKONANIA: Cajeta: W dużym garnku z grubym dnem zagotować kozie mleko. Dodać cukier i mieszać, aż się rozpuści. W szklance rozmieszać krowie mleko z sodą. Dodać do niego trochę gorącego koziego mleka. Zdjąć garnek z ognia i dodać do mleka rozpuszczoną sodę (pod jej wpływem mleko zacznie się nieco pienić, ale ta piana później powoli zanika). Z powrotem postawić garnek na ogniu i gotować, mieszając od czasu do czasu. Po około godzinie mleko zacznie przybierać brązową barwę. Sam proces robienia cajety trwa kilka godzin (m.in. w zależności od powierzchni parowania garnka). Mleko zmniejszy swoją objętość do około 1/3, nabierze ciemnokarmelowej barwy i wyraźnie zgęstnieje. Gdy cajeta zacznie gęstnieć, trzeba ją dość często mieszać drewnianą łyżką, żeby nie przywierała do dna i boków. Gdy cajeta będzie gotowa, zdjąć ją z ognia i nieco przestudzić. Dodać ekstrakt waniliowy i rum i dokładnie wymieszać. Gdyby się okazało, że wyszła za gęsta, można rozrzedzić ją odrobiną wrzątku. Dodać połowę uprażonych na suchej patelni, posiekanych orzechów. Spód: W misce wymieszać zmielone ciastka ze stopionym masłem. Wylepić nimi dno i boki tortownicy o średnicy 26 cm, starannie dociskając. Włożyć na pół godziny do lodówki. Nadzienie serowe: W misce zmiksować twaróg z cukrem i ekstraktem lub cukrem wanilinowym. Następnie dodawać po jednym jajku i miksować, aż dokładnie połączą się z masą. Zarówno ser, jak i jajka, powinny mieć temperaturę pokojową. Masę serową przelać na schłodzony spód i wyrównać powierzchnię. Piec ciasto około 50-60 minut w 180 stopniach. Upieczone ciasto wyjąć z piekarnika i odstawić w chłodne miejsce na 15 minut. Podnieść w tym czasie temperaturę w piekarniku do 230 stopni. Wierzch: W misce wymieszać śmietanę, cukier i ekstrakt waniliowy lub aromat. Rozlać ją po wierzchu ciasta i piec jeszcze 10 minut, aż śmietana zesztywnieje. Upieczone ciasto zostawić do ostygnięcia, a następnie włożyć do lodówki na 24 godziny. Porcje sernika podawać, polewając je lekko podgrzaną cajetą i posypane pozostałymi orzechami. 