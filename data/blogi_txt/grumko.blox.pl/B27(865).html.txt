Kroketten to ponoć bardzo popularny w Holandii fast food. Przyznam się Wam, że kiedy wybierałem ten przepis, to trochę bałem się jego wykonania. Jak się w niego wczytacie to zobaczycie, że "głównym punktem programu" jest panierowanie gęstego sosu z którego chwilę wcześniej wycina się krokiety. Ta właśnie czynność była przyczyną moich obaw, które na szczęście okazały się nie do końca uzasadnione. Po raz pierwszy poczułem ulgę po przygotowaniu sosu. Był tak pyszny, że już na tym etapie nadawał się do jedzenia i nawet gdyby nie chciał formować się w krokiety, to mógł spokojnie stanowić smaczny dodatek np. do ziemniaków. Aby masa nadawała się do formowania musieliśmy do niej dodać jednak ok. 2 łyżek zwykłej mąki. Nie wykrawaliśmy tak dużych krokietów jak sugeruje to przepis tylko ręką formowaliśmy podłużne walce, a reszta poszła już jak z płatka;-) Przepis na Kroketten pochodzi ze strony godutch.com.   SKŁADNIKI: 600 g cielęciny, wołowiny, kurczaka lub indyka, sól, pieprz, 100 ml białego wina, 1 mała cebula posiekana, 1 goździk, 2 liście laurowe, odrobina macy, 2 posiekane gałązki natki pietruszki, sok z cytryny, 3/4 łyżeczki tymianku, skórka z cytryny, 50 g masła, 40 g mąki, mąka kukurydziana, 3 jajka, 4 szklanki bułki tartej, olej do głębokiego smażenia. SPOSÓB WYKONANIA: Rozpuścić 3 łyżki masła i smażyć na nim doprawione solą i pieprzem mięso. Dodać wino, cebulę, sos z cytryny, natkę pietruszki, goździk, tymianek, macę, liście laurowe, skórkę z cytryny oraz pół litra wody. Zagotować, zmniejszyć ogień i gotować 45 - 60 minut. Wyjąc mięso i pokroić je na małe kawałki. Na patelni rozpuścić 50 g masła i smażyć na nim mąkę. Powoli dodawać płyn z gotowania mięsa. Sos musi być gęsty i gładki. Wmieszać 3 żółtka jajek. Dodać ugotowane mięso. Ostudzić. Masa musi być sztywna. Gdyby nie była to wmieszać trochę zwykłej mąki lub mąki kukurydzianej. Pokroić masę na krokiety grube na 5 cm, a długie na 8 cm. Krokiety panierować w bułce tartej, następnie w ubitych na sztywno białkach i ponownie w bułce tartej. Smażyć krokiety na głębokim tłuszczu przez ok. 4 minuty. Wykładać na papierowy ręcznik, a po odsączeniu nadmiaru tłuszczu podać z frytkami, ryżem lub chlebem. 