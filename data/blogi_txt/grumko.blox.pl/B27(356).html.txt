Po raz kolejny na stole pojawiło się nasze tradycyjne danie wielkanocne czyli zrazy zawijane po luzońsku. W tym roku jedliśmy je z kluskami śląskimi i żeby nie dublować przepisów - to one są głównym tematem tego wpisu. Kluski jadamy rzeczywiście od święta. Generalnie lubimy, ale zawsze łatwiej jest ugotować same ziemniaki, ryż czy np. kaszę. Klasyczne kluski śląskie zazwyczaj robi się tak, że ugotowane ziemniaki przeciska się przez praskę i przekłada do miski. Następnie uklepuje się je, aby ich powierzchnia była równa. Nożem dzieli się ziemniaki na cztery części i ćwiartkę masy wyjmuje się. W wolne miejsce po ćwiartce ziemniaków wsypuje się tyle mąki ziemniaczanej, aby powierzchnia ziemniaków znów była równa. Do miski ponownie wkłada się wyjętą ćwiartkę ziemniaków oraz dodaje jajko. Całość wyrabia się na gładką masę i formuje kluski z dołkiem w środku. Jak widzicie "nasz" przepis pochodzący ze strony ugotuj.to jest trochę inny i zaryzykuję twierdzenie, że nawet trochę lepszy. Po ugotowaniu kluski są mniej "gumowate" przez co smaczniejsze no i łatwiej dają się dzielić na mniejsze kawałki.    SKŁADNIKI: 1 kg ziemniaków, 2 żółtka, sól, 1 łyżka mąki pszennej, 10 dag mąki ziemniaczanej    SPOSÓB WYKONANIA: Ugotuj ziemniaki w mundurkach. Jeszcze gorące przeciśnij przez praskę, a gdy lekko przestygną, dodaj żółtka i obie mąki. Masę posól do smaku, zagnieć i ulep kluseczki nieco większe od orzecha włoskiego. Każdą spłaszcz, pośrodku zrób palcem dołek. Kluski wkładaj do wrzącej, osolonej wody i gotuj na średnim ogniu około 5 minut (aż wypłyną na powierzchnię). Wyjmuj łyżką cedzakową, osączaj z wody i podawaj do pieczeni, rolad, sosu mięsnego lub polane skwarkami z boczku. 