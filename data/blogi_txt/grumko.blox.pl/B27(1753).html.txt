Pora na mały kulinarny remanent;-) Na przełomie 2010 i 2011 braliśmy udział w konkursie zorganizowanym przez jednego z producentów kawy cappuccino, a zadanie polegało na przesłaniu przepisu na deser z wykorzystaniem smakowej, kawowej mieszanki. Ponieważ główną nagrodą była wycieczka dla dwóch osób do Włoch, więc spodziewaliśmy się dużej ilości zgłoszeń, których nadawcy prześlą organizatorowi całą masę ogólnie dostępnych w Internecie przepisów na desery z wykorzystaniem kawy capuccino. Biorąc to pod uwagę, naszej szansy upatrywaliśmy w przygotowaniu autorskiego deseru skomponowanego w oparciu o nasze dotychczasowe doświadczenie kulinarne, no i preferencje smakowe. Nasz deser miał łączyć w sobie trzy rzeczy, które bardzo lubimy czyli kawę cappuccino, białą czekoladę oraz ciasteczkowy spód. Zwykle ciasteczkowe spody używane są przy pieczeniu serników, a ponieważ jak wspomniałem nie chcieliśmy skopiować znanych nam i dostępnych w książkach oraz internecie przepisów na sernik cappuccino, postanowiliśmy stworzyć coś własnego na bazie ciasteczkowego spodu. Zaczęliśmy od przygotowania idealnego - według nas - spodu. Chcieliśmy w nim zawrzeć, to co z naszego doświadczenia wydawało nam się najlepsze czyli jego maślany, orzechowy oraz korzenny smak. Dłuższą chwilę zastanawialiśmy się nad tym, co będzie główną warstwą naszego deseru, a wybór padł na gęsty krem, ale nie taki zwykły, który przygotowuje się tylko z mleka, żółtek, mąki oraz cukru, tylko taki wzbogacony o prawdziwą białą czekoladę oraz smakową kawę cappuccino. Z naszego pierwszego podejścia nie byliśmy jednak do końca zadowoleni. O ile spód dobrze smakował, to niestety był trochę za sypki, natomiast masa kremowa była odrobinę za słodka, co podsunęło nam pomysł, by złagodzić nieco ten smak bitą śmietaną, którą posypaliśmy dla ozdoby posypką czekoladową. W ten oto sposób powstała pierwsza wersja naszego deseru do przygotowania którego wykorzystaliśmy kawę o smaku waniliowym.   Bogatsi w zdobyte doświadczenia zabraliśmy się za poprawianie deseru. Tym razem ciasteczkowy spód wyszedł nam taki jak być powinien, a masa kremowa nie była już za słodka. Postanowiliśmy również zostawić warstwę bitej śmietany, która świetnie pasuje do deseru i nadaje mu bardzo fajny posmak. Tym razem do przygotowania kremu użyliśmy kawy o smaku orzechowym.   Podsumowując:-) Naprawdę trudno nam zachwalać deser, który zdaniem jury nie zasłużył nawet na jedną z 30 nagród pocieszenia jaką były kubki termiczne;-)Naszym nieobiektywnym zdaniem krem jest bardzo dobry! Na dodatek była to fajna zabawą i lekcja, którą z pewnością zawsze będziemy miło wspominać, co niniejszym czynimy;-)A może ktoś z Was pokusi się o sprawdzenie jak smakuje nasz krem?;-) Ze swojej strony gorąco polecamy!!;-) SKŁADNIKI: Spód: 15 dag ciasteczek maślanych, 10 dag orzechów laskowych, 1/3 szklanki drobnego cukru, 1 łyżeczka cynamonu, pół łyżeczki gałki muszkatołowej, 15 dag niesolonego masła. Góra: 3 szklanki mleka pełnotłustego, 1/3 szklanki cukru, 1/3 szklanki mąki, 15 dag białej czekolady, 5 kopiastych łyżek kawy cappuccino np. o smaku waniliowym lub orzechowym, 5 żółtek, 1 i pół szklanki śmietany kremówki, posypka czekoladowa lub starta czekolada deserowaSPOSÓB WYKONANIA: W piekarniku podpiec orzechy i usunąć skórki. Ciasteczka i orzechy zmiksować w blenderze. W misce dokładnie wymieszać ciasteczka, orzechy, cukier, cynamon, gałkę muszkatołową. Rozpuścić masło, a następnie dodać je do reszty składników spodu i ponownie dokładnie wymieszać. Tortownicę wysmarować kawałkiem masła i wyłożyć ją przygotowaną masą ciasteczkową. Wstawić do lodówki na minimum 30 minut. Do rondla wlać mleko, dodać cukier i mąkę. Dokładnie wymieszać. Dodać kawałki pokruszonej czekolady, kawę instant cappuccino oraz ekstrakt z wanilii. Gotować na niezbyt dużym ogniu, aż składniki się rozpuszczą i zgęstnieją. W międzyczasie wymieszać żółtka. Powoli zahartować je kilkoma łyżkami ciepłej masy mlecznej. Wlać żółtka do rondla. Cały czas mieszając podgrzewać, aż masa będzie bardzo gęsta - w żadnym wypadku nie zagotowywać. Zgęstniałą masę wylać na przygotowany wcześniej spód. Chłodzić przez kilka godzin (3 - 4 w zupełności wystarczą) w lodówce, a najlepiej deser przygotować pod wieczór i pozostawić w lodówce na noc. Po wyjęciu z lodówki posmarować wierzch bitą śmietaną i posypać posypką czekoladową lub startą czekoladą deserową. UWAGA: Jeżeli deser przygotowujemy z kawy o smaku waniliowym to smak możemy wzmocnić dodając do masy do smaku ekstraktu waniliowego. 