Wczoraj rano trafiłem na informację o serowym weekendzie. Akurat tak się złożyło, że przygotowaliśmy na obiad te bardzo smaczne kotleciki, które serwowaliśmy z dodatkiem pieczarek w sosie pomidorowym. W sumie głównym ich składnikiem są ziemniaki, ale skoro - jak ostatnio czytałem - są w sprzedaży parówki cielęce bez cielęciny albo też szynka z 70 - cio procentową zawartością wody to myślę, że nic złego się nie stanie jak opatrzę ten wpis znaczkiem "Weekend z serem";-) Przepis pochodzi z książki "300 Traditional Recipes. Greek Cockery" SKŁADNIKI: 1 kg ziemniaków, 30 dag sera kefalotiri, który można zastąpić fetą - my tak zrobiliśmy, 2 jajka, trochę natki pietruszki drobno posiekanej, sól, pieprz, oliwa do smażenia, mąka.    SPOSÓB WYKONANIA: Ziemniaki umyć i obrać. Ugotować. Dodać do nich ser, jajka, pietruszkę, sól i pieprz do smaku. Dokładnie wymieszać i formować małe kotleciki. Panierować je w mące i smażyć na oliwie, aż będą brązowe z obu stron. 