Absolutnie doskonały deser, a smaków w nim co niemiara!!;-) Serwowaliśmy go z lodami waniliowymi, które posypaliśmy resztą uprażonego kokosu i sezamu. Normalnie niebo w gębie!;-) Przepis pochodzi ze strony AsiaRecipe.Com. Laos: Banany smażone z imbirem i pomarańczą SKŁADNIKI: 3 łyżki świeżo startego kokosu - u nas wiórki kokosowe, 60 g niesolonego masła, 1 łyżka startego imbiru, starta skórka z 1 pomarańczy, 6 bananów, 60 g drobnego cukru, 6 łyżek likieru pomarańczowego, 3 łyżeczki uprażonego sezamu, plasterki limonki do dekoracji, do podania lody.SPOSÓB WYKONANIA: Rozgrzać patelnię teflonową. Włożyć starty kokos i smażyć przez ok. minutę aż zacznie zmieniać kolor. Zdjąć z patelni i zostawić do ostudzenia. Na dużej patelni rozgrzać masło. Dodać imbir, skórkę pomarańczową oraz cukier. Chwilę przesmażyć. Obrać banany i pokroić w ukośne plasterki. Włożyć na patelnię i smażyć 1 – 2 minuty do momentu aż sos zacznie gęstnieć. Odwrócić banany na drugą stronę. Chwilę potrzymać w sosie. Zdjąć z patelni i wyłożyć na ciepłe talerze. Trzymać w cieple. Podgrzać sos, wlać likier i wymieszać. Podpalić. Gdy zniknie ogień sosem polać banany. Posypać sezamem i kokosem. Udekorować plasterkami limonki. Podawać. 