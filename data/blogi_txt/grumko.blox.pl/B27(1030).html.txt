Mając w pamięci przepyszną czeską zupę chlebową postanowiliśmy wypróbować jej diametralnie inną, hiszpańską odmianę. I tym razem nie zawiedliśmy, bo zupa smakuje wyśmienicie! Wszystkie smaki są świetnie wyczuwalne, a dodatek chleba sprawia, że całość ma bardzo fajną gęstą konsystencję. Przepis na "Sopa de Aranzazu" pochodzi z książki Janiny Pałeckiej i Oskara Sobańskiego "Potrawy z hiszpańskiej tawerny" i jest naszą trzecią propozycją w ramach akcji Pomidorowy Sezon 2009. SKŁADNIKI: 15 dag chleba, 10 łyżek oliwy, 4 ząbki czosnku, 10 dag suchej ostrej kiełbasy - u nas chorizo, 20 dag czerwonej papryki (bez skórki), 30 dag pomidorów, sól.SPOSÓB WYKONANIA: Chleb kroimy w drobną kotkę i zrumieniamy w piekarniku. Na patelnię wlewamy oliwę, wrzucamy posiekany czosnek, czosnek gdy zacznie się złocić przekładamy do garnka. Dodajemy pokrojoną w plastry kiełbasę i posiekaną paprykę mieszamy i gotujemy razem ok. 2 minut. Do garnka wrzucamy następnie pokrojone pomidory, a po ok. 5 minutach chleb i zalewamy 2 litrami wrzątku. Dusimy na wolnym ogniu przez ok. 1 godzinę. Solimy do smaku. 