Wielka Brytania: Ryba z frytkami / Fish and chips ŹRÓDŁO: Przepis pochodzi z książki "British Food" Marka Hixa. UWAGA: Wspominamy nasz wypad do Manchesteru i Liverpoolu w kwietniu 2012r. oraz do Londynu w styczniu 2013r. SKŁADNIKI: 4 filety z białej ryby, każdy po 150 - 175 g, 80 - 100 dag obranych ziemniaków, olej do głębokiego smażenia, mąka do panierowania, sól morska; na ciasto: 7 g suszonych drożdży, 300 ml mleka, 75 g mąki pszennej, 75 g mąki kukurydzianej, szczypta pieprzu Cayenne, 1/4 łyżeczki proszku do pieczenia, 1 małe żółtko; na purée z groszku: 25 g masła plus kawałek masła do podania, 1 duża szalotka, obrana i pokrojona, 400 g mrożonego zielonego groszku, 100 ml bulionu warzywnego, 6-8 listków mięty SPOSÓB WYKONANIA: Przygotować ciasto: Drożdże rozpuścić w 3 łyżkach mleka i odstawić na 10 minut w ciepłe miejsce. Pozostałe składniki ciasta wymieszać w miseczce i ubić na gładką masę, po czym dodać drożdże i sól. Przykryć i odstawić do wyrośnięcia na 1 i pół do 2 godzin. Jeśli masa jest zbyt lepiąca dodać nieco wody. Przygotować purée z groszku: w rondelku rozpuścić masło i podsmażyć szalotki. Dodać groszek, bulion i miętę. Przyprawić i gotować 12 minut na małym ogniu. Przełożyć do blendera, zmiksować na gładką masę, doprawić do smaku i odstawić. Przygotować frytki: ziemniaki pokroić w plastry o grubości 1 cm, a następnie w 1 cm paski. Opłukać i osuszyć na papierowym ręczniku. We frytkownicy lub rondlu o grubym dnie rozgrzać olej do temp. 120 stopni C. Frytki blanszować w tym oleju, nie więcej niż 1 - 2 garście na raz, tylko do momentu aż zmiękną, wyjąć nim zaczną zmieniać kolor i osuszyć na papierowym ręczniku. Przygotować rybę: We frytkownicy lub rondlu o grubym dnie rozgrzać olej do temp. 175 - 180 stopni C. Z ryb usunąć wszelkie ości, następnie filety obtoczyć w mące, a następnie w przygotowanym wcześniej cieście drożdżowym. Smażyć po 2 - 3 filety przez 4 - 5 minut, na brązowo. Osuszyć na papierowym ręczniku. Odstawić do nagrzanego piekarnika, by nie wystygły. Dokończyć smażenie frytek: rozgrzać olej do temp. 175 - 180 stopni C i ponownie smażyć po 2 - 3 garście frytek, aż staną się chrupiące i nabiorą złotego koloru. Osuszyć na papierowym ręczniku i posolić. Podawać natychmiast z rybą, purée z groszku i odrobiną masła. 