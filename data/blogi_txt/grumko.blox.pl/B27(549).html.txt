Pierwszy raz przepis na ten chleb widziałem u Myszy. Bardzo mi się spodobał, ale z racji tego, że nie posiadamy maszyny do robienia chleba napatrzałem się tylko na niego, powzdychałem i zacząłem przeglądać inne ulubione blogi kulinarne.  Na całe szczęście kilka dni później Anita na swoim blogu "Tak sobie pichcę" podała recepturę dzięki której można spokojnie upiec ten chleb w piekarniku. Powiem Wam, że warto bo chlebek jest ekstra! Rozpływa się w ustach i rzeczywiście w smaku przypomina pizzę. Użyliśmy jednak niewłaściwej formy i chleb wyszedł bardziej prostokątny niż kwadratowy. Mimo tego udało nam się z niego przygotować pyszne smażone tosty, ale o tym już w następnym wpisie;-) SKŁADNIKI: 250ml letniego mleka, 100g rozpuszczonego masła, 1 jajko rozkłócone, 2 łyżeczki soli, 1 łyżeczka płynnego miodu, 500g mąki typ 650, 1 opakowanie suchych drożdży (7g) lub 25 g żywych, 1 płaska łyżeczka cukru, 5 suszonych pomidorów pokrojonych w kostkę lub 3 łyżki koncentratu pomidorowego, 2 łyżeczki przyprawy do pizzy (my daliśmy po łyżeczce oregano i bazylii), pieprz, papryka.    SPOSÓB WYKONANIA: Drożdże rozpuścić w 1 szklanki mleka z cukrem, dodać odrobinę mąki i zostawić w ciepłym miejscu na około 10 - 15 minut. Resztę mąki przesiać, dodać pozostałe składniki i rozczyn drożdżowy. Dokładnie wymieszać. i wyrobić, aż ciasto będzie odstawać od ścianek naczynia. Od tego momentu wyrabiać przez 5 minut, następnie zostawić, aby "odpoczęło" przez około 10 minut. Potem ponownie wyrabiać przez około 5 minut. Ciasto powinno być elastyczne. Wyrobione ciasto przełożyć do lekko posmarowanej oliwą miski, przykryć i zostawić do wyrośnięcia na godzinę. Po tym czasie ciasto ponownie wyjąć na oprószoną mąką stolnicę, odgazować i przełożyć do formy keksowej. Przykryć i znowu zostawić do wyrośnięcia, tym razem na około 40 minut. W piekarniku obok formy z chlebem postawić dodatkowo filiżankę z wodą. Piec w temperaturze 200oC około 35 minut. 