Włochy: Krem jajeczny z papryką / Crema di uova e peperoni ŹRÓDŁO: "Kuchnia włoska" Wydawnictwa Bellona SKŁADNIKI: 1 kg różnokolorowej papryki (żółta, czerwona, zielona), 90 ml oliwy z oliwek, 1 drobno posiekana średnia cebula, sól i świeżo zmielony pieprz, 30g żelatyny, 750 ml mleka, 6 żółtek, 450 ml tłustej śmietany.  SPOSÓB WYKONANIA: Papryki umyć i usunąć gniazda nasienne. Pokroić na mniejsze kawałki i podzielić na kolory. Cebulę podzielić na trzy części i podsmażyć na trzech patelniach z dwoma łyżkami oliwy. Kiedy cebula się zeszkli dodać sól, pieprz, 2 łyżki wody i paprykę – każdy kolor oddzielnie. Przykryć patelnie i dusić do miękkości – ok. 30 minut. Zdjąć z ognia i odstawić do ostygnięcia. Zawartość każdej patelni zmiksować oddzielnie na gładką masę. Zmiękczyć żelatynę w odrobinie wody. Podgrzać w garnku mleko, ale nie dopuścić do zagotowania. Roztrzepać żółtka i cały czas mieszając stopniowo dodawać gorące mleko. Doprawić do smaku solą i pieprzem. Przełożyć do rondla i cały czas mieszając podgrzewać nie dopuszczając do zagotowania. Dodać żelatynę. Zdjąć z ognia i ubijać widelcem aż żelatyna się rozpuści. Podzielić masę na trzy części i odstawić na bok do ostygnięcia. Do każdej masy dodać inny kolor puree z papryki i wymieszać. Ubić śmietanę na sztywno i dodać do każdej z mas. Zwilżyć prostokątną formę wodą i wlać do niej zieloną masę. Odstawić na 10 minut do lodówki. Wyjąć i na wierzch wylać żółtą masę. Wstawić na kolejne 10 minut do lodówki. Wyjąć i wylać czerwoną masę. Wstawić do lodówki na co najmniej 2 godziny. Tuż przed podaniem zanurzyć formę na chwilę w gorącej wodzie i wyjąć gotowy krem na półmisek. UWAGA: Czas zastygania każdej warstwy kremu, który został podany w przepisie ni jak miał się do rzeczywistości. U nas każda warstwa kremu musiała odstać w lodówce ok. 30 - 45 minut. 