Pierwszym skojarzeniem jakie przyszło mi do głowy po przeczytaniu przepisu na tę pastę była sałatka z wędzoną makrelą, którą bardzo lubimy. Pamiętam jak dziś nasze obawy dotyczące połączenia smaku ziemniaków i wędzonej ryby, które na szczęście okazały się nieuzasadnione i dlatego na dzisiejsze śniadanie z miłą chęcią zajadaliśmy się tą pyszną pastą. Agrest zastąpiliśmy kwaśnym jabłkiem, a marynowany koperek - o którym notabene pierwszy raz w życiu słyszeliśmy - zwykłym, czyli świeżym. Przepis pochodzi z książki Jenny Stacey pt. "Potrawy z ziemniaków".   SKŁADNIKI: ZIEMNIAKI: 650 g mączastych pokrajanych w kostkę, 300 g obranej ze skóry i rozdrobnionej wędzonej makreli lub innej ryby, 75 g agrestu gotowanego (można zastąpić również innymi kwaśnymi owocami np. jabłkami), 2 łyżeczki soku z cytryny, 2 łyżki creme fraiche, 1 łyżka kaparów, 1 pokrajany na kawałki korniszon, 1 łyżka pokrojonego marynowanego koperku, 1 łyżka świeżego posiekanego koperku, sól, pieprz, cząstki cytry do dekoracji.   SPOSÓB WYKONANIA: Ziemniaki gotować w garnku przez 10 minut. Dokładnie odcedzić. Ziemniaki przełożyć do miksera. Dodać makrelę a następnie przez 30 sekund miksować całość na gładką masę. Dodać agrest, sok cytrynowy i creme fraiche. Miksować następne 10 sekund. Dodać kapary, korniszon i świeży koperek, a następnie doprawić do smaku solą i pieprzem. Przełożyć otrzymaną masę do salaterki, udekorować cząstkami cytryny i od razu podawać. Serwować z tostem lub ciepłym, chrupiącym białym chlebem. 