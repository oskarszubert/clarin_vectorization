Kilka dni temu Wiosenka na swoim blogu Eksplozja Smaku podała przepis na sałatkę z zielonym pieprzem. Przypomniało mi to, że kilka lat temu był taki czas kiedy zajadaliśmy się befsztykami lub stekami w sosie z zielonego pieprzu. Podsmażone mięso dusiliśmy w bulionie i winie, a na koniec całość doprawialiśmy śmietaną oraz ziarenkami pieprzu z odrobiną zalewy ze słoiczka. Jak to wspaniale smakowało!! Kto nie próbował jeszcze dań z zielonym pieprzem niech koniecznie spróbuje, a bardzo dobrym początkiem znajomości z tą przyprawą może być taka właśnie sałatka z kurczakiem i rzodkiewkami. Nam bardzo zasmakowała i gorąco Wam ją polecamy!! SKŁADNIKI: pół sałaty lodowej, pęczek rzodkiewki, pół piersi kurczaka - u nas cała, pół słoiczka (lub trochę mniej) zielonego pieprzu marynowanego, majonez.    SPOSÓB WYKONANIA: Sałatę i rzodkiewkę pokroić. Pierś z kurczaka pokroić na paseczki i usmażyć, lub jak ktoś woli, ugotować. Wszystkie składniki ułożyć na półmisku, wymieszać z majonezem, doprawić solą, na koniec dodać marynowany pieprz. 