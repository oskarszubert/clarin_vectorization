3 lutego czyli dokładnie dzisiaj, w Chinach rozpoczął się Nowy Rok, który według kalendarza chińskiego będzie rokiem Królika. Przeglądając Internet dowiedzieliśmy się, że w przeciwieństwie do Europejczyków Chińczycy spędzają Nowy Rok w domu i w gronie rodzinnym. W tym dniu wręczają się sobie nawzajem prezenty. Zazwyczaj są to świeże owoce, owoce w cukrze, ciastka, cukierki lub koperty z pieniędzmi. O zmroku na ulicach odbywają się pokazy sztucznych ogni i wybuchy petard. Następnie tradycyjnie składa się ofiarę na domowym ołtarzyku, poświęconym przodkom i zasiada do wspólnej wieczerzy, do której tradycyjnie spożywa się grzane wino lub wódkę. Rodzina spędza czas przy stole do rana, rozmawiając i grając w różne gry. Najważniejszym dniem jest wigilia Nowego Roku. Od rana cała rodzina bierze udział w przygotowywaniu posiłków, a głównym daniem są pierożki jiaozi. Ponieważ lubimy ciekawostki kulinarne, a przy okazji podróżujemy z Widelcem po Azji, to postanowiliśmy sprawdzić jak takie pierożki smakują. Do wspólnego lepienia pierożków zaprosiliśmy Anitę i Majanę, którym pięknie dziękujemy po raz kolejny za życzenia noworoczne, których część - mamy taką nadzieję - spełni się już w przyszłym roku;-)Co do pierożków, to bardzo nam smakowały i gorąco Was zachęcamy do ich skosztowania! Oprócz pierożków zachwycił nas również sos, który póki co mamy ochotę jeść ze wszystkim co się nawinie akurat pod rękę;-) Przepis pochodzi ze strony GroupRecipes.  Chiny: Pierożki Jiaozi SKŁADNIKI: Ciasto: 4 szklanki (45 dag) mąki, około 400 ml wody, mąka do podsypywania. Farsz: pół główki (ok. 70 dag) kapusty pekińskiej, 45 dag mielonej wieprzowiny, 2 łyżki posiekanej cebuli dymki, 1 łyżeczka posiekanego imbiru, 1 łyżeczka soli, 1 łyżeczka cukru, 2 łyżki sosu sojowego, 1 łyżka wina ryżowego, 1 łyżka oleju sezamowego. Sos: wymieszana posiekana połówka czerwonej papryczki chili z 2 łyżeczkami świeżo startego imbiru, sosem sojowym i octem ryżowym.SPOSÓB WYKONANIA: Przesiać mąkę. Powoli dolewając wodę zagnieść ciasto. Przykryć szmatką i odstawić na 25 - 30 minut. Kapustę blanszować przez 2 - 3 minuty. Odcedzić, posiekać i wymieszać z resztą składników. Stolnicę wysypać mąką. Z ciasta formować wałek o średnicy ok. 2,5 cm. Wałek pokroić na 80 - 90 kawałków. Z każdego kawałka uformować koło o średnicy 6 cm. Na środku każdego kółka kłaść 1 i pół łyżki farszu. Złożyć na pół i zlepić brzegi. Pierogi kłaść na oprószonej mąką tacy i przykrywać wilgotną ściereczką. Zagotować ok. litra wody. Włożyć do garnka ok. 20 pierożków. Przykryć i zagotować. Następnie odkryć i dolać 1/4 szklanki zimnej wody i ponownie zagotować bez przykrycia. Powtórzyć jeszcze raz. Pierogi wyjąć osączyć i podawać z sosem. 