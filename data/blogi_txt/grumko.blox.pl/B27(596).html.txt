Cóż to byłby za Ziemniaczany Tydzień bez sałatki z kartoflami w roli głównej?;-) Miałem do wyboru kilka równie fajnych przepisów, ale ostatecznie zdecydowałem się na wersję z burakami. Pewnie dlatego, że dawno ich nie jedliśmy, a poza tym taki ziemniaczano - buraczany talerz pasował mi jako dodatek do mięska, o którym napiszę trochę więcej w poniedziałek rano;-) Przepis na sałatkę pochodzi z książki Jenny Stacey pt. "Potrawy z ziemniaków".    SKŁADNIKI: ZIEMNIAKI: 450 g pokrajanych w kostkę, 4 małe ugotowane i pokrajane w plastry czerwone buraki, pół małego ogórka sałatkowego pokrojonego w plasterki, 2 duże pokrajane w plasterki ogórki konserwowe, 1 czerwona cebula pokrajana w pół plasterki, gałązka koperku do dekoracji. Sos: 1 zmiażdżony ząbek czosnku, 2 łyżki oliwy z oliwek, 2 łyżki octu z czerwonego wina, 2 łyżki posiekanego koperku, sól i pieprz. SPOSÓB WYKONANIA: Gotować ziemniaki w garnku przez 15 minut. Następnie odlać wodę i przełożyć do miski, ostudzić. Zmieszać w misce ostudzone ziemniaki z burakami i odstawić. Przygotować paterę i ułożyć na niej plasterki ogórków konserwowych, sałatkowych oraz cebuli. Na wierzchu położyć wymieszane ziemniaki i buraki. W małej misce dobrze wymieszać składniki sosu i polać nimi sałatkę. Udekorować gałązką koperku. podawać z sosem. 