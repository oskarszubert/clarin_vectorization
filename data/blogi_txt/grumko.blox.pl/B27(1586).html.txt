Świetnie skomponowane danie! Kilka smaków, które do siebie idealnie pasują! Sznycle podawaliśmy z pulpetami z mamałygi. Przepis pochodzi z serwisu Kuchnia polska. SKŁADNIKI: 600 g cielęciny (udziec), 100 g cielęcej wątróbki - dodaliśmy drobiową, 1/4 szklanki mleka, 200 g małych pieczarek, łyżka soku z cytryny, 1/4 łyżeczki mielonych nasion kolendry, 2 rozgniecione ząbki czosnku, 3 łyżki masła, 2 łyżki białego wytrawnego wina, 3 łyżki drobno posiekanej natki pietruszki, sól, pieprz.SPOSÓB WYKONANIA: Wątróbkę obrać z błon, ułożyć w salaterce, zalać mlekiem i zostawić na kilka minut. Wyjąć, osuszyć, pokroić na cztery plastry. Umyte i osuszone pieczarki pokroić w plasterki, lekko skropić sokiem z cytryny, posypać kolendrą i posiekanym czosnkiem. Umyte i osuszone mięso pokroić na cztery plastry, lekko zbić tłuczkiem. Na patelni stopić dwie łyżki masła i smażyć sznycle po 3 minuty z każdej strony. Posypać solą i pieprzem. Usmażone przełożyć na ogrzany żaroodporny półmisek, a na patelni obsmażyć wątróbkę (minutę z każdej strony), ułożyć na sznyclach. Na patelnię dodać pozostałe masło, wrzucić pieczarki i mieszając, delikatnie smażyć na silnym ogniu, aż sos odparuje. Posypać solą i pieprzem. Pieczarkami obłożyć sznycle, potem półmisek wstawić na chwilę do nagrzanego piekarnika. Na patelnię wlać wino i mieszając, zagotować. Sznycle polać sosem, posypać natką pietruszki. 