Drugą połowę schabu zakupionego we wtorek przygotowaliśmy w greckim stylu. Jako, że Mistrzostwa Europy w piłce nożnej w pełni, można by nasze ostatnie obiady potraktować jako rywalizację polsko-grecką tyle, że odbywającą się na talerzu;-) Zwycięzcy wskazywać nie będziemy, bo przecież nie o to chodzi w gotowaniu. Tym bardziej, że oba kraje - podobnie jak na boisku - prezentują odmienne style, które tak czy siak mają i będą mieć swoich zagorzałych zwolenników. Zachęcamy Was jednak do wypróbowania tego przepisu, bo jest bardzo smaczny i stanowi świetną odmianę od naszych tradycyjnych schabowych. Przepis pochodzi z książki "Greek Cookery: 300 Traditional Recipes". SKŁADNIKI: 4 kotlety wieprzowe, 1 szklanka czerwonego wina, 100 g sera feta, 4 łyżeczki masła, kilka czarnych oliwek, sól, pieprz, oregano, mąka.    SPOSÓB WYKONANIA: Opłukać kotlety, posolić i posypać pieprzem. Oprószyć oregano i mąką. Na patelni rozgrzać masło. Usmażyć kotlety, pod koniec dodając wino. Przełożyć do naczynia do zapiekania, dodać oliwki (bez pestek), na każdym kotlecie ułożyć plaster sera. Zapiekać w średniej temperaturze około 15-20 minut. Podawać z frytkami. 