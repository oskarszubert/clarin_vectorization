Dzisiejszy wpis dedykujemy koleżance, która bardzo lubi zarówno serniki jak i kokos;-) Ciekawe czy ktoś zgadnie o kogo chodzi??;-) Ponieważ nie mieliśmy ekstraktu kokosowego, a wiemy jak bywają one intensywne w smaku i aromacie, to do masy serowej dodaliśmy pół szklanki wiórków kokosowych. Całość smakuje przyjemnie kokosowo, a dodatkowo dzięki limonkom ciasto jest bardzo orzeźwiające. Pycha!;-) Przepis pochodzi ze strony A Taste of Thai. SKŁADNIKI: Spód: 1 szklanka pokruszonych ciasteczek maślanych, pół szklanki posiekanych orzechów pecan - dodaliśmy orzechy włoskie, pół szklanki wiórków kokosowych, 3 łyżki rozpuszczonego masła, 2 czubate łyżki brązowego cukru. Masa serowa: 70 dag serka kremowego w temperaturze pokojowej, 3/4 szklanki cukru, 1 łyżka skrobi kukurydzianej, 3 duże jajka, 1 szklanka mleczka kokosowego, 1/4 szklanki soku z limonki, 1 łyżeczka ekstraktu kokosowego - dodaliśmy pół szklanki wiórków kokosowych. SPOSÓB WYKONANIA: Wymieszać składniki spodu. Spodem wyłożyć tortownice i piec przez 15 minut. Zmiksować ser z cukrem i skrobią kukurydzianą. Dodawać po jednym jajku. Wlać mleczko kokosowe, ekstrakt oraz sok z limonki. Miksować przez 3 - 5 minut. Masę przelać na spód i piec przez 45 minut w piekarniku nagrzanym do 180 stopni. Zmniejszyć temperaturę do 160 stopni i piec jeszcze przez pół godziny. Po upieczeniu zostawić w uchylonym piekarniku na 30 minut. Wyjąć z piekarnika i schłodzić. 