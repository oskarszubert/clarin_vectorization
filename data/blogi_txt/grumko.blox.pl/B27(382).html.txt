Pamiętam, że lata temu można było kupić cevapcici w jednym z marketów. Były tak smaczne, że dosyć często kupowaliśmy je na grilla. Kiedy trafiłem na ten przepis to ucieszyłem się, że po latach będziemy mogli się znowu nimi zajadać. Rozczarowaliśmy się jednak strasznie. W smaku nie przypominały tamtych sprzed lat. Byłoby to jeszcze do przyjęcia, gdyby nie fakt, że przede wszystkim wyczuwało się w nich proszek do pieczenia. Same komplementy możemy natomiast powiedzieć o surówce z pora, którą przygotowaliśmy jako dodatek do mięsa.    SKŁADNIKI CEVAPCICI: 1 kg mięsa wołowego, 5 dużych czerwonych cebul, 5 dużych ząbków czosnku, 1 łyżka soli, 1,5 łyżki pieprzu czarnego mielonego, 2 łyżki papryki słodkiej, 2 łyżki papryki ostrej, 2 łyżki suszonej natki pietruszki, 2 łyżki oleju, 2 łyżeczki proszku do pieczenia, 50 ml wody mineralnej, oliwa do smażenia. Oprócz tego co w oryginalnym przepisie - magii w płynie, kilka kropel Tabasco, majeranek i trochę rozmarynu    SPOSÓB WYKONANIA: Mięso zmielić. Cebulę bardzo drobno posiekać lub zmielić przez maszynkę. Czosnek przecisnąć przez praskę. Dodać przyprawy, proszek do pieczenia, wodę, oliwę i dobrze wymieszać. Wyrabiać ok 15 minut. Tak przygotowane mięso odstawić na godzinkę do lodówki. Następnie formować ruloniki. Mają wyglądać jak grube męskie paluchy. Takie ruloniki układać na talerzu i odstawić na noc do lodówki żeby mięso "przegryzło się z przyprawami". Smażyć na gorącym tłuszczu często je przewracając. Cevapcici są gotowe jeśli są koloru ciemno brązowego.    SKŁADNIKI SURÓWKI Z PORA: 2 białe części pora, 1 marchew, puszka kukurydzy, pół papryki świeżej, sól, pieprz, cukier, sok z cytryny, śmietana i majonez. SPOSÓB WYKONANIA: Pora pokroić w pół plasterki, paprykę w kostkę, marchew zetrzeć na tarce, dodać odsączoną kukurydzę i przyprawy. Majonez wymieszać pół na pół ze śmietaną i dodać do surówki. 