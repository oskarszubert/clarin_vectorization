Pogoda dzisiaj dopisała, więc wybraliśmy się na festiwal kwiatów zorganizowany w Miejskim Ogrodzie Botanicznym w Zabrzu. Celowo wspominam o pogodzie, bo dziś mija dokładnie rok od dnia, gdy byliśmy na koncercie Genesis na Stadionie Śląskim. Była wtedy potężna burza i to do tego stopnia, że zespół na swym wydanym w końcu maja br. dvd poświęcił temu wydarzeniu kilkanaście minut. Ale do rzeczy. Była to nasza trzecia wizyta w ogrodzie, a z nich wszystkich najbardziej zielona. W poprzednich latach bywaliśmy tam w maju i w sierpniu i było bardziej kolorowo. Nie było jednak, aż tak źle bo udało mi się zrobić kilka fajnych przyrodniczych fotek z których jestem zadowolony.  W tym roku pretekstem do naszych odwiedzin była II edycja Festiwalu Kwiatów. W trakcie jego trwania organizowane są warsztaty ogrodnicze, plastyczne, fotograficzne, konkursy i zabawy dla dzieci. Dziś wieczorem zagra Wolna Grupa Bukowina, a jutro planowany jest występ Orkiestry Filharmonii Zabrzańskiej. Nam oprócz mile spędzonego czasu i fajnych widoczków bardzo podobał się wernisaż malarski "Impresja na jedwabiu" pani Heleny Dzionyk. Zorganizowany był w Galerii Różanej i fajnie komponował się z kwiatami. Podobał nam się również motyw czytania bajek dzieciom przez aktorów, z których część występuje w popularnych w naszym kraju serialach. Byli to Aleksandra Popławska, Marek Kalita i Bartłomiej Topa. Z kulinariów, to jak tradycyjnie na tego typu imprezach były serwowane kiełbaski i mięsa z grilla, a na jednym z stoisk widziałem nawet grillowanego łososia. My - żeby było bardziej piknikowo - zjedliśmy przygotowane przez nas pizzowe zawijaski, ale o tym za jakiś czas w kolejnym wpisie:-) 