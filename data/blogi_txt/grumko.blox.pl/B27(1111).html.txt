Sałatka z pomidorów z cebulą, którą doprawia się solą i pieprzem oraz zalewa śmietaną to jeden z naszych ulubionych dodatków do smażonych lub grillowanych mięs. Lubimy ją także zjeść w towarzystwie chleba z masłem na śniadanie lub kolację. Ostatnio mieliśmy okazję wypróbować nieco inny przepis na sałatkę z pomidorów i bardzo nam ona zasmakowała. Fajny jest w niej dodatek prażonego sezamu, który nadaje całości bardzo specyficzny smak. Przepis pochodzi z książki "Kuchnie Świata: Kuchnia Węgierska". Sałatkę jedliśmy jako dodatek do naleśników a la hortobagy.    SKŁADNIKI: 80 dag pomidorów, 10 dag białego owczego sera, 400 ml kefiru, 5 dag ziarna sezamowego, sok z jednej cytryny - dodaliśmy do smaku, 3 łyżki oleju, 1 cebula, sól, pieprz.SPOSÓB WYKONANIA: Ziarno sezamowe podpiec na suchej patelni na jasnozłoty kolor. Kefir wymieszać z serem, sezamem, sokiem z cytryny, solą, pieprzem, mocno oziębić. Pomidory pokroić w kostkę i włożyć do salaterki. Cebulę, również pokrojoną w bardzo drobną kostkę, lekko posolić i umieścić na pomidorach. To wszystko podlać przygotowanym sosem sezamowym, delikatnie wymieszać. Wstawić do lodówki na 1 - 2 godziny. 