Bardzo lubimy flaki i zawsze korzystamy z okazji kiedy możemy przygotować je w nieco inny sposób. Ta wersja w zasadzie nie odbiega od tej powszechnie znanej i jadanej w naszym kraju, a takim novum może być jedynie dodatek zielonego groszku. Przepis pochodzi ze strony Witryna Wiejska, a konkretnie z wydawnictwa pt.  "Na łęczyńskim stole" i jest on naszą trzecią propozycją w ramach zabawy „Gotujemy po polsku!”, której patronem jest serwis zPierwszegoTłoczenia.pl.  SKŁADNIKI: 1 kg pokrojonych w paski flaków wołowych, 1 mała marchewka, 1 pietruszka, 1 niewielki kawałek selera, garść groszku zielonego, 1,5 l bulionu wołowego, łyżka majeranku, maggie, świeżo starta gałka muszkatołowa, imbir mielony, masło i mąka na zasmażkę.SPOSÓB WYKONANIA: Oczyszczone flaki włożyć do garnka, zalać gorącą wodą i gotować 5 minut, zmienić wodę i powtórzyć czynność jeszcze 2 razy. Flaki zalać bulionem wołowym, gotować do miękkości około 3-4 godziny (w szybkowarze 20 minut) uzupełniając płyny. Warzywa zetrzeć na tarce o grubych oczkach lub pokroić w cienkie paseczki, dodać razem z groszkiem do flaków i gotować tym razem do miękkości warzyw. Zagęścić zasmażką, zagotować. Przyprawić gałką, majerankiem, imbirem, solą, pieprzem i ewentualnie maggie. 