W tym roku zamiast pasztetu mięsnego postanowiliśmy przygotować na świąteczne śniadanie roladę rybną. Smakowała nam bardzo, a szczególnie z sosem przyrządzonym na bazie majonezu i chrzanu. Przepis pochodzi z książki Aliny Stradeckiej "Dania i przysmaki świąteczne"     SKŁADNIKI:  60 dag filetów z mintaja lub morszczuka, włoszczyzna, 2 cebule, kilka ziaren pieprzu, 2 liście laurowe, 2 jajka, 3 łyżki kaszy manny lub tartej bułki, 2 łyżki masła, 3 łyżki posiekanego koperku lub natki pietruszki, cukier, sól, mielony pieprz, sałata lub kilka listków selera naciowego. SPOSÓB WYKONANIA: Włoszczyznę i jedną cebulę obrać, umyć, pokroić na kawałki i opłukać. Zalać trzema szklankami wody, osolić, dodać przyprawy, ugotować. Wywar ostudzić i przecedzić. Drugą cebulę obrać, drobno posiekać i udusić na połowie masła. Filety opłukać, pokroić na kawałki i zemleć razem z cebulą w maszynce z drobnym sitkiem. Dodać kaszę lub tartą bułkę, jajka i posiekaną zieleninę. Wyrobić masę rybną, kleistą jak pasztet. Przyprawić solą, pieprzem i cukrem. Na zwilżonej i posmarowanej resztą masła kilkakrotnie złożonej gazie. Ułożyć masę rybną, nadając jej podłużny kształt. Zawinąć, związać końce. Roladę rybną włożyć do wrzącego wywaru z włoszczyzny. Gotować 25 minut. Zostawić w wywarze do ostudzenia. Ostrożnie wyjąć, odwinąć z gazy. Pokroić w plastry grubości ok. 2 cm. Podawać na półmisku udekorowanym zieloną sałatą lub pokrojonym w wąskie paski selerem naciowym. 