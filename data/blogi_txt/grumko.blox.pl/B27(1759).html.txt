Dziś proponujemy Wam danie, które przed laty wielokrotnie gościło na naszym stole i aż dziw bierze, że do tej pory nie pojawiło się na blogu;-) Wszystkich, którzy jeszcze nie próbowali dań z zielonym pieprzem gorąco zachęcamy, bo to według nas jedna z najsmaczniejszych przypraw. Oczywiście na początku zalecamy rozwagę i ilość ziarenek proponujemy dawkować wedle własnych upodobań;-) Zwykle w przepisach nie miksuje się sosu, ale my akurat uważamy, że warto, bo sos ma wtedy fajną konsystencję no i jednolity smak. Tym razem zamiast bulionu użyliśmy bazy do dań i sosów o nazwie SOSER, który dobrze sprawdził się w swojej roli i smacznie zagęścił nam sos. Polędwiczki serwowaliśmy z kuskusem, który wcześniej zalaliśmy wodą z WARZYLIONem. Oczywiście danie możecie podawać również z ryżem czy np. kaszą gryczaną. Gorąco polecamy!!;-)  SKŁADNIKI: 30 dag polędwiczek wieprzowych pokrojonych w ukośne plastry i doprawionych solą oraz czarnym pieprzem, 300 ml bulionu wołowego lub 3 łyżki SOSERa Winiary wymieszanego z 300 ml wody, 125 ml czerwonego wytrawnego wina, 2 łyżeczki zielonego pieprzu ze słoiczka, 125 ml śmietanki kremówki, 2 łyżki oleju, 1 łyżka masła, sól do smaku. Do podania: 200 g kuskusu, woda, do smaku WARZYLION.   SPOSÓB WYKONANIA: Rozgrzać olej i masło. Na tłuszczu obsmażyć polędwiczki. Podlać bulionem i winem. Dodać 1 łyżeczkę zielonego pieprzu. Dusić do momentu, aż płyn zredukuje o połowę swoją objętość. Sos przełożyć do blendera i zmiksować. Dodać śmietankę i ponownie zmiksować. Wlać do mięsa, dodać pozostały zielony pieprz i gotować ok. 5 minut. Polędwiczki podawać z kuskusem. 