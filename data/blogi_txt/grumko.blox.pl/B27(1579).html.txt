Już jutro zainaugurujemy trzecią edycję zabawy "Gotujemy po polsku!", ale zanim to nastąpi zatrzymamy się na chwilę w Stanach Zjednoczonych. Powodem naszego międzylądowania jest zorganizowana przez koleżankę Usagi akcja pt. "Wielkie Święto Żurawiny". Żurawiny bardzo lubimy, więc z przyjemnością przygotowaliśmy taki oto sos z żurawin i jabłek. Konsystencją przypominał nam on bardziej dżem, ale najważniejsze, że był pyszny i że świetnie pasował do placków z jajek, o których trochę więcej napiszemy w następnym wpisie;-) Przepis pochodzi z książki Miry Michałowskiej "Nie tylko o hamburgerze - kuchnia amerykańska", a przy okazji polecamy pyszne kanadyjskie ciasteczka pomarańczowo - żurawinowe.  Stany Zjednoczone: Sos z żurawin i jabłek SKŁADNIKI: 2 szklanki żurawin, 2 szklanki obranych i pokrajanych w plasterki jabłek, 1 szklanka cukru.SPOSÓB WYKONANIA: Połączyć wszystkie składniki, dodając 3/4 szklanki wody. Gotować 20 minut. Ostudzić, a następnie rozbić trzepaczką lub zmiksować. 