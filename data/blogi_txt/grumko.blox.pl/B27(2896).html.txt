Czekając na otwarcie Muzeum Górnictwa Rud Żelaza w Częstochowie zadzwoniliśmy do Skansenu "Luiza" w Zabrzu i zapisaliśmy się na jego zwiedzanie w czwartek 16 września. Skansen Górniczy "Królowa Luiza" zlokalizowany jest na terenie założonej w 1791 r. kopalni węgla kamiennego. W jego skład wchodzą m.in. dawne wyrobiska Königin Luise Grube (Po II wojnie światowej i po zmianie państwowości Zabrza nazwano "Luizę" KWK "Zabrze"), współczesne chodniki i komory kopalni "Zabrze". Obejmuje on również obiekty wzniesione w drugiej połowie XIX w. m.in. budynek maszynowni i nadszybia byłego szybu Carnall. Na terenie Skansenu znajduje się także Muzeum Pojazdów Zabytkowych Automobilklubu Śląskiego.  Głównym zabytkiem skansenu jest parowa maszyna wyciągowa wyprodukowana w 1915 r. w Hucie "Prinz Rudolf" w Dulmen, o mocy 2 tys. koni mechanicznych, która pozwalała opuszczać windy z prędkością 10 m/s. Maszyna do dziś jest sprawna, więc mogliśmy uczestniczyć w pokazie jej działania.   Po zapoznaniu się z naziemną częścią Skansenu, dojechaliśmy do rejonu szybu "WILHELMINA", gdzie czekając na resztę grupy, oglądaliśmy maszyny i przedmioty związane z górnictwem.  Spacer pieszo zajmuje ok. 15 minut, jazda samochodem parę minut, ale już za dwa lata przebycie tej trasy będzie stanowiło kolejną atrakcję Skansenu: turyści najpierw zjadą 40 metrów pod ziemię, a następnie trasę do szybu pokonają łódkami.  Następnie weszliśmy do środka, gdzie wyposażono nas w kaski i stamtąd rozpoczęliśmy zwiedzanie podziemnych chodników kopalni o łącznej długości 1,5km i głębokości ok. 35m. Przechodząc wyrobiskami z początku XIX wieku i współczesnymi, zlokalizowanymi na różnych poziomach połączonych pochylniami, oglądaliśmy rozwój techniki urabiania węgla na przykładzie filara zabierkowego, ściany wrębiarkowej z obudową cierną, ściany kombajnowej z obudową hydrauliczną oraz dwóch ścian zmechanizowanych   Czasem bywało bardzo nisko i stromo. Okazało się, że nie bez przyczyny każdy ze zwiedzających dostaje kask na drogę ;-)  Niezapomnianych wrażeń dostarcza uczestnictwo w pokazie pracy zabytkowego kombajnu jednobębnowego z lat 50-tych XX wieku oraz współczesnego kombajnu chodnikowego, ścianowego i struga.   Ponadto w szybie można obejrzeć czynną magistralę odstawy urobku, czyli urządzenia dzięki którym węgiel transportowany jest od ściany do wozów, a także zróżnicowany tabor transportu podziemnego. Jedną z atrakcji jest przejazd kolejką na trasie liczącej ok. pół kilometra.   Wychodzących turystów żegna postać św. Barbary - patronki górników. W podziemiach znajduje się Karczma "Guibald" serwująca tradycyjne potrawy śląskie. Po wyjściu na powierzchnię oddaliśmy kaski, umyliśmy ręce i obejrzeliśmy na mapie trasę naszej podziemnej wycieczki. 