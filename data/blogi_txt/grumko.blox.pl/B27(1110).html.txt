Na wstępie chcielibyśmy podziękować koleżance Olciaky, która zorganizowała Festiwal Marchewki. To właśnie dzięki tej zabawie mieliśmy okazję przygotować jedno z najsmaczniejszych dań makaronowych jakie do tej pory jedliśmy!! Sos jest wspaniały i tak delikatny, że rzeczywiście najlepiej podawać go z cieniutkim makaronem. Dodatkowo kiedy całość wymieszacie to sos zabarwi makaron na piękny pomarańczowy kolor. Gorąco polecamy!! Przepis pochodzi ze strony bigoven.com.    SKŁADNIKI: 15 dag drobnego makaronu, 3 duże marchewki (tylko sok 1/3 - 1 szklanki, ale pulpę zachować), 12 świeżych listków bazylii, 2 obrane ząbki czosnku, sól czosnkowa, pieprz, 2 łyżki orzeszków piniowych, 1 łyżeczki startej skórki z cytryny, pół łyżeczki oliwy z oliwek, 1 łyżka lub do smaku soku z cytryny. Do podania (opcjonalnie): 2 łyżki uprażonych orzeszków piniowych lub pół szklanki ugotowanej białej fasoli lub 2 łyżki startego parmezanu lub 2 łyżki płatków czosnkowych - u nas orzeszki piniowe. SPOSÓB WYKONANIA: Zetrzeć marchewki, odcisnąć sok. Zmiksować listki bazyli i czosnek dodając odrobinę soku z marchwi. Doprawić do smaku solą i pieprzem. Dodać orzeszki piniowe i skórkę z cytryny. Zmiksować dodając oliwę. Rozgrzać patelnię. Włożyć na nią mieszankę z miksera, podgrzać. Dodać łyżkę pulpy z marchwi oraz pozostały sok marchewkowy. Cały czas podgrzewać aż sos się zredukuje i zgęstnieje. Nie doprowadzać do wrzenia. Dodać sok z cytryny do smaku. Dodać ugotowany makaron. Dokładnie wymieszać. Podawać z wybranym dodatkiem. 