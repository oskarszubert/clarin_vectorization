Kiedy na stronie Smaki Imprezy zobaczyłem ten przepis od razu wiedziałem, że prędzej czy później go wypróbujemy. Robiliśmy już coś podobnego pod nazwą Pate z wątróbek z kurczaka tyle, że z dodatkiem białego sera i bardzo nam tego typu pasztet bez pieczenia smakował. W przepisie podanym przez Olgę moją uwagę zwróciła duża ilość świeżego imbiru i jak się okazało nie bez kozery, bo nadaje on pasztetowi fantastyczny smak!. Gotową pastą smarowaliśmy weka i cześć kanapek zjedliśmy na zimno, a resztę zapiekliśmy kilka minut w piekarniku. Obie wersje są bardzo smaczne i warte polecenia. SKŁADNIKI: dwie lub trzy duże marchewki (można dodać również seler naciowy lub pietruszkę), 1 cebula, duży kawałek imbiru świeżego tak około 5-6 cm całkiem grubego kłącza, łyżka do zupy kaparów, szklanka wina czerwonego wytrawnego (opcjonalnie), woda lub rosół z kostki, pół kilograma wątróbki drobiowej, pieprz, sól.    SPOSÓB WYKONANIA: Marchewkę obrać i zetrzeć na tarce o grubych oczkach. Podobnie postąpić z imbirem. Cebule obrać i pokroić. Warzywa z kaparami wrzucić na patelnię. Dolać wino, wodę lub bulion i gotować na wolnym ogniu przez jakieś 15 minut. Gdy warzywa są nadal mokre i płyn całkowicie nie odparował włożyć oczyszczone wątróbki i gotować kolejne 15 minut. Gdy już jest wszystko gotowe, masę włożyć do blendera i zmiksować na papkę. W miarę potrzeby dolać sosu z patelni, aby uzyskać pożądaną konsystencję. Taką pastą smarować kanapki z białego wiejskiego chleba i przyozdobić kilkoma kaparami. 