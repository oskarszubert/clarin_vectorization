Ta zupa była naszym hitem w czasach studenckich: szybka w przygotowaniu, bardzo smaczna, no i koszt jej przygotowania był niewielki. Wczoraj przygotowaliśmy ją na obiad,  jednak z małymi zmianami. Po pierwsze: do gotowania bulionu dodaliśmy trochę zamrożonego wcześniej wywaru z suszonych grzybów, a po drugie ugotowany ryż dodaliśmy do zupy, bo jakoś tak bardziej nam pasuje. Co do groszku to nigdy nie wiedzieliśmy co to mała puszka i wrzucaliśmy taką standardową, którą można dostać w każdym sklepie. Oryginalny przepis pochodzi z książki Katarzyny Pośpieszyńskiej pt. "Przygoda kulinarna"    SKŁADNIKI: 5 szklanek rosołu lub wody z kostką rosołową, 25 dag wątróbek drobiowych, pół szklanki posiekanych pieczarek, pół łyżeczki imbiru w proszku, 1 mała puszka groszku zielonego, 1 łyżka sosu sojowego, pół łyżeczki pieprzu, ryż ugotowany na sypko. SPOSÓB WYKONANIA: Wątróbki opłukać, grubo posiekać, włożyć do garnka z rosołem, dodać grzyby i zielony groszek. Doprowadzić do wrzenia i gotować na małym ogniu 10 minut. Odszumować. Dodać imbir, sos sojowy i pieprz, zamieszać, zagotować, zdjąć z ognia. Zupę podawać na gorąco. Oddzielnie podać ryż ugotowany na sypko. 