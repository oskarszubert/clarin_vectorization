Dzięki uprzejmości firmy Delimano dotarła do nas patelnia Dry Cooker. Trochę zwlekaliśmy z jej przetestowaniem, a to dlatego, ze chcieliśmy usmażyć na niej danie, które byłoby choć trochę podobne do jakiejś potrawy, którą już wcześniej przygotowywaliśmy, ale na innej patelni. Idealna do testów porównawczych okazała się wątróbka, którą już niejednokrotnie wcześniej smażyliśmy z dodatkiem sporej ilości cebuli, no i oleju. Zgodnie z zaleceniami patelnię przesmarowaliśmy tylko jedną łyżką oliwy i zabraliśmy się za smażenie cebuli. Już po chwili wskaźnik temperatury na rączce zmienił kolor z czarnego na czerwony co oznaczało, że patelnia jest już dobrze rozgrzana i że zaczyna się proces smażenia. Po krótkiej chwili cebula zaczynała się brązowić, co nas trochę zaskoczyło, bo zwykle ten proces trwa jednak zdecydowanie dłużej. Również wątróbka usmażyła się znacznie szybciej niż wspomina o tym przepis, co nas szczególne ucieszyło gdyż danie przygotowywaliśmy na głodnego, zaraz po powrocie z pracy;-) Nie mieliśmy żadnych problemów z przywieraniem produktów, co oznacza, że zastosowana powłoka ceramiczna się sprawdza. Trzeba jednak trochę uważać przy mieszaniu, bo pośrodku są dziurki, odpowiadające za właściwą cyrkulację powietrza, a przez które chciał nam uciec kawałek cebuli;-) Po prostu trzeba to robić bardziej delikatnie niż na tradycyjnej patelni;-) Co do samej wątróbki, to jest ona bardzo podobna do tej która pojawia się również na polskich stołach, a którą podaje się zwykle w towarzystwie ziemniaków i kiszonych ogórków. W Libanie wątróbkę serwuje się z pomidorami, chlebkami pita i hummusem i naszym zdaniem są to świetne dodatki, dzięki którym to danie nabrało nowego, świetnego wymiaru. Polecamy!! Przepis pochodzi z książki Annisy Helou pt. "Lebanese Cuisine" i jest również naszą propozycją w Festiwalu Kuchni Arabskiej, który zorganizowała Panna Malwinna, a popołudniu zapraszamy na deser;-)  Liban: Smażona wątróbka z hummusem / Kibed Makli SKŁADNIKI: 50 dag wątróbki drobiowej, 4 duże cebule pokrojone w plasterki, pół łyżeczki soli, pół łyżeczki mielonej papryki, pół łyżeczki mielonego pieprzu, oliwa, 2 chlebki pita pokrojone na kawałki, hummus, 4 średnie posiekane pomidory.SPOSÓB WYKONANIA: Wątróbkę pokroić na mniejsze kawałki. Na oliwie usmażyć cebulę. Gdy będzie miękka dodać wątróbkę, paprykę oraz pieprz i smażyć przez 10 minut. Na końcu doprawić solą. Podpiec chleb. Wątróbkę podawać z chlebkiem oraz pomidorami. 