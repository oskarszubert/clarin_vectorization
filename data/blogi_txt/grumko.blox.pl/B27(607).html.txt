Powoli czas się żegnać ze świeżymi grzybami, więc przygotowaliśmy proste danie z maślakami i kurkami w roli głównej. Bardzo nam smakowało, a szczególne wrażenie zrobiły na nas smażone kabanosy, które do tej pory jadaliśmy od czasu do czasu, ale tylko w wersji gotowanej. Bardzo fajnie pasowały do grzybów i do makaronu, który po dziesięciodniowym Ziemniaczanym Tygodniu również smakował tak jakoś inaczej;-) Przepis pochodzi od Kasi z Dodaj i Wymieszaj.    SKŁADNIKI: makaron spaghetti, 400 g grzybów leśnych, 1/2 kostki rosołowej, 2 cebule, 1/3 szklanki śmietany 12%, 1 czubata łyżka mąki, 1/3 pęczka pietruszki, 2 łyżki masła,1 łyżka oleju, 2 kabanosy, sól i pieprz.    SPOSÓB WYKONANIA: Grzyby oczyszczamy, krótko płuczemy, kroimy na mniejsze kawałki, wrzucamy na wrzątek i gotujemy przez 10 minut. Odcedzamy. Na patelni rozgrzewamy masło. Wrzucamy pokrojoną w kostkę cebulę i podsmażamy aż się zeszkli. Dodajemy odsączone grzyby i wszystko razem smażymy przez 3 minuty. W międzyczasie 1/2 kostki rosołowej rozpuszczamy w niepełnej szklance gorącej wody. Połowę tej porcji dolewamy do grzybów. Dusimy - mieszając co pewien czas - a gdy płyn wyparuje, dolewamy kolejną porcję. W sumie duszenie powinno zająć około 20-30 minut. Gdy grzyby będą miękkie, solimy je i hojnie doprawiamy pieprzem. Dodajemy posiekaną pietruszkę i jeszcze minutkę podgrzewamy. W szklance rozrabiamy śmietanę z mąką i łyżką sosu z grzybów. Wlewamy na patelnię, mieszamy i dusimy 5 minut. Na drugiej patelni rozgrzewamy łyżkę oleju. Wrzucamy pokrojone w ukośne plasterki kabanosy i smażymy, aż się ładnie zrumienią. W garnku gotujemy makaron. Gdy będzie al dente, odcedzamy, wykładamy na talerze, polewamy sosem grzybowym, posypujmy kabanosami i ozdabiamy pietruszką. 