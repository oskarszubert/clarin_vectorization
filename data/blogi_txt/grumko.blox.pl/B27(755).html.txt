Równo 3 tygodnie temu Kuchareczka 58 umieściła na swoim blogu przepis na pierożki z tuńczykiem z ciasta francuskiego. Strasznie mi się spodobały, a ponieważ byliśmy już w podróży "Z widelcem.", to dodałem przepis do ulubionych i obiecałem sobie, że skorzystamy z niego przy pierwszej nadarzającej się sposobności. Ta okazja jeszcze nie nadeszła, ale wertując przepisy z kuchni fińskiej trafiłem na coś podobnego tyle, że z łososiem w roli głównej. Strasznie się ucieszyłem, dodałem przepis do propozycji i tym sposobem raczyliśmy się przepyszną rybą zapiekaną w cieście! Przepis na Lohipiirakka pochodzi ze strony finngiude.fi.   SKŁADNIKI: pół kilograma ciasta francuskiego, pół kilograma filetu z łososia, 100 ml ryżu, 400 ml wody, sól, 4 ugotowane na twardo jajka, 50 ml śmietany, 100 ml posiekanego koperku, pół łyżeczki białego pieprzu. Glazura: 1 jajko  SPOSÓB WYKONANIA: Ryż gotować w osolonej wodzie przez 30 minut. Ostudzić. Posiekać jajka, dodać ryż, śmietanę, koperek oraz biały pieprz. Na połowie ciasta wyłożyć masę jajeczno - ryżową, a na niej plasterki łososia. Przykryć drugą połową ciasta i docisnąć nożem na łączeniach. Posmarować rozbełtanym jajkiem i piec w piekarniku nagrzanym do 200 stopni przez 30 - 40 minut. 