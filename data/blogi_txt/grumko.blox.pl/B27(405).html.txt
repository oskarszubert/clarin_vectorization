Bardzo lubimy botwinkę. Na inaugurację sezonu z jej udziałem ugotowaliśmy sobie jak co roku pyszną zupkę. Pewnie każdy kto ją lubi ma swój ulubiony przepis, więc ja poniżej podaję wersję którą zwykle my przygotowujemy. Najczęściej używamy wywaru ugotowanego na kościach ze schabu, ale tym razem został nam bulion z gotowania kurczaka do zapiekanki kętrzyńskiej i grzechem byłoby go nie wykorzystać.     SKŁADNIKI: 2 pęczki botwinki - ok. pół kilograma, 6 - 7 szklanek mięsnego wywaru, 4 duże młode ziemniaki, kwaśna śmietana, posiekany koperek. SPOSÓB WYKONANIA: Botwinkę umyć i razem z buraczkami dosyć drobno posiekać. Zagotować bulion. Włożyć botwinkę z buraczkami oraz ziemniaki i gotować aż będą miękkie - ok. 15 minut. Doprawić solą i pieprzem. Zupę podawać ze śmietaną i posypaną koperkiem. 