Wątkiem przewodnim wczorajszego dnia w kuchni było przygotowywanie tej sałatki. Mimo, iż kilka jej składników "przerobiliśmy" przy pomocy robota kuchennego to i tak zajęło nam to dosyć sporo czasu. Potem jeszcze napełnianie i pasteryzacja 18 - tu średniej wielkości słoików, pamiątkowe zdjęcia i sałatka AD 2008 była gotowa. Cała ta zabawa zawierała w sobie również wątek sentymentalny. Już wcześniej robiliśmy tę sałatkę kilka razy, tak więc nazbierało się nam trochę wspomnień i była okazja, żeby je sobie odświeżyć. Przepis pochodzi z książki Mai Błaszczyszyn pt. "Dieta życia: Lato". Kiedyś nam bardzo smakowała, więc myślę, że po paru latach będzie podobnie. SKŁADNIKI: Po 1 kilogramie: marchwi utartej lub pokrojonej drobniutko, świeżych ogórków pokrajanych w kostkę lub cienkie plasterki, kapusty białej drobno uszatkowanej, kapusty włoskiej lub pekińskie drobno poszatkowanej, papryki czerwonej, słodkiej pokrajanej w paseczki, pomidorów pokrajanych w kostkę, jabłek (najlepiej antonówek). Pozostałe składniki: pół kilograma cebuli pokrajanej w piórka, 1 szklanka oliwy z oliwek, pół szklanki cukru lub miodu, 1 szklanka octu winnego lub 5 % roztworu kwasku cytrynowego, 2-3 łyżki czubate soli (do smaku), 3 listki laurowe, 5-6 ziaren ziela angielskiego, pieprz.    SPOSÓB WYKONANIA: Wszystkie składniki dobrze wymieszać. Nałożyć do słoików twist, ugnieść. Pasteryzować ok. 25 minut w tradycyjny sposób. Możemy ją również przygotować do natychmiastowego spożycia odpowiednio zmniejszając proporcje. 