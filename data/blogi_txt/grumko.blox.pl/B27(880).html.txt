Jak widzicie mamy tygodniową przerwę w podróży i w związku z tym przez najbliższy tydzień będziemy Was zamęczać propozycjami związanymi ze Świętami, a odbywać się to będzie w ramach Kuchni Wielkanocnej zorganizowanej przez Olgę. Galaretki to coś co lubimy, więc tym razem przygotowaliśmy ozorki według przepisu pochodzącego z książki pt. :Przepisy czytelników: Potrawy na Wielkanoc". Inne wypróbowane przez nas galaretki to:- kurczak w galarecie,- kopczyk z sardynek w galarecie,- ryba faszerowana w galarecie,- schab faszerowany w galarecie.    SKŁADNIKI: 50 - 60 dag ozorków wieprzowych lub cielęcych, porcja włoszczyzny (bez kapusty), łyżka stołowa żelatyny, jajko ugotowane na twardo, 2 białka, pomidor, łyżka zielonego groszku gotowanego lub konserwowego, natka pietruszki, sok z cytryny, sól, pieprz.SPOSÓB WYKONANIA: Ozorki dokładnie umyć, moczyć godzinę w zimnej wodzie, po czym usunąć gruczoły ślinowe. Następnie ozorki i jarzyny włożyć do 3 szklanek wrzącej wody, posolić i gotować do miękkości. Wyjąć z wywaru i przełożyć do zimnej wody Przestudzone ozorki obrać ze skóry, pokroić w skośne plastry. Wywar przecedzić przez sito. Żelatynę zalać kilkoma łyżkami zimnej wody, a kiedy napęcznieje, rozpuścić w gorącym wywarze. Dodać białka, sok z cytryny, zagotować mieszając energicznie trzepaczką lub rózgą. Sklarowany wywar przecedzić przez lnianą ściereczkę ułożoną na sicie, doprawić. Pozostawić do stężenia. Pokrojone ozorki ułożyć na półmisku, przybrać zielonym groszkiem, cząstkami jaj, ćwiartkami pomidora, listkami pietruszki i zalać tężejącą galaretką. Podawać z chrzanem lub sosem chrzanowym. 