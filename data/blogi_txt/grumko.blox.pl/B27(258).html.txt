Kolejny pudding - tym razem już poza "konkursem";-) Irena znalazła ten przepis i stwierdziła, że jeśli by wyskoczyć do sklepu po aromat waniliowy to można by zrobić ten deser, bo resztę składników mamy w domu. Decyzja była szybka no i mieliśmy coś słodkiego na dzisiaj i zostanie jutro ;-) Jeśli chodzi o smak: mleczna czekolada plus kakao to "esencja czekoladowości" czyli niebo w gębie :-)   SKŁADNIKI: 240 ml cukru, 80 ml gorzkiego kakao, 3 łyżki stołowe mąki kukurydzianej, szczypta soli, 540 ml mleka, 60g pokruszonej czekolady mlecznej, 2 łyżki stołowe masła, 1 i 1/2 łyżeczki aromatu waniliowego, bita śmietana do dekoracji    SPOSÓB WYKONANIA: Wymieszać cukier, kakao, mąkę kukurydzianą, sól oraz połowę mleka aż do rozpuszczenia cukru, następnie dodać resztę mleka. Całość przelać do rondelka, podgrzewać na średnim ogniu, stale mieszając do zgęstnienia i zagotowania. Gotować mieszając jeszcze minutę. Zdjąć rondel z ognia, dodać do masy czekoladę, masło i aromat waniliowy, mieszać do połączenia składników w gładką masę. Przelać gotowy pudding do czterech kokilek lub jednej większej. Każdą kokilkę nakryć folią do żywności i schłodzić. Podawać schłodzone - można ozdobić bitą śmietaną. 