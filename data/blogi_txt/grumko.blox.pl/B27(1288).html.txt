Lubimy lekko słodkawe żeberka, więc do tej pory najczęściej przygotowywaliśmy je na ostro z miodem. Ostatnio mieliśmy okazję przekonać się jak smakują z syropem klonowym i jesteśmy z tego kolejnego doświadczenia kulinarnego bardzo zadowoleni. Przepis pochodzi z książki "Canada - Excellence At Your Table".  Kanada: Klonowe chrupiące żeberka SKŁADNIKI: 175 ml syropu klonowego, 1,4 kg chudych wieprzowych żeberek, 1 łyżka sosu chili, 1 łyżka sosu Worcestershire, 1 łyżka octu z czerwonego wina, 1 mała cebula drobno pokrojona, 1/4 łyżeczki gorczycy w proszku, sól i pieprz do smaku. SPOSÓB WYKONANIA: Nagrzać piekarnik do temperatury 200 stopni. Umieścić żeberka na ruszcie piec pół godziny. Połączyć wszystkie pozostałe składniki i gotować je przez 5 minut. Upieczone żeberka przełożyć do brytfanny i polać przygotowanym sosem, Wstawić brytfankę do piekarnika, zmniejszyć temperaturę do 180 stopni i piec bez przykrycia przez 45 minut oblewając żeberka co jakiś czas. Podawać z sałatkami. 