Kopiec Wyzwolenia zlokalizowany jest w zachodniej części Piekar Śląskich. Ponieważ w jego pobliżu przebiega jedna z dróg prowadzących z Bytomia na lotnisko w Pyrzowicach, to od czasu do czasu mieliśmy okazję obok niego przejeżdżać. W sobotę postanowiliśmy dotrzeć na Kopiec pieszo, a nasz spacer rozpoczęliśmy w centralnym punkcie Piekar jakim jest niewątpliwie Bazylika Najświętszej Marii Panny i św. Bartłomieja.   Obok bazyliki skręciliśmy w ulicę Wyzwolenia, a później w Drogę do Kopca Wyzwolenia, z której podziwialiśmy malowniczą panoramę Piekar Śląskich.  Kopiec Wyzwolenia leży na wysokości 356 metrów nad poziomem morza. Wysokość od podstawy to 20 metrów, a średnica podstawy wynosi 68 metrów.   Kopiec Wyzwolenia usypany został w latach 1932 - 1937 dla uczczenia 250 rocznicy przemarszu husarii polskiej króla Jana III Sobieskiego pod Wiedeń oraz 15 rocznicy przyłączenia Śląska do Polski. Na przestrzeni lat stał się również symbolem walki o polskość i pamiątką walk powstańców śląskich.  Ludność Piekar i Szarleja oraz mieszkańcy okolicznych miejscowości przez pięć lat brali czynny udział w sypaniu kopca. Do miasta przyjeżdżały delegacje z kraju i zagranicy, przywożąc ziemię w urnach z Góry św. Anny, Głogowa, Kędzierzyna, Gniezna, Gdyni, Olkusza i Cierlicka. Pod kopiec napływali liczni budowniczowie z całej Polski. Byli tu m.in. dowódcy III. powstania śląskiego, na czele z Wojciechem Korfantym oraz pisarze związani ze Górnym Śląskiem: Gustaw Morcinek, Kazimierz Gołba i Pola Gojawiczyńska. 