To przepis z newslettera, który otrzymuję regularnie ze strony ugotuj.to. Dotarł do mnie już jakiś czas temu i mimo, że spodobał mi się od pierwszego przeczytania to musiał trochę poczekać na wypróbowanie, gdyż świeże grzyby były w tamtym okresie nie do kupienia. Opłacało się poczekać ponieważ danie smakuje przepysznie i na pewno będziemy do niego wracać w sezonie grzybowym! Na zdjęciu tego co prawda nie widać, ale jedliśmy gyrosa zgodnie z sugestią czyli z ryżem i sosem tzatziki. Nie chciałem sobie jeszcze bardziej utrudniać zadania, bo już i tak gyros sam w sobie nie był zbyt fotogeniczny;-) SKŁADNIKI: 500 g filetów z piersi kurczaka lub cielęciny, oliwa, mieszanka ziół greckich, 1 cebulka, 2 ząbki czosnku, 2 strąki czerwonej papryki, 250 g grzybów leśnych, 200 ml słodkiej śmietanki, 200 g kwaśnej śmietany, 3 łyżki Metaxy, 3 łyżki przecieru pomidorowego, 200 g startego sera, sól, pieprz, papryka w proszku, szczypta cukru.    SPOSÓB WYKONANIA: Mięso kroimy w paseczki i marynujemy w oliwie z dodatkiem mieszanki ziół greckich (można to zrobić dzień wcześniej). Cebulkę drobno siekamy i podsmażamy na oliwie razem z czosnkiem. Paprykę po umyciu kroimy w kostkę. Grzyby myjemy, kroimy. Dodajemy paprykę i grzyby do cebulki. Dusimy tak długo, aż zredukujemy płyn. Solimy i pieprzymy. Na drugiej patelni (bez dodatku tłuszczu) obsmażamy mięso i dodajemy do niego uduszone warzywa. Wlewamy słodką śmietankę i kwaśną śmietanę, przecier pomidorowy i Metaxę. Dusimy razem około minuty. Doprawiamy solą, pieprzem, papryką i cukrem. Rozgrzewamy piekarnik do temperatury 200 stopni C. Przekładamy danie do naczynia żaroodpornego i posypujemy startym serem. Zapiekamy przez 20 minut, aż ser się roztopi. Podajemy z ryżem i sosem tzatziki. 