Ci, którzy odwiedzają nas częściej lub też brali udział w którejś z organizowanych przez nas wcześniej akcji wiedzą, że staraliśmy się zawsze, aby podsumowania pojawiały się jak najszybciej, a ich treść ograniczaliśmy zwykle do statystyki i podania wykazu blogów, które zostały wyróżnione upominkiem. Niestety za każdym razem przy pracy nad podsumowaniem pojawiały się problemy , a że tym razem liczba niedociągnięć przeszła nasze najśmielsze oczekiwania, to chciałbym podzielić się z Wami kilkoma spostrzeżeniami.  Zacznę od tego, że cechuje nas minimalizm, szacunek dla cudzego czasu, a więc nie rozpisujemy się w zaproszeniu do zabawy, a jedynie podajemy zwięzły wykaz tego, o co Was prosimy lub czego oczekujemy.  Niestety całkiem sporej grupie osób nie chciało się przeczytać dokładnie tych kilku zdań, lub jeśli już je czytała, to raczej bez zrozumienia. Pewnie niektórych zdziwi, ale dostaliśmy całkiem sporo zgłoszeń, które nie spełniały wymogu jakim było pojawienie się chociażby w tle - ale jednak na zdjęciu, a nie poza nim - produktu czyli, w tym przypadku Smakowitej. Mam wrażenie, że kilka osób żyje w błogiej nieświadomości i że po opublikowaniu tego podsumowania pojawi się kilka maili z pretensjami pt. "dlaczego nie widzę mojego chleba w zestawieniu?". Kolejnych kilka osób usprawiedliwiało się tym, iż wypiek był tak cudowny, że autorka nie zdążyła zrobić zdjęcia z produktem. Aż dziw bierze, że bez produktu jednak zdążyła. W sumie to nieważne i nie moja sprawa, ale przeglądając tego typu zgłoszenia zacząłem się zastanawiać jaką minę miałaby Pani w Wydziale Paszportowym gdybym kilka miesięcy temu do wniosku załączył swoje zdjęcie zrobione np. z meczu Manchesteru United z szalikiem na szyi. Obawiam się, że w tym roku na wakacje bym nie wyjechał.  Prosiliśmy również o zamieszczenie zdania z informacją o produkcie i jego producencie. To również nie zostało zauważone przez kilka kolejnych osób. Ponieważ tak się złożyło, że były to akurat osoby, które dodawały swoje przepisy na Mikserze, to automatycznie przy niezatwierdzeniu przepisy miałem okazję przekazać bezpośrednio do zainteresowanych informację o braku, któregoś z wymogów formalnych. Ponieważ kilka osób poczuło się tym urażonych pojawiły się "krzyki" typu "czego Wy ode mnie chcecie, po mojej stronie winy nie ma". Zabawne było to, że kilkanaście minut później pojawiał się w skrzynece mail od tej samej osoby, która lakonicznie nas informowała, o tym że wpis jednak poprawiła. Tylko jedna osoba miała odwagę przyznać się do błędu i przeprosić za nieuzasadnione uniesienie. Na koniec tego wątku taka uwaga, która mi się nasunęła. Oczywiście nikt nie zabraniał kopiowania z naszego bloga zdania o produkcie i jego producencie, ale gdybym ja to robił, to bym chociaż czcionkę dostosował do tej używanej przeze mnie na blogu. Głupio się to oglądało, a skojarzyło mi się z jedną z moich służbowych koleżanek i jej przesyłanymi drogą elektroniczną świątecznymi życzeniami. Nikt od niej nie wymaga tworzenia nowych, oryginalnych życzeń, ale ładniej by wyglądały gdyby z tematu maila usuwała literki "FW".  Co do "krzyczenia", to zanim, ktoś zaczął się pieklić - czy to w mailach czy też na stronie akcji - że nie widzi swojego wypieku na stronie Miksera, wystarczyło przeczytać uważnie zaproszenie, z którego jasno wynikało, że najważniejsze dla nas jest zgłoszenie przesłane bezpośrednio na naszą skrzynkę. Poza tym ileż razy można tłumaczyć, że jeżeli przepisu nie widać, a autor nie otrzymał informacji o braku akceptacji, to wina leży prawdopodobnie po stronie Miksera i jakiegoś problemu technicznego. Między innymi właśnie dlatego wolimy, aby zgłoszenia trafiały na naszą skrzynkę.  Kolejna kwestia to terminowość zgłoszeń. Naprawdę nie rozumiem co stoi na przeszkodzie aby po opublikowaniu ostatniego wpisu przygotować zgłoszenie i je wysłać. Mimo, że i tak dodajemy zawsze jeden dzień zapasu, to i tak zdarzają się zgłoszenia po terminie. Ostatnie dotarło do nas dwa dni temu czyli w piątek. Tym, którzy nie rozumieją sensu bycia punktualnym proponuję zakup biletu np. na lot samolotem i stawienie się na lotnisku 5 minut po jego odlocie lub np. złożenie PIT-u dwa dni po terminie.  Jakość zgłoszeń też pozostawia wiele do życzenia. W wielu przypadkach pełna nazwa bloga jest po prostu pomijana, albo ma się nijak do loga zamieszczonego na blogu. W tym momencie zaczyna się zabawa pt. zgaduj - zgadula.  Często zamiast nazwy przepisu i linku pojawiają się jakieś dziwne twory, dzięki którym nie sposób dotrzeć do przepisu. Wypadałoby sprawdzić przed wysłaniem zgłoszenia czy wszystko działa. Gołym okiem widać, że link, który zajmuje aż dwie linijki i zawiera w sobie różne dziwne symbole jest "walnięty", ale kto by się takim szczegółem przejmował? Nie rozumiem również pisania nazw przepisów z dużych liter. Z pewnością nie jest to ułatwienie dla osoby, która przygotowuje takie zestawienie, bo musi przepisywać nazwę od poczatku.  Cały czas zaskakują mnie literówki pojawiające się w imionach uczestników. Mam przekonanie graniczące z pewnością, że skoro ktoś źle pisze swoje imię, to i w nazwisku może pojawić się błąd, który biorąc pod uwagę specyfikę pisowni niektórych nazwisk, trudno jest skorygować. Ta sama uwaga dotyczy nazwy miejscowości i numeru telefonu.  Dosyć często osoby biorące udział w zabawie przesyłały ten sam przepis po kilka razy, a najczęściej po trzy: na początku, w środku i pod koniec akcji. Naprawdę nie rozumiem po kiego czorta? Dodatkowo chaos wprowadzały zgłoszenia osób, które przygotowały kilka wypieków i przesyłały każdy przepis z osobna, tak jakby nie można było zrobić tego "hurtowo" jednym mailem.  Przykro mi, że muszę o tym wszystkim pisać, ale jesteśmy tą skalą niestaranności i niechlujności najnormalniej w świecie zniesmaczeni, a w związku z tym nasza ochota na przygotowanie i przeprowadzenie kolejnej akcji jest praktycznie równa zeru. Trzeba by się ewentualnie zastanowić nad całkiem innym rozwiązaniem, ale to z pewnością nie teraz. Podziękowania dla tych wszystkich, którzy podeszli do akcji profesjonalnie, co traktuję jako przejaw szacunku dla naszego zaangażowania w przygotowanie i przeprowadzanie akcji.  Poniżej link do podsumowania. Wszystkie wymienione w nim blogi otrzymają upominek od Zakładów Tłuszczowych "Kruszwica", producenta Smakowitej.  P O D S U M O W A N I E 