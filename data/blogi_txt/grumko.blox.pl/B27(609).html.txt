W końcu i my ugotowaliśmy pierwsze danie z książki pt. "Kuchnia Włoska", którą otrzymaliśmy w formie miłej niespodzianki za udział w Pomidorowym Tygodniu;-) Zamiast pancetty dodaliśmy wędzoną szynkę, która została nam z przygotowywania krokietów ziemniaczanych z serem i szynką, a śmietanę - zgodnie z sugestią zawartą w przepisie - wymieszaliśmy z  parmezanem. Danie serwowaliśmy z kawałkami gotowanego kurczaka i bardzo nam smakowało! SKŁADNIKI: 2 duże główki selera naciowego, sok z 1 cytryny, 4 łyżki stołowe oliwy, 1 duży pokrajany w kostkę ziemniak, pół szklanki pokrajanej w kostkę pancetty, 1 szklanka śmietany, sól i świeżo zmielony pieprz.    SPOSÓB WYKONANIA: Usuń twarde łodygi zewnętrzne z selerów, a końcówki odetnij równo z sercami. Łodygi wewnętrzne podziel wzdłuż na pół. Zagotuj garnek osolonej wody z sokiem z cytryny i wrzuć je do niej na 7-8 minut. Osącz i ułóż na ogrzanym półmisku. Na patelni rozgrzej 3 łyżki oliwy i smaż ziemniaki aż zmiękną. Na 1 łyżce oliwy usmaż pancettę aż będzie chrupiąca. W rondlu podgrzej śmietanę, dopraw ją do smaku solą i pieprzem. Podgrzewaj dopóki wyraźnie nie zgęstnieje. Zalej śmietaną selery, posyp smażonymi ziemniakami i pancettą. Podawaj na gorąco jako przekąskę lub dodatek do duszonych białych mięs. Aby potrawa była jeszcze smaczniejsza przed podgrzaniem dodaj do śmietany 2 łyżki stołowe ostrego startego sera (pecorino lub parmezan) albo parmezanu z łyżką stołową zwykłego sosu pomidorowego. 