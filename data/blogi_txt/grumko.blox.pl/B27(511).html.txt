Planowaliśmy te sznycle przygotować z okazji Zielonego Weekendu. Niestety jedyne kalarepy, które w tamtym czasie widziałem w sklepach wielkością bardziej przypominały mandarynki, więc odłożyliśmy ten pomysł na "kiedyś". W środę udało mi się kupić dwie okazałe kalarepy i tym sposobem wczoraj zrobiliśmy je sobie na obiad. Mieliśmy problem z pokrojeniem ich w plastry i dlatego po obraniu gotowaliśmy je ok. 15 minut. Po tym czasie czynność ta nie sprawiała już większych trudności. Danie jest smaczne, a tym razem dodatek śmietany okazał się jak najbardziej na miejscu, bo fajnie pasował z całą resztą. Przepis na te sznycle Irena przyniosła od koleżanki z pracy, a pochodzi z jakiejś kolorowej prasy dla kobiet. SKŁADNIKI: 80 dag kalarepki, 4 jajka, opakowanie płatków migdałowych, bułka tarta, śmietana, mąka, olej, sól.    SPOSÓB WYKONANIA: Kalarepki obrać, pokroić na grube plastry, wrzucić do wrzątku, gotować 10 minut. 3 jajka ugotować na twardo, pokroić na połówki, 1 jajko rozbełtać z małą ilością wody, bułkę tartą wymieszać z płatkami migdałowymi. Ugotowane kalarepki lekko przestudzić, osuszyć, posolić, panierować w mące, jajku, bułce z płatkami migdałowymi. Smażyć na oleju na rumiano. Podawać z kleksem śmietany i połówką jajka na każdym sznycelku. 