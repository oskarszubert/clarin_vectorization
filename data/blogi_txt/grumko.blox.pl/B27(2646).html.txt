Francja: Kurczak z pieczarkami w sosie z białego wina ŻRÓDŁO: "Mała Paryska Kuchnia" Rachel Khoo. Przepis inspirowany naszymi wakacjami w Paryżu i na Martynice na przełomie czerwca i lipca 2013r. Obszerną relację z tego wyjazdu znajdziecie po kliknięciu TUTAJ. SKŁADNIKI: 2 łyżki masła, 50 dag piersi kurczaka lub indyka, pokrojonej w kawałki, 25 dag pieczarek, oczyszczonych i pokrojonych w cienkie plastry, garść drobno posiekanego estragonu lub natki pietruszki. Sos: 3 dag masła, 3 dag mąki, 450 ml bulionu drobiowego, letniego, 125 ml wytrawnego białego wina, 4 łyżki śmietany kremówki, 1 łyżeczka soku z cytryny, sól, pieprz. SPOSÓB WYKONANIA: Przygotowanie sosu: W rondlu postawionym na średnim ogniu rozpuścić masło. Dodać mąkę i utrzeć na gładką masę. Mieszać, aż zasmażka uzyska złocistą barwę. Zdjąć z ognia i cały czas mieszając, stopniowo wlewać bulion. Z powrotem postawić rondel na średnim ogniu i gotować wolno przez 10 minut, często mieszając, żeby sos się nie przypalił. Jeśli za bardzo zgęstnieje, dolać nieco bulionu. Wlać wino i gotować na wolnym ogniu przez kolejne 10 minut. Zdjąć z ognia i mieszając, dodać śmietanę oraz sok z cytryny. Doprawić do smaku solą i pieprzem. Kiedy sos się gotuje, na dużej patelni roztopić masło i usmażyć kawałki kurczaka na rumiano. Dodać pieczarki i smażyć, aż kurczak będzie usmażony również w środku - około 5 minut. Mięso i pieczarki polać sosem i posypać estragonem lub natką pietruszki. Podawać z ryżem lub makaronem. 