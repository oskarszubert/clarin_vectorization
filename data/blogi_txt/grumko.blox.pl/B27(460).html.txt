E viva Espana! Ależ się cieszę, że w końcu Hiszpanie awansowali do finału Mistrzostw Europy! Na dodatek zrobili to w pięknym stylu i jeśli tak ambitnie zagrają z Niemcami to o wynik tego spotkania jestem zupełnie spokojny. Ale wróćmy do głównego tematu tego wpisu czyli owoców w cieście. Wczoraj rano na blogu Tak sobie pichcę trafiłem na ten przepis, a że wydawał się prosty i smaczny zdecydowałem, że możemy przygotować to clafoutis i przy okazji poczęstować nim naszych gości. Był to strzał w przysłowiową dziesiątkę! Połączenie smaku czereśni z migdałami jest po prostu genialne! Owoców nie drylowaliśmy, ale mimo to pestki nie stanowiły problemu w czasie jedzenia. Przeciwnie, dłużej  można było się delektować smakiem ciasta, a przecież o to głównie w jedzeniu chodzi;-) Gorąco polecamy! P.S. Dziękujemy koleżance Wandzie za telefon prosto z koncertu The Police!;-) SKŁADNIKI: 500 g czereśni, 80 g mielonych migdałów, 100 g cukru, 1/2 łyżki skrobi kukurydzianej, 2 jajka + 1 żółtko, 3 łyżki creme fraîche, amaretto do smaku    SPOSÓB WYKONANIA: Umyte i osuszone czereśnie wydrylować, a następnie ułożyć w natłuszczonym naczyniu do zapiekania. Cukier, migdały i skrobię wymieszać, a potem dodać roztrzepane jajka, śmietanę i amaretto. Całość dobrze wymieszać (jak przy robieniu ciasta naleśnikowego). Tak przygotowane ciasto wlać na czereśnie. Całość posypać płatkami migdałowymi. Piec w temperaturze 180°C (ok. 15 minut jeśli pieczemy w małych, indywidualnych foremkach, ok. 30 minut w większych). Po upieczeniu można posypać cukrem pudrem. Najlepsze jest jeszcze ciepłe. 