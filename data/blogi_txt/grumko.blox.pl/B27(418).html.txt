Mieliśmy w sobotę gości, a że była to spontaniczna impreza, więc potrzebowaliśmy czegoś na szybko i ze składników, które zwykle są w domu. Wybór padł na tę sałatkę i był to strzał w dziesiątkę! Jak się pewnie domyślacie zamiast świeżych grzybów użyliśmy marynowanych pieczarek, bo takie zwykle mamy pod ręką. Przepis pochodzi z książki "Łatwe dania z makaronu" z serii "Lubię gotować" Nr 11/2002.    SKŁADNIKI: 20 dag drobnego makaronu (świderki, muszelki lub kokardki), 25 dag grzybów świeżych lub kiszonych (borowiki, koźlarze, podgrzybki), 20 dag gotowanej szynki, 2 pomidory (20 dag), 2 jajka ugotowane na twardo, 4-5 łyżek majonezu, 3 łyżki natki pietruszki, szczypta cukru, sok z 1/2 cytryny, 1 liść laurowy, 2 ziarna ziela angielskiego, pieprz, sól.    SPOSÓB WYKONANIA: Makaron ugotować w posolonej wodzie al dente, odcedzić, osączyć, ostudzić. Grzyby oczyścić, opłukać, zalać wrzącą, lekko posoloną wodą, dodać liść laurowy, ziele angielskie i ugotować (kiszone osączyć). Osączone grzyby, pomidor i jajko grubo pokroić, szynkę pokroić w krótkie paski, wymieszać z makaronem, majonezem i natką pietruszki. Przyprawić cukrem, pieprzem, solą i sokiem z cytryny. Przybrać cząstkami drugiego jajka i pomidora. 