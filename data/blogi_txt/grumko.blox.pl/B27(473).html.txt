To trzecie semifreddo, które dotychczas przygotowaliśmy. Lubimy tego typu desery, bo ich przygotowanie jest łatwe i nie zajmuje dużo czasu. Tym razem otrzymaliśmy orzeźwiającą, cytrynowo - malinową mieszankę smaków, którą polecamy na ciepłe, letnie popołudnia. Przepis pochodzi z wydawnictwa "Nowa Kuchnia Polska: Spotkanie bardzo zimne".    SKŁADNIKI: 60 dag malin, cukier do smaku, 1 łyżeczka mąki kukurydzianej rozpuszczona w dwóch łyżkach wody, 1 łyżeczka soku z cytryny, 3 jajka, 1/3 szklanki cukru, 25 dag serka mascarpone, kilka kropli olejku waniliowego, pół łyżeczki skórki otartej z cytryny, 6-7 dag startej czekolady deserowej.    SPOSÓB WYKONANIA: Maliny wymieszaj z cukrem i odstaw aby puściły sok. Potem zmiksuj je i przetrzyj przez sitko, aby usunąć pestki. Przecier zagotuj, wlej mąkę, stale mieszając, dodaj sok z cytryny i ponownie doprowadź do wrzenia. Gotuj minutę na małym ogniu. Przykryj i ostudź. Formę keksową wyłóż przezroczystą folią (folia powinna wystawać 4-5 cm poza brzegi formy) i wstaw do zamrażalnika. Utrzyj żółtka z cukrem, dodaj ser mascarpone, wanilię i skórkę cytrynową, ucieraj aż powstanie gładka masa. Delikatnie wymieszaj ją ze sztywną pianą z białek. Połowę kremu przełóż do oziębionej formy keksowej, posyp czekoladą i przykryj pozostałą masą. Wyrównaj powierzchnię, przykryj masę zwisającymi brzegami folii. Wstaw do zamrażalnika na minimum 8 godzin. Gotowe semifreddo pokrój w plastry, podawaj skropione sosem malinowym. 