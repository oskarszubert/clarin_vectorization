Kiedy na początku roku odwiedzaliśmy z Widelcem kraje skandynawskie pisałem Wam, że popularnym daniem pochodzącym z tamtej części Europy są torty kanapkowe. Wtedy żadnego nie przygotowaliśmy, więc gdy okazało się, że i w Estonii jest to popularny sposób na pyszne śniadanie, to od razu zapisaliśmy sobie ten przepis do wypróbowania. Przygotowanie tortu zajmuje trochę czasu, ale warto się trochę poświęcić, bo efekt jest nie tylko miły dla oka, ale również dla podniebienia. Naszą wersję tortu przygotowaliśmy w blaszce o wymiarach 30 x 15 cm. Do ozdobienia zużyliśmy ok. 5 dag łososia, a pozostałe 15 dag pokroiliśmy kawałki i każdy z osobna jedząc tort dobierał sobie plasterki ryby. Polecamy!! Przepis na "Lóhetort" pochodzi z bloga Nami-Nami, a dodatkowo jest to nasza propozycja w ramach akcji "Różowy Tydzień", którą zorganizowała koleżanka Szarlotek. SKŁADNIKI: na 16 porcji: Masa chlebowa: 40 dag ciemnego chleba żytniego, 75 g rozpuszczonego masła. Nadzienie: 350 g serka wiejskiego o zawartości tłuszczu 4%, 200 g kwaśniej 30% śmietany, żelatyna: 5 listków lub 1 łyżka i 1 łyżeczka granulowanej, 50 ml świeżego koperku, 1 długi zielony ogórek pokrojony w kostkę, 1 - 2 łyżeczek pasty wosabi lub musztardy, 2 łyżeczki cukru, 1 łyżeczka soli morskiej, świeżo mielony czarny pieprz, 2 łyżki soku z cytryny, 200 g wędzonego łososia lub pstrąga. Do przybrania: gałązki świeżego koperku, plastry cytryny, pokruszone ziarenka różowego pieprzu. SPOSÓB WYKONANIA: Bardzo drobno pokruszyć chleb i wymieszać z rozpuszczonym masłem. Blaszkę o wymiarach 24 x 24 cm wyłożyć papierem do pieczenia. Masę chlebową wyłożyć na blaszkę. Wyrównać i wstawić do lodówki. W międzyczasie namoczyć w zimnej wodzie na 5 minut płaty żelatyny. W misce wymieszać serek wiejski z kwaśną śmietaną, koperkiem i ogórkiem. Doprawić solą, pieprzem, musztardą pastą wosabi oraz cukrem. Pogrzać sok z cytryny, dodać listki żelatyny i mieszać do rozpuszczenia. Wlać to masy serowej i dokładnie wymieszać. Masę serową wyłożyć na masę chlebową i wyrównać. Wstawić na kilka godzin do lodówki. Łososia lub pstrąga pokroić na 16 długich kawałków o szerokości 2 - 2,5 cm. Zrolować je i dekoracyjnie zrobić z nich różyczki. Tort pokroić na 16 kawałków. Na każdym kawałku układać różyczkę z ryby. Przybrać plasterkami cytryny, gałązkami koperku. Posypać pokruszonym różowym pieprzem. 