Kaukaz: Solanka z wołowiny po gruzińskuŻRÓDŁO: Kulinarny Kaukaz: Smaki, Tradycje, Receptury. SKŁADNIKI: 1 kg wołowiny (rozbratel, antrykot) 500g cebuli, 300g pomidorów 200g kiszonych ogórków, 6 - 8 ząbków czosnku, 1 strączek zielonej ostrej papryki, 2 łyżki mąki pszennej, 2 łyżki czerwonego octu winnego, 100g masła śmietankowego, 10 - 12 gałązek kolendry, pietruszki, kopru i bazylii, sól. SPOSÓB WYKONANIA: Wołowinę oczyścić z błon i ścięgien, a następnie pokroić na niewielkie kawałki. Cebulę pokroić, wymieszać z mięsem, a następnie podsmażyć na maśle. Mięso zalać wodą, tak aby było w całości przykryte i dusić na wolnym ogniu. Pomidory sparzyć i zdjąć z nich skórkę. Rozciąć na połówki, usunąć nasiona, pokroić na nieduże kawałki i dodać do mięsa. Mąkę podprażyć na złocisty kolor na suchej patelni. Lekko schłodzić i rozprowadzić zimną wodą (1 szklanka), dodać do mięsa i dusić całość na wolnym ogniu jeszcze 10-15 minut. Jeżeli zajdzie taka potrzeba, odparowany sos uzupełniać wodą. Ogórki pokroić w niedużą kostkę. Paprykę rozciąć wzdłuż na połówki, usunąć pestki i drobniutko posiekać. Czosnek zmiażdżyć w prasce. Zieleninę drobno posiekać. Warzywa, zieleninę i podgrzany ocet dodać do mięsa, posolić do smaku, wymieszać i dusić 5-10 minut. Solankę zdjąć z ognia i odstawić na 5-10 minut. Danie podawać posypane posiekaną zieleniną. 