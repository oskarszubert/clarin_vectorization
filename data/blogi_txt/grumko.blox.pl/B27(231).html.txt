Czasem tak mam: wyskoczyłem z pracy do sklepu po bułkę, a wróciłem dodatkowo z kilogramem ozorków wieprzowych;-) A tak na poważnie: niełatwo w naszej okolicy dostać ozorki i dlatego kiedy na nie trafiam to zwykle kupuję słuszną porcję. Tym razem do ich przygotowania wykorzystałem przepis pochodzący z Nowej Kuchni Polskiej wydawanej w formie zeszytów przez Gazetę Wyborczą, a dokładnie z odcinka "Spotkanie nr 16: W Warszawie". Swego czasu byłem bardzo zadowolony z smaku Ozorków gotowanych min. z zieloną pietruszką i nasionami kopru włoskiego, tak więc w tym przypadku ciekawy wydał mi się pomysł ich marynowania przed samym gotowaniem w wywarze. Dodatkowo skusił mnie sam sos z dodatkiem jajek i natki pietruszki. Tarty chrzan zastąpiliśmy takim z słoiczka, a potrawę jako całość oceniamy bardzo pozytywnie!   SKŁADNIKI: 1 kg ozorków cielęcych, 1 litr wywaru warzywnego. Marynata: 2 łyżki soli, po kilka ziaren ziela angielskiego i pieprzu, 1 liść laurowy, pół główki czosnku, 250 ml wody, 1 łyżka oleju. Sos chrzanowy: 10 dag tartego chrzanu, 1 litra wywaru z gotowania ozorków, 100 ml śmietany, 2 jajka na twardo, posiekana natka, sól, pieprz, cukier, sok z 1 cytryny. SPOSÓB WYKONANIA:Zagotować w rondlu składniki marynaty, ostudzić i zalać umyte ozorki. Odstawić na 24 godziny. Potem ozorki osączyć i ugotować w wywarze warzywnym. Zdjąć skórkę gdy są jeszcze gorące, odciąć także tłuszcz. Ozorki pokroić w centymetrowe plastry. Przygotować sos: odmierzyć 1 litra wywaru, w którym gotowały się ozorki, dodać chrzan oraz śmietanę, gotować 10 minut. Gdy sos zgęstnieje wrzucić pokrajane w kostkę jajka i pozostawić na ogniu jeszcze minutę. Dodać natkę i sok z cytryny. Przyprawić do smaku cukrem, solą i pieprzem, polać ozorki. 