Ten przepis zainteresował nas ze względu na dodatek banana do masy ziemniaczano - drobiowej. Po usmażeniu kotlecików jest on rzeczywiście wyczuwalny i nadaje potrawie ciekawy, lekko słodki posmak. Zwiększyliśmy jednak ilość mąki i to o kilka łyżek, bo pierwotnie masa była zdecydowanie za rzadka. Przepis pochodzi z książki Jenny Stacey pt. "Potrawy z ziemniaków".   SKŁADNIKI: ZIEMNIAKI: 450 g, 225 g zmielonego mięsa z kurczaka, 1 duży banan, 2 łyżki mąki, 1 łyżeczka soku z cytryny, 1 drobno posiekana cebula, 2 łyżki świeżo posiekanej szałwii, 25 g masła, 2 łyżki oleju roślinnego, 150 ml słodkiej śmietanki, 150 ml wywaru drobiowego, sól i pieprz, świeże listki szałwii do dekoracji.   SPOSÓB WYKONANIA: Ziemniaki gotować przez 10 minut. Dokładnie odcedzić i utłuc. Zmieszać z mielonym mięsem. Widelcem rozgnieść banan i wraz z mąką, sokiem z cytryny, cebulą i jedną łyżką szałwii, dodać do masy ziemniaczanej. Przyprawić solą i pieprzem. Całość dobrze wymieszać. Podzielić masę ziemniaczaną na 8 równych porcji. Dłońmi oprószonymi mąką uformować z nich kotleciki. Na patelni rozgrzać masło z olejem i smażyć przez 10-12 minut kotleciki. Po wyjęciu przechować w ciepłym miejscu. Wlać na patelnię śmietanę, wywar i dodać pozostałą część szałwii. Przez 2-3 minuty podgrzewać na małym ogniu. Gotowe kotleciki ułożyć na dużym talerzu, udekorować szałwią, podawać z sosem. 