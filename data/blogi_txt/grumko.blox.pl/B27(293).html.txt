Całość generalnie jest spoko, tylko chyba trafiliśmy na nie najsmaczniejszą brukselkę. Bardzo ją lubimy, ale tym razem nie smakowała nam sama w sobie. Przepis pochodzi z książeczki z serii Lubię Gotować - nr 10/2000: W jednym garnku.    SKŁADNIKI: 40 dag brukselki, 10 dag wędzonego boczku, 30 dag parówek, 4 ziemniaki (40dag), 2 cebule (15 dag), 15 dag białej części pora, 1 ząbek czosnku, 3 łyżki oleju, 3 łyżki koncentratu pomidorowego, 2 szklanki bulionu z kostki, 1 szklanka białego wytrawnego wina, 1 łyżka mąki pszennej, 2 łyżki natki pietruszki, po pół łyżeczki suszonego tymianku i estragonu, 1 łyżeczka mielonej słodkiej papryki, sól, pieprz.    SPOSÓB WYKONANIA: Brukselkę oczyścić i opłukać. Por oczyścić, przekroić wzdłuż, opłukać i cienko pokroić. Cebulę obrać i pokroić w kostkę. Czosnek obrać i drobno posiekać. Ziemniaki obrać, umyć i pokroić w kostkę. Boczek pokroić w kostkę, zeszklić na gorącym oleju wraz z cebulą, czosnkiem oraz porem. Dodać bulion i wino, zagotować, włożyć ziemniaki oraz brukselkę, wymieszać i gotować ok. 20 minut. Parówki obrać z osłonek, pokroić w jednocentymetrowe plasterki i włożyć do potrawy. Koncentrat pomidorowy wymieszać z mąką oraz pół szklanki wody, dodać do potrawy i zagotować. Pod koniec gotowania wsypać pokruszone zioła. Przyprawić papryką, pieprzem oraz solą i posypać natką. 