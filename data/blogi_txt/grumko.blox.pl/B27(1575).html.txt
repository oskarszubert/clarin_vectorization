Dwa tygodnie temu polecaliśmy nadziewane bułki o nazwie Tortas, a dziś proponujemy pieczywo faszerowane trochę innymi dodatkami. Mimo, że do przygotowania Tortas używa się uwielbianego przez nas chorizo, to Molletes - dzięki świetnemu połączeniu wędzonego boczku z pomidorem - smakowały nam jeszcze bardziej. Oczywiście polecamy oba przepisy, bo to naprawdę solidne i bardzo smaczne jedzenie;-) Przepis pochodzi z książki Marleny Spieler "What's Cooking: Mexican".  Meksyk: MolletesSKŁADNIKI: 4 bułki, 1 łyżka oleju, 400 g odsmażanej fasoli, 1 posiekana cebula, 3 posiekane ząbki czosnku, 3 plastry boczku pokrojone na kawałki, 225 g pokrojonych w kostkę pomidorów, 1/4 - 1/2 łyżeczki mielonego kuminu, 250 g startego sera. Sałatka z kapusty: pół główki poszatkowanej kapusty - użyliśmy pekińskiej, 2 łyżki posiekanych papryczek jalapeno, 1 łyżka oliwy, 3 łyżki octu winnego, 1/4 łyżeczki suszonego oregano, sól i pieprz.SPOSÓB WYKONANIA: Bułki przekroić na połowy i usunąć z nich trochę miąższu. Przygotować sałatkę z kapusty, czyli wymieszać wszystkie składniki i odstawić. Posmarować bułki olejem. Ułożyć na blasze i zapiec w piekarniku aż będą chrupiące. Podgrzać fasolę. Na patelni podsmażyć cebulę, czosnek oraz boczek. Dodać pomidory i dusić do momentu powstania gęstego sosu. Dodać fasolę i podprawić kuminem. Wyjąć bułki. Spody wypełnić ciepłym nadzieniem, posypać serem i przykryć górną połową. Wstawić ponownie do piekarnika i zapiekać do momentu aż ser się rozpuści. Wyjąć. Zdjąć górne połówki, nałożyć sałatkę z kapusty i podawać. 