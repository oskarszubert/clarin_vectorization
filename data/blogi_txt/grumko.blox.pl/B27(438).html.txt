Przeprawiając się z Thasos promem na ląd stały dostałem od mamy smsa w którym napisała min. "Dobrze, że wracacie, bo truskawki są po 4 zł. za kilogram". Rzeczywiście truskawki można kupić prawie wszędzie, a widziałem nawet kilka pań sprzedających je prosto z chodnika. Za sprawą Olgi truskawkowo zrobiło się nawet w sieci, więc i my dołączamy się do tej smacznej i sympatycznej zabawy. Przepis na ten krem jest bardzo stary, bo pochodzi z czasów kiedy dla Gazety Wyborczej pisywał nie znany jeszcze szerszej publiczności Robert Makłowicz. Bardzo nam ten krem zasmakował i przygotowujemy go co roku w sezonie. Jednak od kilku lat gotową masę mrozimy w zamrażalniku, a tak ok. 30 minut po wyjęciu zaczynamy zeskrobywać lekko rozpuszczony deser warstwa po warstwie. Zjada się wolniej, a przez to dłużej można się delektować jego smakiem;-) SKŁADNIKI: 1/2 kg truskawek, 1 szklanka cukru, sok z 1 pomarańczy, sok z 1/2 cytryny, 2 łyżeczki żelatyny, szklanka śmietanki tortowej.    SPOSÓB WYKONANIA: Do rondelka wsypać cukier, zalać go szklanką wody, sokiem z pomarańczy i cytryny. Gotować ok. 10 minut. Dodać żelatynę, doprowadzić do wrzenia, odstawić do wystygnięcia. Tak postępujemy z żelatyną do gotowania (informacja na opakowaniu). Jeśli używamy żelatyny nie do gotowania należy rozpuścić ją w niewielkiej ilości zimnej wody i gdy spęcznieje dodać do gorącego, gęstniejącego płynu, zdjętego z ognia. Odstawić do wystygnięcia. Do syropu przetrzeć przez sito truskawki. Śmietankę ubić i całość wymieszać. Nakładać krem do kompotierek i wstawić na kilka godzin do lodówki. Przed podaniem udekorować truskawkami i kleksami bitej śmietany. 