Rok temu z okazji Helloween upiekliśmy Paluszki Wiedźmy. W tym roku umówiliśmy się z Anitą i Majaną na wspólne przygotowanie szwajcarskich, orzechowych ciasteczek Totebeinli, których nazwę tłumaczy się jako Kosteczki Zmarłych. Pochodzą one z kantonu Graubuenden, a wypieka się je z okazji święta zmarłych. Jadane są co prawda przez całą jesień i zimę, ale pierwsze należy skosztować w Dzień Zaduszny. My przygotowaliśmy je w czwartek i zaraz po upieczeniu były dosyć twarde. Po czasie jednak zmiękły i dziś chrupiemy je z dużą przyjemnością;-) Przepis na "Totebeinli" pochodzi ze strony Die Weihnachtsküche i są one również naszą propozycją w zabawie "Trick or treating". Kosteczki przygotowane przez Anitę możecie zobaczyć tutaj, a przez Majanę tu.   SKŁADNIKI: 100 g masła, 500 g cukru, 5 jaj, skórka starta z jednej cytryny, 1 łyżka cynamonu, 400 g grubo zmielonych orzechów laskowych, 500 g mąki, 100 g orzechów w całości.SPOSÓB WYKONANIA: Utrzeć masło z cukrem i jajkami na puszysta masę. Dodać skórkę z cytryny, cynamon, orzechy grubo zmielone i mąkę. Dokładnie wymieszać. Na koniec wmieszać orzechy w całości i zagnieść twarde ciasto. Na oprószonej mąką stolnicy uformować ciasto o grubości 1 cm. Wycinać ciasteczka wielkości palca. Schłodzić w lodówce. Piec 15 - 20 minut w temperaturze 180 stopni. 