Oprócz sosu witaminowego nowością podczas dzisiejszego śniadania były dla nas również jajka nadziewane sałatką z paluszków krabowych. Oczywiście można ją przygotować z prawdziwego mięsa krabów, ale w naszej rodzinie większą popularnością od tych skorupiaków cieszą się ryby i stąd właśnie wziął się pomysł na taką nieco zmienioną wersję. Przepis pochodzi ze strony MyRecipes.Com. SKŁADNIKI: 2 szklanki pokrojonych w plasterki rzodkiewek, 3 łyżeczki soku z cytryny, pół łyżeczki soli, 8 dużych jajek, 1/4 łyżeczki pieprzu, 2 łyżki oliwy z oliwek, 3 łyżki gęstego jogurtu, 1 szklanka pokrojonych na kawałki paluszków krabowych, 1/4 szklanki posiekanego selera naciowego, 1 łyżeczka musztardy w proszku, 24 liście sałaty np. masłowej.SPOSÓB WYKONANIA: Rzodkiewki wymieszać z 2 łyżeczkami soku z cytryny oraz 1/4 łyżeczki soli. Przykryć i odstawić na 30 minut. Jajka ugotować na twardo, obrać ze skorupek, przekroić na połówki. Delikatnie wyjąć żółtka, zetrzeć na tarce. Odłożyć 1 łyżkę startych żółtek. Pozostałe żółtka wymieszać z 1 łyżeczką soku z cytryny, doprawić pieprzem i 1/4 łyżeczki soli. Dodać oliwę oraz jogurt, wymieszać. Dodać paluszki krabowe, seler oraz musztardę. Wymieszać. Na 8 talerzykach wykładać po 3 liście sałaty. Sałatką z paluszków krabowych nadziewać połówki jajek. Na każdym talerzyku układać po 2 połówki jajek. Posypać resztą żółtek. Na każdy talerzyk wyłożyć porcję rzodkiewek i podawać. 