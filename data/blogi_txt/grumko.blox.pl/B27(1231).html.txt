Mamy dziś wolne, więc już od rana czynimy przygotowania do imprezy z okazji powitania Nowego Roku;-) Nasz skromny wkład to śledzie po balatońsku oraz sałatki: kwietniowa i moskiewska. Przepisy na dwa pierwsze dania są już od dłuższego czasu na blogu, więc dzisiejszy wpis poświęcamy sałatce moskiewskiej, którą przygotowywaliśmy w przeszłości już wiele razy, a że bardzo ją lubimy, to w trakcie dzisiejszego wieczoru podamy ją naszym gościom. Przepis na sałatkę pochodzi z książki Renaty Czubaj pt. "Sałatki: 100 przepisów".  SKŁADNIKI:  3 średnie ziemniaki, 10 dag chudej szynki, pół puszki groszku konserwowego, 2 ogórki kwaszone, 2 duże, winne jabłka, 2 jajka na twardo, 6 łyżek majonezu, posiekana natka pietruszki, pieprz, sól.SPOSÓB WYKONANIA: Ziemniaki umyć i ugotować w łupinkach w osolonej wodzie. Obrać, ostudzić i pokroić w kostkę. Szynkę, ogórki, jabłka pokroić w kostkę. Groszek osączyć. Jajka obrać i posiekać. Do dużej miski włożyć ziemniaki, szynkę, ogórki, jabłka i groszek. Dodać majonez, doprawić solą i pieprzem, delikatnie wymieszać. Przed podaniem przełożyć do salaterki, posypać natką pietruszki i posiekanymi jajkami. 