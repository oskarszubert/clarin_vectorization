Przy okazji kilku przepisów pisałem, że mieliśmy problemy z zakupem orzeszków piniowych i zastępowaliśmy je ziarnami słonecznika albo też pistacjami. Od jakiegoś czasu są jednak znów do nabycia w pobliskim sklepie i dzięki temu mogliśmy wczoraj przygotować to pyszne danie bez stosowania zamienników. Przepis pochodzi z książki "Smaki Hiszpanii" wydawnictwa Parragon   SKŁADNIKI: 450 g młodej cukinii, 3 łyżki mąki uniwersalnej, 1 łyżeczka mielonej papryki, 1 duże jajko, 2 łyżki mleka, olej kukurydziany do smażenia, gruboziarnista sól morska. Sos z orzechów piniowych: 100 g (pół szklanki) szklanki orzechów piniowych, 1 obrany ząbek czosnku, 3 łyżki oliwy z pierwszego tłoczenia, 1 łyżka soku z cytryny, 3 łyżki wody, 1 łyżka poszatkowanej świeżej pietruszki, sól i pieprz.    SPOSÓB WYKONANIA: Orzechy piniowe i czosnek wrzucić do robota kuchennego i miksować do konsystencji kremu. W czasie pracy urządzenia stopniowo dodawać oliwę, sok z cytryny oraz wodę: miksować aż sos stanie się gładki. Wmieszać pietruszkę oraz doprawić solą i pieprzem. Całość przenieść do miseczki stołowej. Przygotowanie cukinii: pokroić warzywo ukośnie w plastry o grubości 5 mm. Mąkę oraz paprykę przesypać do plastikowej torebki i dokładnie wymieszać. Rozbić jajko z mlekiem w dużej misce. Plastry cukinii dodać do torebki z mąką i papryką i wstrząsnąć, aż mieszanina całkowicie pokryje warzywo. Wyrzucić nadmiar mąki. Olej kukurydziany wlać na dużą patelnię z grubym dnem i rozgrzać. Plastry cukinii zanurzać w mieszaninie jajecznej, po czym układać je w gorącym oleju. Smażyć w kilku partiach, w pojedynczej warstwie przez 2 min., aż staną się chrupkie i złocisto - brązowe. Za pomocą łyżki cedzakowej wyjmować usmażone racuszki i suszyć je na papierowym ręczniku. Usmażyć w ten sam sposób pozostałe plastry cukinii. Racuszki posypać delikatnie solą i podawać na gorąco wraz z sosem piniowym. 