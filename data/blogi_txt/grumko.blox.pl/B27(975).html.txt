Zapomniałem Wam wczoraj napisać, że w tym roku nasze propozycje zamieszczane w ramach Sezonu Truskawkowego wybierała Irena i wczoraj w ramach kolacji na ciepło zaserwowała nam filety z soli z sosem truskawkowym. Trochę się bałem tego połączenia, ale po pierwszym kawałku mój sceptycyzm legł w gruzach, a po ostatnim żałowałem, że danie zrobione było tylko z połowy ilości. Przepis pochodzi z książeczki pt. "Truskawki, czereśnie, maliny" z serii "Lubię gotować" Wydawnictwa Prószyński i S-ka.    SKŁADNIKI: 60 dag filetów z soli, halibuta lub dorsza, 30 dag truskawek, 2 łyżki mąki pszennej, 2 jajka, 2 łyżki bułki tartej, 2 łyżki posiekanych orzechów włoskich, 3 łyżki oleju, 2 łyżki masła, 1 łyżeczka cukru, 1 łyżeczka soku z cytryny, 1/2 łyżeczki tymianku, sól, pieprz, do przybrania: plastry cytryny. SPOSÓB WYKONANIA: Filety umyć, osuszyć, oprószyć solą i pieprzem. Bułkę tartą wymieszać z orzechami, jajka roztrzepać z 2 łyżkami zimnej wody. Filety obtaczać w mące, zanurzać w jajku, następnie obtaczać w bułce tartej z orzechami i smażyć na rumiano na oleju. Truskawki, umyć, osączyć i oczyścić z szypułek. Smażyć na maśle na małym ogniu ok. 2 min. stale mieszając. Dodać cukier oraz 1/3 szklanki wody i dusić 10 min. Pod koniec duszenia dodać sok z cytryny, rozkruszony tymianek i szczyptę soli. Rybę podawać przybraną plastrami cytryny, z ryżem gotowanym na sypko i duszonymi truskawkami. 