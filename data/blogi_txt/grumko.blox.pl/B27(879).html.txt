Kolejna zupa rybna w naszym jadłospisie i przy okazji następny smaczny sposób na jej przygotowanie. Waterzooi można ugotować również z kurczaka i taką właśnie wersje przygotowała ostatnio Wiosenka, autorka bloga Cookingroom.blog.pl.    SKŁADNIKI: 4 pory, 2 szalotki, 2 marchewki , 1/2 małego selera korzeniowego , 3 łyżki masła , 4 szklanki (1 litr) wywaru rybnego, szklanka (250 ml) białego wytrawnego wina, świeży tymianek, liść laurowy , szafran, 1 kg filetów z morskich ryb o białym mięsie (dorsz, halibut, sola), 1 i 1/2 szklanki śmietanki kremówki, 3 żółtka, natka pietruszki SPOSÓB WYKONANIA: Pory obieramy z twardych zielonych części, starannie płuczemy i kroimy w cienkie paseczki. Szalotki drobno siekamy. Marchewkę i seler obieramy i kroimy w cienkie paseczki. W dużym garnku roztapiamy masło. Wrzucamy pory, szalotkę, marchewkę i seler i dusimy, mieszając, aż warzywa trochę zmiękną (około 5 minut). Wlewamy wywar i wino. Dodajemy łyżkę posiekanych listków świeżego tymianku, listek laurowy i szczyptę szafranu. Gotujemy pod przykryciem, na średnim ogniu 10 minut. Doprawiamy solą i pieprzem. Filety z ryb kroimy w 3-cm kostkę. Dodajemy ryby do garnka i delikatnie gotujemy bez pokrywki przez 10 minut. Wyjmujemy ryby łyżką cedzakową i trzymamy w cieple. Mieszamy starannie śmietankę i żółtka, dolewamy po trochu łyżkę wazową gorącego wywaru, po czym wolno wlewamy wszystko do garnka z resztą zupy. Wkładamy ryby i - jeśli to konieczne - podgrzewamy danie na małym ogniu, ale ostrożnie, by nie dopuścić do zagotowania. Podajemy na ogrzanych głębokich talerzach, posypane siekaną natką pietruszki. 