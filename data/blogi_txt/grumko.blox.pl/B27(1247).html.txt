Przepis na tego kurczaka często można znaleźć w polskich serwisach kulinarnych, a i widziałem go też na kilku blogach. Trzeba przyznać, że jest to danie dosyć pracochłonne, ale efekt końcowy wspaniale wynagradza poświęcony mu czas. Już na początku mój zachwyt wzbudziło ciasto. Zwykła mąka z bulionem smakowała tak, że najchętniej zjadłbym ją już na tym etapie;-) Dobrze, że jednak tego nie zrobiłem, bo ostatecznie ciasto owinęło mięso z serkiem kremowym, a dodatkowo pokryło się pysznie chrupiącą skórką. Gorąco polecamy!! Przepis pochodzi z książki "Banany w rytmie samby: Kuchnia brazylijska".   Brazylia: Kurze udka - Coxinhas de Galinha SKŁADNIKI: 3 piersi kurczaka, 1/2 posiekanej cebuli, 2 posiekane ząbki czosnku, 6 łyżek masła, 2 kostki bulionu wołowego, sól, pieprz, 3 szklanki mąki, 25 dag kremowego twarożku, 2 jajka, tarta bułka, tłuszcz do głębokiego smażenia SPOSÓB WYKONANIA: Włóż do garnka (najlepiej ciśnieniowego) kurczaka, cebulę, czosnek, bulion, sól, pieprz i masło. Wlej 4 szklanki wody, gotuj, aż kurczak będzie miękki (w garnku ciśnieniowym trwa to około 10 minut). Z bulionu wyjmij piersi kurczaka i drobniutko je pokrój (do farszu możesz dodać natkę lub szczypiorek). Odmierz i zagotuj 3 szklanki bulionu, w którym gotował się kurczak. Wsyp mąkę, energicznie mieszając gotuj około minuty, aż powstanie ciasto. Wyjmij z garnka, a gdy trochę przestygnie, dodaj dwa żółtka i zagniataj tak długo, aż nie będzie grudek (około 10 minut). Następnie rozwałkuj ciasto do grubości 1/2 cm i powycinaj kółeczka (np. szklanką). Na każdym ułóż trochę serka i porcję farszu z kurczaka. Brzegi kółeczek sklejaj mocno ponad farszem, formując je tak aby przypominały udka kurczaka. Panieruj w roztrzepanym białku, a potem w tartej bułce. Smaż 8 minut w głębokim tłuszczu, co jakiś czas odwracając. 