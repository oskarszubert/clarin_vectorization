Dawno już nie było typowo jajecznej potrawy, a zaliczamy się do miłośników żółtek z białkiem w każdej prawie postaci. Fajne jest w tym przepisie połączenie ich smaku z rybą i właściwe można by bez zapiekania zrobić z nich jajka faszerowane, a gdyby je zmiksować byłaby z tego bardzo dobra pasta. Przepis pochodzi z książki Hanny Szymanderskiej pt. "Jaja w roli głównej" SKŁADNIKI: 6 jajek ugotowanych na twardo, 30 dag filetów z dorsza, łyżka soku z cytryny, łyżka posiekanej natki pietruszki, 2 łyżki masła, łyżka mąki, szklanka śmietanki, pół szklanki bulionu, kilka kropli sosu Worcester, 10 dag startego żółtego sera.   SPOSÓB WYKONANIA:Filety z dorsza skropić sokiem z cytryny, ułożyć w płaskim rondelku, zalać letnim bulionem, doprowadzić do wrzenia, po czym gotować na małym ogniu ok. 15 minut. Wyjąć je łyżką cedzakową, a bulion lekko odparować tak aby zostało ćwierć szklanki, przecedzić, przestudzić. Ugotowane filety posiekać, utrzeć na gładką masę z sokiem z cytryny, solą i pieprzem. Obrane jaka przekroić wzdłuż na pół, wyjąć żółtka, dodać do ryby, utrzeć. Tak przygotowanym farszem nadziać białka. Zrobić zasmażkę z łyżki masła i mąki, rozprowadzić bulionem i gotować, cały czas mieszając, aż sos zgęstnieje. Dodać sól, pieprz, cukier, sok z cytryny, sos Worcester i natkę pietruszki, wlać śmietankę, wymieszać. Żaroodporny półmisek wysmarować masłem, wlać sos, ułożyć faszerowane jajka, posypać żółtym serem, wstawić do nagrzanego piekarnika, zapiekać ok. 15 minut. Podawać z frytkami i surówkami. 