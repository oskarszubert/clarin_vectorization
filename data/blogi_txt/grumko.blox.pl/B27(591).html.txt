W ten weekend przygotowaliśmy deser bez pieczenia. Mus jest rzeczywiście bardzo czekoladowy, a skojarzył nam się z ptasim mleczkiem, tyle że... z wkładką;-) Użyliśmy mrożonych malin, które zmiksowaliśmy z cukrem pudrem na sos. Przepis pochodzi ze strony Kwestia Smaku.    SKŁADNIKI: 250 g ciemnej czekolady, połamanej, 210 ml płynnej śmietanki 18 %, 1/2 łyżki żelatyny w proszku, 1 łyżka wody, 37 g nie solonego masła, pokrojonego, 2 jajka, oddzielone żółtka od białek, 27 g drobnego cukru, maliny. SPOSÓB WYKONANIA: W rondelku umieścić 150 g czekolady i 80 ml śmietanki, na małym ogniu roztopić czekoladę i wymieszać na gładką masę ze śmietanką. Odstawić do ostygnięcia. Żelatynę wymieszać z wodą, odstawić na 1 - 2 minuty. Pozostałą czekoladę wraz z masłem roztopić na małym ogniu, wymieszać na gładką masę. Odstawić z ognia i rozpuścić w niej żelatynę. Przelać do miski i stopniowo dodając żółtka, ubijać aż składniki się połączą. Pozostałą śmietankę ubijać aż zaczną tworzyć się pęcherze powietrza. Podłużną, małą formę o długości 15 cm posmarować cienko masłem i wyłożyć przeźroczystą folią lub papierem do pieczenia. Ubić białka na sztywną i błyszczącą pianę, w połowie ubijania dodawać stopniowo cukier. Delikatnie wymieszać białka z mieszaniną czekolady, masła i żelatyny. Wymieszać z ubitą śmietanką i wylać do przygotowanej formy. Na całą powierzchnię musu równomiernie rozprowadzić czekoladę wymieszaną ze śmietanką, odłożoną z początku przepisu (można wyłożyć łyżeczką). Czekolada zanurzy się w musie. Schładzać przez minimum 2 godziny. Wyłożyć na talerz, pokroić i podawać z malinami. 