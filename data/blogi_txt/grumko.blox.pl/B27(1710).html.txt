To pierwsza chałwa jaką mieliśmy okazję przygotować, ale na pewno nie ostatnia, bo po pierwsze to bardzo interesujący deser, a po drugie przyrządza się ją na różne sposoby, no i z różnych składników np. w Indiach z marchewki. Jeśli chodzi o chałwę Unli, to zaskoczył nas jej smak. Na początku wydawał się trochę dziwny, ale z czasem tak nas wciągnął, że w miarę ubywania deseru zaczęliśmy wykrawać coraz to mniejsze kawałki, aby móc jak najczęściej cieszyć się tym smakiem. Przepis pochodzi ze strony The Art Of Uzbek Cuisine. Uzbekistan: Chałwa Unli / Unli holva SKŁADNIKI: 250 g mąki, 150 g masła, 100g orzechów, 150 g cukru, 75 ml wody, 70 ml mleka.SPOSÓB WYKONANIA: Podpiec orzechy, a następnie przesiekać. Smażyć mąkę aż zacznie zmieniać kolor na lekko złoty. Dodać rozpuszczone masło i smażyć do momentu aż wchłonie mąkę. W międzyczasie z wody i cukru przygotować syrop. Ciepły syrop wymieszać z masą maślano - mączną. Dodać orzechy i smażyć jeszcze przez 2 minuty. Zdjąć z ognia, dodać podgrzane mleko i dokładnie wymieszać. Masa musi być klejąca. Masę wylać do pojemnika wyłożonego papierem lub folią do pieczenia. Wstawić do lodówki na minimum 2 godziny. Wyjąć i delikatnie pokroić na kawałki. Deser podawać z herbatą. 