Kilka lat temu próbowaliśmy robić gołąbki, ale nie wychodziło nam za bardzo zawijanie liści kapusty. Od tamtego czasu gdy mieliśmy na nie ochotę to kapustę drobno siekaliśmy i z resztą składników dusiliśmy ją do momentu otrzymania czegoś zbliżonego konsystencją do risotta. Dobre to było, ale nie tak smaczne jak ta wersja gołąbków. Polecamy!! Przepis pochodzi z bloga Dodaj i Wymieszaj.    SKŁADNIKI: 350 g mielonego mięsa wieprzowego, 400 g czerwonej kapusty, 1 cebula,1 ząbek czosnku, 1/2 szklanki surowego ryżu, 1/4 szklanki kaszy manny,1 jajko, sos sojowy, sól i pieprz. Na sos: 2 kostki rosołowe, przecier pomidorowy, płaska łyżka mąki pszennej, 1/2 łyżki mąki ziemniaczanej.    SPOSÓB WYKONANIA: Kapustę myjemy, kroimy na mniejsze kawałki i drobno siekamy za pomocą malaksera (lub ścieramy na tarce). Odciskamy z nadmiaru soku, po czym łączymy z mięsem. Dodajemy surowy ryż, kaszę mannę, jajka, drobno posiekaną cebule, zmiażdżony czosnek, sól (bardzo oszczędnie), pieprz oraz odrobinę sosu sojowego do smaku. Wszystko razem dokładnie wyrabiany, a z powstałej masy formujemy nieduże, podłużne kotleciki. Smażymy na rozgrzanym oleju, na dużym ogniu, aż porządnie się zrumienią z obu stron. Następnie zdejmujemy kotleciki z patelni i układamy w naczyniu żaroodpornym. Kostki rosołowe rozpuszczamy w takiej odpowiedniej ilości wrzątku i zalewamy pulpety, tak aby były całkowicie przykryte. Przykryte naczynie wstawiamy do piekarnika i pieczemy przez około 50-60 min w temperaturze 170 stopni C. Kotlety powinny nieco napęcznieć. Po tym czasie, ostrożnie, aby się nie poparzyć, zlewamy powstały w czasie pieczenia sos do rondelka. Rozcieńczamy go wodą, tak, aby powstała ilość wystarczyła do ponownego przykrycia kotletów. Sosik zagotowujemy, dodajemy przecier pomidorowy i doprawiamy do smaku. Obie mąki rozprowadzamy w zimnej wodzie, po czym wlewamy do sosu. Stawiamy na kuchence i doprowadzamy do wrzenia (sos będzie raczej rzadki). Zalewamy nim kotlety i wstawiamy jeszcze na chwilkę do piekarnika. Kiedy sos zacznie bulgotać, oznacza to, że danie jest gotowe. 