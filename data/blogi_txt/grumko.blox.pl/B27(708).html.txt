Dziś i jutro przedstawimy Wam nasze pomysły na świąteczny obiad. Pierwsza propozycja to przepis na schab, który Irena znalazła w książeczce z serii "Lubię gotować: Mięsa na święta i na co dzień". Dodam jeszcze, że przygotowała to danie od początku do końca sama i gdyby nie fakt, że jesteśmy już od lat małżeństwem to pewnie tym schabem zdobyłaby moje serce;-) Jak widzicie danie jest szybkie i proste w przygotowaniu, a smakuje po prostu fantastycznie! Myślę, że to min. zasługa musztardy, ale przede wszystkim wędzonej szynki, która w czasie duszenia ze schabem nadała potrawie świetny posmak. Danie jedliśmy z zieloną fasolką polaną bułką tartą oraz z ziemniakami do których Irena podała pyszny sos z duszenia lekko, doprawiony jogurtem naturalnym. SKŁADNIKI: 60 dag schabu bez kości, 4 plastry szynki wędzonej, 4 jajka, 4 łyżki musztardy, sól, pieprz. Do smażenia: 5 łyżek oleju, 2 łyżki masła..    SPOSÓB WYKONANIA: Mięso opłukać, osączyć, pokroić na 4 plastry, lekko rozbić, posolić, popieprzyć i posmarować z obu stron musztardą. Na każdym kotlecie położyć plaster szynki. Na patelni rozgrzać olej i obsmażyć mięso z obu stron. Kotlety przełożyć do rondla, zmniejszyć ogień, wlać 1/3 szklanki wody i dusić pod przykryciem ok. 25 minut. Na patelni rozgrzać masło, wbić jajka i smażyć aż białka się zetną. Następnie ułożyć jajka na kotletach. Podawać z ziemniakami ugotowanymi na sypko i surówką. 