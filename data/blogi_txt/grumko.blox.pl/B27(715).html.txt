W drugi dzień Świąt na obiad przygotowaliśmy pieczone pstrągi. Wyszły bardzo smacznie, bo i z chrupiącą skórką i o fajnie ziołowym aromacie. Sos też był niczego sobie, choć żeby wydobyć bardziej smak orzechów dobrze by je było przed dodaniem do reszty składników uprażyć na patelni. Przepis pochodzi ze strony ugotuj.to.   SKŁADNIKI: 4 pstrągi (po 40 dag) wypatroszone i oskrobane - my podzieliliśmy na dzwonka, pęczek tymianku, 1 cytryna pokrojona w plasterki, sól, pieprz, oliwa. Sos: 1 łyżka chrzanu, 25 dag śmietany (22-proc.), garść grubo pokrojonych orzechów laskowych, sok z cytryny, sól, pieprz. Oraz: 1 pęczek rukoli, 50 dag ziemniaków (nie obranych umytych pokrojonych w cienkie plasterki), oliwa, sól, pieprz, sok z cytryny . SPOSÓB WYKONANIA: Rozgrzej piekarnik do 240°C Ziemniaki ułóż na blasze wyścielonej pergaminem, skrop oliwą, posól, popieprz, upiecz na złoty kolor (15 minut). Pstrągi umyj, osusz, ponacinaj skórkę w odstępach co 1-2 cm. Posmaruj oliwą, oprósz solą i pieprzem. Do środka włóż gałązki tymianku i plasterki cytryny, piecz 12-15 minut w tej samej temperaturze. W tym czasie zrób sos: wymieszaj chrzan ze śmietaną i orzechami, przypraw solą, pieprzem i sokiem cytrynowym. Ryby podawaj z sosem, ziemniakami oraz rukolą skropioną sokiem cytrynowym i oliwą. 