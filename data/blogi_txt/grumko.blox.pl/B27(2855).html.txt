W lipcu tego roku odwiedziliśmy Muzeum oraz Browar w Tychach. Tak nam się tam wtedy spodobało, że obiecaliśmy sobie, w niedalekiej przyszłości odwiedzić również Browar w Żywcu. Pogoda na weekend nie zapowiadała się ciekawie, więc już w piątek zarezerwowaliśmy sobie zwiedzanie Muzeum, które mieści się w najstarszej, historycznej części Browaru. Do muzeum prowadzi długi korytarz, w którym zwiedzający witani są ruchomym, świecącym logiem Muzeum. Dalej znajduje się poczekalnia oraz recepcja, w której kupuje się bilety. Tam o wyznaczonej godzinie do grupy dołącza przewodnik i rozpoczyna się zwiedzanie. Pierwsze pomieszczenie to Sala Trzech Żywiołów, gdzie w wielkich szklanych kolumnach prezentowane są kłosy i ziarno jęczmienia oraz szyszki chmielu. Obok płynie górski strumyk. Wnętrze zamyka ściana wodna, przypominająca, że krystalicznie czysta woda była i jest największym skarbem browaru.  Przechodząc ścianę wody, wkracza się do sali z makietą zabudowań Arcyksiążęcego Browaru z przełomu XIX/XX w.  Następnie zwiedzający przechodzą do Wehikułu Czasu, w którym trzęsie i błyska.  Po wyjściu z Wehikułu wychodzimy na uliczkę z końca XIX wieku, wzdłuż której zlokalizowane są sklepy pochodzące z tamtej epoki.   Następnym punktem programu jest typowa galicyjska karczma, w której kiedyś sprzedawano piwo.  Po wizycie w karczmie zwiedzający przechodzą do pomieszczenia w którym można dowiedzieć się jak powstaje piwo.  Przechodząc przez tzw. Szaloną Butelkę, na monitorach telewizorów, można obserwować proces rozlewania i butelkowania piwa oraz jego załadunek na samochody.  Kolejnym punktem zwiedzania jest Restauracja Żywiecka z wystrojem w stylu art déco z okresu dwudziestolecia międzywojennego. Można w niej nawet zagrać w kręgle.  Duże wrażenie robi wizyta w pomieszczeniu w którym wysoko na suficie widać lecące i bombardujące samoloty niemieckie. Jest to wstęp do zwiedzania pomieszczenia "Czas Wojny", w którym można obejrzeć archiwalne dokumenty i film ze wspomnieniami arcyksiężnej Marii Krystyny Habsburg, córki ostatnich przed wojną właścicieli firmy.   Czas na okres PRLu. Wkraczamy do labiryntu, na którego ścianach pojawiają się zdjęcia ilustrujące realia tamtych czasów, które powiązane są z budowaną pozycją Żywca w Polsce i poza jej granicami.  Ostatnie sale to najnowsza historia firmy i degustacja piwa warzonego w Browarze w Żywcu. Zwiedzanie kończy wizyta w sklepie z gadżetami Muzeum Browaru oraz marki Żywiec. Będąc w dwóch miejscach o podobnym charakterze nie sposób uniknąć porównań. Nam zdecydowanie bardziej do gustu przypadła wizyta w Tychach.  Muzeum w Żywcu, pomimo tego, że zbudowane zostało z rozmachem, nie ma w sobie takiego klimatu jak tyskie browarium. Nie odczuwa się jego powiązania z browarem i równie dobrze mogłoby sobie ono stać np. w Bytomiu. Nie bez znaczenia jest również czas zwiedzania. Muzeum w Żywcu reklamuje się hasłem "Dotykaj, rozmawiaj, fotografuj". Niestety wizyta w Muzeum przypomina bieg po ścieżce zdrowia. Przejście kilkunastu pomieszczeń o długości ok. 1600 metrów wraz degustacją zajmuje niecałe półtorej godziny i w tym czasie naprawdę nie sposób zachwycić się tym wszystkim, co Muzeum ma do zaoferowania, a zebrano tu przecież wiele ciekawych eksponatów, zaprezentowanych w oryginalny sposób.Grupy wprowadzane są do Muzeum co dziesięć minut, a dodatkowo żeby przejść do następnej sali poprzednia ekipa musi ją opuścić. Jak więc w takim tempie można spokojnie obejrzeć prezentacje, które przygotowane zostały na prawie 100 ekranach? Gdzie czas na zapoznanie się z kilkuset dokumentami, które zawieszone są na ścianach?Ogólnie rzecz biorąc czujemy ogromny niedosyt, którego nie odczuwaliśmy po wizycie w Tychach. W Browarium był czas i na zwiedzanie i na fotografowanie oraz na różnego rodzaju anegdotki i dykteryjki, których nie szczędził nam przewodnik. Dzięki temu, że poświęcono nam prawie trzy godziny uwagi, mogliśmy zobaczyć proces produkcji piwa na żywo, a nie na szklanych monitorach.Dodatkowo za zwiedzanie nie zapłacicie ani złotówki.Muzeum w Żywcu pobiera opłaty, a za bilety dla dwóch dorosłych osób z dwójką dzieci zapłacicie 58 zł.Oczywiście nie mamy nic przeciwko ponoszeniu kosztów, tyle tylko że za pieniądze wypadałoby stworzyć odwiedzającym możliwość spokojnego zapoznania się z przygotowaną ekspozycją. 