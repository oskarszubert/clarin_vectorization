SKŁADNIKI: 1 kurczę, 10 dag słoniny, 20 dag wędzonego boczku, 2 cebule, 0.5 szklanki białego wytrawnego wina (zastępczo może być tyleż wody z octem winnym), 1 łyżka mąki, 0.5 szklanki śmietany, 20 zmielonych ziaren jałowca, 5 - 6 ziaren ziela angielskiego, 1 listek laurowy, sól, kwasek cytrynowy (lub sok z cytryny) oraz siekana natka pietruszki do smaku.   SPOSÓB WYKONANIA: Sprawione kurczę natrzeć zmielonym jałowcem i solą, pozostawić na kilka godzin w zimnie. Przygotowane kurczę naszpikować pokrojoną w paski słoniną, włożyć do brytfanny, dodać drobno pokrojony boczek, oczyszczoną cebulę, ziele angielskie i liść laurowy. Wlać wino, podlać jeszcze wodą (około 1 szklanka), zamknąć brytfannę i dusić ok. 1 godziny. Po tym czasie kurczę wyjąć, pociąć na porcje. Sos zmiksować lub przetrzeć przez sito, dodać zmieszaną z mąką śmietanę, doprawić solą, kwaskiem cytrynowym i zagotować. Podawać kurczę na gorąco, polane sosem i posypane natką pietruszki, z kartoflami, kaszą lub kluskami. 