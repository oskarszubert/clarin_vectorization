Świetnie skomponowane danie!! Największe wrażenie zrobił na nas sos, który dzięki dodatkowi szafranu smakował niecodziennie i idealnie pasował jako dodatek do łososia i maślanych porów. Przepis pochodzi ze strony SalmonRecipes.Us. Łosoś z porami SKŁADNIKI: 20 dag masła, 1 szklanka niskoprocentowej śmietany, sól i pieprz do smaku, 2 szalotki, pół szklanki białego wytrawnego wina, 1 szklanka warzywnego bulionu, 6 pręcików szafranu, ok. 1 - 1,5kg łososia pokrojonego w ok. 20 dag kawałki, 1 kg porów pokrojonych w plasterki. SPOSÓB WYKONANIA: Posiekane pory zalać wodą i oczyścić z piasku. Osuszyć. Rozgrzać 4 łyżki masła i smażyć na nim pory przez 3 minuty. Dodać śmietanę, doprawić solą i pieprzem. Dusić aż sos zgęstnieje. Posiekać szalotki i przesmażyć je na łyżce masła. Podlać winem i dusić do momentu aż płyn wyparuje. Dodać bulion i szafran. Gotować na małym ogniu do zredukowania o połowę. Cały czas mieszając dodawać pozostałe masło. Sos powinien być gęsty. Zmiksować przez 30 sekund. Łososia smażyć skórą do dołu przez 4 minuty, aż skórka będzie chrupiąca. Wstawić do piekarnika nagrzanego do temperatury 200 stopni na 5 minut. Podgrzać pory i sos. Na środkach talerzy wykładać po 2 łyżki porów. Na porach układać łososia skórą do góry. Polać dookoła sosem. 