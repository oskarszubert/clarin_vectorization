Francesinha to nazwa popularnej kanapki, która w języku portugalskim oznacza "małą Francuzkę". Spotkałem się również z interpretacją, że Francesinha to portugalska odpowiedź na francuską kanapkę Croque Monsieur i rzeczywiście można doszukiwać się podobieństw, bo obie składają się z chleba tostowego, szynki, sera oraz sosu. My na dzisiejsze śniadanie przygotowaliśmy dwie takie kanapki, a sos można przygotować spokojnie ugotować z połowy ilości, gdyż wychodzi go bardzo dużo. Ponieważ polanie ciepłym sosem nie spowodowało rozpuszczenia się sera to obie kanapki w takim stanie jak widzicie na zdjęciu wstawiliśmy do gorącego piekarnika. Wszystko pięknie się podgrzało, no i ser pięknie oblepił chleb i całą resztę. Pycha!! Przepis pochodzi ze strony grouprecipes.com i jest również naszą trzynastą propozycją w ramach akcji Pomidorowy Sezon 2009.   SKŁADNIKI: Kanapka: 2 kromki białego, tostowego chleba, 2 plastry wędzonej szynki, 4 plastry żółtego sera, 1 grillowana kiełbaska - u nas linguiça w wersji domowej, 1 plaster smażonej lub grillowanej wołowiny - u nas grillowany rostbef. Sos: butelka piwa, kostka bulionu z kurczaka, 1 łyżka masła, 2 łyżki koncentratu pomidorowego, 1/4 szklanki brandy lub Porto, 1/4 szklanki mleka, 1 łyżka mąki kukurydzianej, płatki suszonej chilli, sól do smaku, 2 listki laurowe.SPOSÓB WYKONANIA: Sos: wymieszać mleko z mąką kukurydzianą i dodać pozostałe składniki. Zmiksować mikserem. Przelać do rondla, dodać liście laurowe. Stale mieszając podgrzewać do zagotowania. Przygotować kanapkę zostawiając 2 plastry sera. Położyć kanapkę na talerz, a na wierzchu położyć 2 plastry sera. Polać gorącym sosem tak aby ser się rozpuścił. 