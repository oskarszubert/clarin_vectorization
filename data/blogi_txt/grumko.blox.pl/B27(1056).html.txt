To było pierwsze danie z kuchni greckiej, które sami przygotowaliśmy. Pamiętam, że przepis pochodził z miesięcznika "Smacznego" i był ilustrowany zdjęciami na zasadzie "krok po kroku". Ponieważ to danie planowaliśmy pokazać Wam już od dawna, to będąc w tym roku na wyspie Alonissos kupiliśmy specjalny długi, rurkowaty makaron, który Grecy używają do przygotowania tej bardzo smacznej potrawy. Przepis pochodzi z książki "Traditional Greek Cooking" i jest również naszą dziesiątą propozycją w ramach akcji Pomidorowy Sezon 2009.   SKŁADNIKI: pół kilograma makaronu, pół kilograma mielonej wołowiny, 2 średnie cebule, 1 puszka pomidorów, 9 łyżek masła, 3 jajka, 1 szklanka tartego sera, 8 łyżek mąki, 800 ml zimnego mleka, sól, pieprz, pół łyżeczki tartej gałki muszkatołowej.SPOSÓB WYKONANIA: Smażyć mięso z cebulą na dwóch łyżkach masła. Posolić, popieprzyć, dodać gałkę i pomidory. Dusić przez 45 minut. Ugotować makaron. Rozpuścić 6 łyżek masła, dodać mąkę i cały czas mieszając wlewać powoli zimne mleko. Stale mieszając doprowadzić do wrzenia. Zdjąć z ognia, doprawić solą i pieprzem. Do sosu dodać jajka oraz połowę tartego sera. Naczynie żaroodporne wysmarować masłem i ułożyć połowę ugotowanego makaronu. Makaron posypujemy odrobiną żółtego sera i wykładamy masę mięsną. Przykrywamy resztą makaronu, a wierzch smarujemy sosem beszamelowym. Wyrównujemy nożem i posypujemy resztą sera. Pieczemy 45 minut do momentu aż danie będzie złotobrązowe. 