To już ostatnia propozycja, którą przygotowaliśmy w ramach zabawy 'Z Widelcem przez kuchnie obu Ameryk". Bardzo nam miło, że naszą całoroczną kulinarną podróż kończymy w towarzystwie Wiosenki, która zaproponowała nam przygotowanie rybnej potrawki rodem z Kalifornii. To bardzo letnie danie, które równie dobrze smakuje zimą, a niewątpliwie jest to zasługa warzywno - winnego sosu z dodatkiem świeżej bazylii. Gorąco polecamy!! Przepis pochodzi z książki "Kuchnia amerykańska" z cyklu "Podróże kulinarne". Stany Zjednoczone: Potrawka kalifornijska SKŁADNIKI: 1 cebula, 2 cebulki dymki, 1 zielona papryka, 6 łyżek oliwy, 2 ząbki czosnku, 1 puszka pomidorów bez skórki (400 g), 1 szklanka białego wytrawnego wina, 1 pęczek natki pietruszki, 2 - 3 gałązki bazylii, 2 gałązki oregano, 400 - 600 g filetów różnych ryb morskich np, tuńczyk, dorsz - u nas dorsz i morszczuk, 2 łyżki posiekanej bazylii do posypania, sól, pieprz, świeżo zmielony SPOSÓB WYKONANIA: Cebulę, dymkę i paprykę pokroić w kostkę i smażyć na oliwie, ciągle mieszając. Dodać wyciśnięty czosnek, rozgniecione widelcem pomidory wraz z zalewą i wino. Zioła posiekać i dodać do warzyw, doprawić solą i pieprzem. Gotować na małym ogniu, mieszając, ok. 10 min. Ryby pokroić na kawałki grubości 3 - 4 cm i dołożyć do garnka z warzywami, wymieszać. Gotować pod przykryciem aż ryby będą miękkie a sos dość gęsty. Doprawić potrawkę sola i pieprzem, posypać świeżą bazylią. 