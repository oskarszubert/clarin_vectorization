To drugie - po zakupie biletów na poznański koncert Radiohead - wydarzenie, które w ostatnich dniach zrobiło na mnie niesamowite wrażenie;-) Trochę się bałem, jak to będzie z krojeniem takiego chleba, ale wszystko odbyło się bez najmniejszych problemów. Zmieniliśmy lekko wykonanie, bo wczoraj w czasie, kiedy piekło się ciasto, przygotowałem farsz i mocno dociskając nadziałem nim chleb, który w międzyczasie  wydrążyła Irena. Tym sposobem gotowa paczka wylądowała na noc w lodówce, a wyjąłem ją na zewnątrz tak ok. półtorej godziny przed jedzeniem. Chlebek smakuje fantastycznie, a i superancko wygląda! Jednogłośnie zdecydowaliśmy, że na 100% przygotujemy go za tydzień dla moich urodzinowych gości;-) Przepis na Steirischer Jaegerwecken pochodzi ze strony German Recipes.   SKŁADNIKI: 1 chlebek, 100 g masła, 2 filety anchois, 2 jajka ugotowane na twardo, natka pietruszki, 1 łyżka oleju, sól, pieprz, 100 g szynki, 100 g ugotowanego ozorka, 100 g salami, 100 g sera Edam, 100 g luncheon meat, 2 ogórki konserwowe, 10 obranych orzeszków pistacjowych.SPOSÓB WYKONANIA: Odciąć brzegi weka i wyjąć miąższ zostawiając 1 cm brzeg. Masło wymieszać z roztartymi filecikami anchois, żółtkami, posiekaną natką pietruszki, olejem, solą i pieprzem. Dodać resztę składników pokrojonych w małą kostkę. Napełnić bardzo dokładnie farszem chleb. Zamknąć odciętymi końcami, zawinąć ściśle w folię aluminiową. Schłodzić przez godzinę w lodówce. 