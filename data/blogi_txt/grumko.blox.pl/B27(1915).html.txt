Kolejne rybne danie, które nas zachwyciło. Bardzo aromatyczne i świetnie dobrane smaki!! Przepis pochodzi ze strony SyrianCooking.Com.  Syria: Ryba z ryżem i karmelizowaną cebulą / Sayadieh SKŁADNIKI: 90 dag filetów rybnych, 1 rybia głowa, 3 duże cebule, 3 pokrojone w plasterki ząbki czosnku, 3 rozgniecione ząbki czosnku, 1 łyżeczka startego imbiru, 1 łyżeczka ziaren kuminu, pół łyżeczki mielonego kuminu, 1 łyżeczka rozgniecionego kardamonu, kilka ziaren pieprzu, 1 laska cynamonu, 1 łyżeczka goździków, 1 łyżeczka kolendry, pół łyżeczki słodkiej papryki, 6 łyżek oleju, opcjonalnie 2 łyżki podpieczonych orzeszków piniowych - pominęliśmy, 2 szklanki ryżu, sól i pieprz do smaku. SPOSÓB WYKONANIA: Umyć ryż i namoczyć w ciepłej wodzie na 30 minut. Odcedzić i odstawić. Cebulę pokroić w plasterki. Rozgrzać 3 łyżki oleju. Dodać cebulę i smażyć do momentu aż się skarmelizuje. Odłożyć 1/3 cebuli do przybrania, a do reszty dodać pokrojony w plasterki czosnek i podsmażyć minutę. Dodać 3 szklanki wody. W gazę zawinąć: imbir, kumin, kardamon, cynamon, pieprz i goździki, dodać do wody wraz z łyżeczką soli. Dodać głowę ryby, zagotować i gotować na małym ogniu przez 15 minut. Wyjąć gazę oraz głowę. Wywar odcedzić, a cebulę zmiksować i ponownie dodać do wywaru. Wymieszać czosnek, kumin, paprykę, kolendrę, sól i pieprz. Rybę natrzeć przygotowaną pastą i odstawić na pół godziny. Ryż ugotować w przygotowanym wcześniej bulionie. Rybę usmażyć na 3 łyżkach oleju (można również zgrillować). Ryż wyłożyć na półmisek. Na wierzchu układać rybę. Udekorować skarmelizowaną cebulą i podpieczonymi orzeszkami piniowymi. 