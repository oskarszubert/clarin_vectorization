Kto by pomyślał, że Coca Cola znajdzie się kiedykolwiek na samym szczycie naszej cotygodniowej listy zakupów;-) Tę niecodzienną sytuację zawdzięczamy Myszy, która zaprosiła nas do między blogowej zabawy pt. "Cola Weekend". W pierwszym momencie temat wydał mi się dosyć trudny, ale po przejrzeniu kilku zagranicznych serwisów okazało się, że jest całkiem sporo ciekawych przepisów z wykorzystaniem coli i w sumie można by spokojnie weekend rozciągnąć na cały tydzień;-)  Mimo tego ograniczenia czasowego postaramy się przedstawić Wam kilka propozycji, a zaczynamy od kokosowo - mlecznego napoju. Mieliśmy problem z dodaniem właściwej ilości orzeszków, bo jak wiecie sprzedawane są w opakowaniach o różnej pojemności. W końcu obraliśmy z łupin ok. 20 dag i dodaliśmy do reszty składników. Nie wiemy czy to wina ich ilości czy może tego, że całość za słabo zmiksowaliśmy, ale nie dało się go pić przez słomkę, którą orzeszki skutecznie zatykały;-) Poza tym napój nam smakował, choć dodaliśmy do niego jeszcze trochę cukru, bo był dla nas trochę za mało słodki;-) Przepis pochodzi ze strony The Coca Cola Company.   SKŁADNIKI: 1 i pół szklanki Coca Coli, 2 szklanki mleka, 1 opakowanie budyniu kokosowego, 1 opakowanie orzeszków ziemnych.    SPOSÓB WYKONANIA: Przygotować budyń zgodnie z instrukcją na opakowaniu. Wstawić na 10 minut do lodówki. W dużym naczyniu wymieszać mleko, colę i budyń. Mieszać i stopniowo dodawać orzeszki ziemne. Odstawić na 2 minuty, a po tym czasie zmiksować blenderem. Wstawić na kolejne 10 minut do lodówki. Podawać. 