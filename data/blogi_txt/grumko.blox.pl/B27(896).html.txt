Pora na naszą propozycję przygotowaną z okazji Dnia Czosnku. Mieliśmy do wyboru tyle różnych przepisów, że problemem był wybór tylko jednego dania. Koniec końców metodą selekcji zdecydowaliśmy się na kastylijską zupę czosnkową. Był to strzał w dziesiątkę, bo zupa smakowała nam wyśmienicie!! Ponieważ mamy tylko małe żaroodporne kokilki, to zupę z jajkami zapiekaliśmy w jednym większym naczyniu, a potem przekładaliśmy ją do miseczek takich jak na załączonym obrazku. Przepis na Sopa de Ajo Castellana pochodzi ze strony My Recipes.   SKŁADNIKI: ZUPA: półtorej łyżeczki oliwy extra virgin, 4 zmiażdżone ząbki czosnku, 40 g pokrojonej w paski hiszpańskiej szynki Serrano lub włoskiej Prosciutto, 1 łyżeczka hiszpańskiej wędzonej papryki lub słodkiej papryki, 1/4 łyżeczki mielonego kminu, 1/4 łyżeczki świeżo mielonego pieprzu, 1/8 łyżeczki pokruszonych pręcików szafranu, 1,4 litra bulionu z kurczaka. GRZANKI: półtorej łyżeczki oliwy extra virgin, 1 zmiażdżony ząbek czosnku, 3 szklanki kostek z chleba o boku 2,5 cm, pół łyżeczki hiszpańskiej wędzonej papryki lub słodkiej papryki. POZOSTAŁE SKŁADNIKI: 4 duże jajka.SPOSÓB WYKONANIA: Rozgrzać oliwę i smażyć na niej ząbki czosnku przez minutę. Dodać szynkę i łyżeczkę papryki. Smażyć 30 sekund. Dodać kumin, pieprz, szafran oraz bulion, zagotować. Przykryć, zmniejszyć ogień i gotować przez 20 minut. Rozgrzać piekarnik do temperatury 180 stopni. W dużej misce wymieszać oliwę oraz ząbek czosnku. Dodać grzanki i dokładnie wymieszać. Ułożyć w jednej warstwie na papierze do pieczenia. Grzanki posypać delikatnie papryką. Piec, aż grzanki zbrązowieją. Do 4 żaroodpornych miseczek wbić po jednym jajku. Delikatnie wlać zupę. Miseczki postawić na papierze do pieczenia. Piec przez 15 minut albo do momentu aż jajko się zetnie. Zupę podawać posypaną grzankami. 