Przepis na ten omlet pochodzi ze strony kuchnia.tv, a ta jako źródło przywołuje program kulinarny pt. "Jamie w domu". We wstępie Jamie Oliver stwierdził, że: " ten omlet to skrzyżowanie hiszpańskiej tortilli z włoską frittatą. Z tortilli ma ziemniaki i chorizo, z frittaty - sposób przygotowania, ponieważ ten omlet dochodzi w piekarniku, a nie na palniku. Dzięki temu rośnie jak suflet. Ma w sobie wszystkie moje ulubione składniki: ziemniaki, kiełbaskę i jajka". Nie sposób nie zgodzić się z autorem, gdyż są to również jedne z naszych ulubionych składników;-)  Już jakiś czas temu  wykorzystaliśmy ziemniaki i chorizo jako farsz do quesadillas, a połączenie tych składników było na tyle fajne, że dzisiaj na śniadanie zaserwowaliśmy sobie taki właśnie omlet, który smakuje świetnie! Bardzo ciekawym uzupełnieniem dania jest "sałatka" z szalotek (zastąpiliśmy drobno posiekaną czerwoną cebulą), listków pietruszki, cytryny i oliwy. Sam omlet jest dosyć ciężki, a taki dodatek sprawia, że smak potrawy łagodnieje i można ją jeść, jeść i jeszcze raz jeść;-) SKŁADNIKI: 4 niewielkie, zwarte ziemniaki, oskrobane i pokrojone na kawałki, sól morska i świeżo mielony pieprz, 6 jajek z wolnego chowu, 2 hiszpańskie kiełbaski chorizo po około 60 g każda, pokrojone na centymetrowe plasterki, listki z dwóch gałązek świeżego rozmarynu, 2 szalotki, drobno posiekane, sok z jednej cytryny, oliwa extra virgin, listki z pęczka natki pietruszki.    SPOSÓB WYKONANIA: Nagrzejcie piekarnik na pełną moc. Ugotujcie ziemniaki w osolonej wodzie, odcedźcie i zostawcie do odparowania. W dużej misce roztrzepcie jajka widelcem, przyprawcie solą i pieprzem. Rozgrzejcie teflonową patelnię o średnicy 20 cm, nadającą się do używania w piekarniku. Włóżcie plasterki chorizo i kawałki ziemniaków. Chorizo zacznie skwierczeć i wytopi się z niego aromatyczny tłuszcz. Po paru minutach, kiedy chorizo i ziemniaki się przysmażą, zdejmijcie je łyżką cedzakową z patelni i odłóżcie na bok. Na rozgrzany na patelni tłuszcz wsypcie listki rozmarynu. Na gorącym tłuszczu natychmiast usmażą się na chrupko. Wlejcie roztrzepane jajka, włóżcie ziemniaki i chorizo, rozkładając je równo po całej patelni. Włóżcie patelnię do nagrzanego piekarnika i pieczcie do momentu, kiedy omlet będzie złocisty z wierzchu, a delikatnie ścięty wewnątrz. W czasie, kiedy omlet się piecze, do miski włóżcie pokrojone szalotki, dodajcie sól, pieprz i trochę soku z cytryny i polejcie oliwą. Wymieszajcie szalotkę, ściskając ją trochę palcami, by zmiękła. Dodajcie listki pietruszki, wymieszajcie z szalotką. Nałóżcie trochę tej sałatki na kawałki omleta. 