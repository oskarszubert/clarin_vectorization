Przepis pochodzi z książeczki "Przepisy czytelników: Potrawy na Wielkanoc" i jest również naszą propozycją przygotowaną w ramach akcji "Wielkanocne Smaki", którą zorganizowała już po raz trzeci Mirabelka.   Sztufada na zimnoSKŁADNIKI: 1 kg wołowiny z udźca (gruby, krótki kawałek), kieliszek czystej wódki, łyżeczka majeranku, 4 - 5 goździków, 5 - 6 ziarenek ziela angielskiego, listek laurowy, łyżeczka masła, łyżeczka smalcu, sól. Marynata: szklanka czerwonego wytrawnego wina, sok z połowy cytryny, 2 cebule, po 10 ziarenek ziela angielskiego i pieprzu, 2 listki laurowe. SPOSÓB WYKONANIA: Zagotować marynatę. Mięso mocno wygnieść ręką, ułożyć w kamiennym garnku, zalać przestudzoną marynatą, zostawić na 3 - 4 dni w chłodnym miejscu, ale codziennie je przekręcać, aby równo się zamarynowało. Wyjąć mięso z marynaty, opłukać, osuszyć ściereczką, natrzeć solą. W rondlu rozgrzać tłuszcz, zrumienić mięso ze wszystkich stron, posypać majerankiem, dodać przyprawy korzenne, skropić wódką, podlać 2 - 3 łyżkami wody i dusić pod przykryciem na niewielkim ogniu, często skrapiając marynatą. Zimną sztufadę pokroić w cienkie plastry. Podawać z korniszonami, marynowanymi grzybkami i ostrymi sosami. 