Przepis na ten sernik znalazłem kilka miesięcy temu na stronie gotowanie.v9.pl i jako, że lubimy serniki na spodzie ciasteczkowym wydrukowałem go z adnotacją "do zrobienia", a w domyśle "w sezonie truskawkowym". Czas jak zwykle szybko minął i wczoraj przygotowaliśmy go jako główny deser na ten weekend. Podobnie jak w przypadku naszych poprzednich serników robi się go prosto, ale smakuje inaczej, bo podstawą są serki homogenizowane i duża ilość bitej śmietany. Nie jest za słodki, trochę kwaskowaty i w ogóle bardzo sympatycznie się go je;-) SKŁADNIKI: 2/3 kostki masła (140g), 2 opakowania maślanych herbatników (200g), 300g twarożku homogenizowanego, 2 łyżki mleka, 1/2 szklanki cukru pudru, 1 torebka migdałów, ponad 1/2kg truskawek, 2 pojemniczki śmietanki kremówki, listki melisy, 1 opakowanie cukru waniliowego, 1 opakowanie zagęstnika do śmietany, 1/2 torebki galaretki truskawkowej, 1/2 szklanki soku jabłkowego.    SPOSÓB WYKONANIA: Masło stop na patelni, ostudź. Herbatniki rozkrusz, wymieszaj z płynnym masłem. Gotową masę wlej na dno tortownicy. Twarożek zmiksuj na gładką masę z mlekiem i cukrem pudrem, rozsmaruj na pokruszonych herbatnikach. Posyp migdałami zmielonymi razem ze skórką, schłódź w lodówce. Kilka truskawek odłóż do dekoracji, pozostałe pokrój na połówki lub ćwiartki. Śmietanę ubij na sztywno z dodatkiem cukru waniliowego i zagęstnika. Pokrojone truskawki ułóż na przygotowanym spodzie, posmaruj grubą warstwą bitej śmietany Galaretkę przygotuj według przepisu na opakowaniu, zastępując wodę sokiem jabłkowym. Cienką strużką przestudzonej galaretki polej tort tak, by powstał kolorowy wzorek .Wstaw na 8 godzin do lodówki. Przed podaniem udekoruj ciasto pozostałymi truskawkami i listkami melisy. 