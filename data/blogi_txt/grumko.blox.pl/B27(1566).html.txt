Już po raz drugi koleżanka Szarlotek zorganizowała "Różowy Tydzień", a ponieważ uważamy, że przesłanie tej akcji jest bardzo ważne, to i w tym roku postanowiliśmy przystroić nasz blog w różowy kolor. Polecamy Wam bardzo proste danie z wędzonym łososiem, które dzięki dodatkowi alkoholu smakuje bardzo oryginalnie. Przepis pochodzi z książki pt. "Potrawy z makaronu". SKŁADNIKI: 450 g gryczanego makaronu spaghetti, 2 łyżki oliwy z oliwek, 90 g pokruszonego sera feta, świeża kolendra i natka pietruszki, sól, pieprz. Sos: 300 ml kremówki, 150 ml whiskey lub brandy, 125 g wędzonego łososia, szczypta pieprzu Cayenne, czarny pieprz, 2 łyżki świeżej kolendry lub natki pietruszki.SPOSÓB WYKONANIA: W wodzie z dodatkiem jednej łyżki oliwy ugotować makaron na pół miękko. Odcedzić, ponownie włożyć do rondla, dodając pozostałą oliwę. W małym rondlu podgrzać śmietanę, nie doprowadzając jej do wrzenia. W drugim rondlu zagotować whisky. Zdjąć oba rondle z ognia i połączyć alkohol ze śmietaną. Łososia pokroić w cienkie paski, dodać sos śmietanowy. Doprawić pieprzem Cayenne i czarnym pieprzem. Bezpośrednio przed podaniem posypać kolendrą lub natką. Makaron przełożyć na ogrzany półmisek, polać sosem i dobrze wymieszać 2 widelcami. Posypać pokruszonym serem feta. Udekorować kolendrą lub natką. Podawać bezpośrednio po przyrządzeniu. 