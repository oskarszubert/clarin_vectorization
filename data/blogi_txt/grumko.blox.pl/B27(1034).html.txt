Nasz weekendowy deser to kruchy placek z wiśniami i kremem waniliowym. Aby go upiec trzeba jednak najpierw przygotować min. słodkie kruche ciasto. Obiektywnie trzeba przyznać, że najłatwiej to ono się nie wyrabiało, a żeby je jako tako rozwałkować dodaliśmy kilka łyżek wody. Za to z efektu końcowego byliśmy bardzo zadowoleni, bo ciasto ma bardzo fajną konsystencję oraz smakuje bardzo maślanie. Przepis na "Pasta frolla" pochodzi z książki "Kuchnia włoska" Wydawnictwa Bellona. PS. To ciasto wykorzystaliśmy również do upieczenia placka z winogronami.    SKŁADNIKI: 2 szklanki (300g) zwykłej mąki, pół szklanki (100g) cukru, szczypta soli, odrobina startej skórki z cytryny, pół szklanki (125g) masła posiekanego na kawałki, 2 żółtka.SPOSÓB WYKONANIA: Wymieszaj mąkę z cukrem i solą. Dodaj startą skórkę z cytryny. Przełóż na lekko oprószony mąką blat i uformuj wzgórek. Pośrodku zrób dołek i włóż do niego masło. Szybko ugniataj palcami do uzyskania ciasta o konsystencji drobnych okruchów chleba. Uformuj z niego wzgórek, zrób w środku dołek i wrzuć do niego żółtka, ugniataj na gładką masę, po czym ulep kulę. Zawiń ją w folię do żywności i włóż do lodówki na co najmniej 30 minut. Rozwałkuj ciasto, przełóż je do wysmarowanej masłem i oprószonej mąką tortownicy o średnicy 23 cm. Nakłuj ciasto widelcem. Przykryj ciasto pergaminem i posyp suchą fasolą. Piecz w nagrzanym piekarniku w temperaturze 180 stopni przez 30 minut. 