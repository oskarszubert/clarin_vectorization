O maczance krakowskiej usłyszeliśmy po raz pierwszy kilka lat temu. W końcu mieliśmy okazję przygotować to danie, no i nie zawiedliśmy się. Schab, to popularne mięso w naszym kraju, więc mamy nadzieję, że to danie przypadnie do gustu nie tylko osobom mieszkającym w Małopolsce;-) Przepis pochodzi z serwisu ugotuj.to. SKŁADNIKI: 50 dag schabu z kością, smalec lub sklarowane masło do smażenia, 1 łyżka mąki, 3 - 4 cebule, 8 ukośnych kromek bułki wrocławskiej, sól, pieprz, kminek, keczup.SPOSÓB WYKONANIA: Umyj schab i odkrój go od kości. Mięso natrzyj solą, pieprzem i kminkiem, zawiń w folię i włóż na dobę do lodówki. Potem obtocz w mące, usmaż na smalcu lub maśle, dodając także odkrojone kości, aby uzyskać lepszy smak. Podlej kilkoma łyżkami wody, przykryj i duś, aż schab będzie zupełnie miękki. Wtedy wyjmij go z wytworzonego sosu i pokrój w plastry. Obierz mięso, które pozostało na kościach, drobno je pokrój i włóż do sosu. Podgrzej, przypraw do smaku. Kromki bułki włóż na chwilkę do sosu, aby się dobrze nasączyły. Cebule pokrój w półplasterki, przyrumień na smalcu lub maśle. Na półmisku układaj na przemian plastry schabu oraz kromki bułki wrocławskiej i krążki cebuli. Polej pozostałym sosem, podawaj z keczupem. 