To w całości dzieło Ireny. Moja rola ograniczyła się tylko do wybrania przepisu, no i konsumpcji;-) Schab wyszedł bardzo miękki, aromatyczny, no i tak smaczny, że pozwoliłem sobie na dokładkę. Jedliśmy go z ziemniakami puree z dodatkiem posiekanej natki pietruszki, koperku i bazylii. Przepis pochodzi ze strony We Dwoje.    SKŁADNIKI: 1 kg schabu bez kości, słoik suszonych pomidorów w oleju, 4-5 łyżek marynowanych oliwek nadziewanych papryką, 2-3 ząbki czosnku, 2 łyżki masła, łyżka miodu, zioła prowansalskie, świeża bazylia, sól, pieprz    SPOSÓB WYKONANIA: Mięso umyć, osuszyć, rozciąć wzdłuż dłuższego boku, nie przecinać do końca, tak, aby uzyskać prostokątny płat. Natrzeć z obu stron rozgniecionym czosnkiem, oprószyć ziołami prowansalskimi, solą i pieprzem. Odstawić pod przykryciem do lodówki na 1-2 h. Pomidory i oliwki osączyć z zalewy, ułożyć na płacie mięsa. Mięso mocno zwinąć w roladę, obwiązać bawełnianą nicią. Na patelni rozgrzać masło i obsmażyć mięso ze wszystkich stron. Ułożyć w brytfance, polać tłuszczem ze smażenia i wlać kilka łyżek wody. Piec w rozgrzanym piekarniku w temp. 180 st. C, często polewając sosem z pieczenia. 10 min. przed końcem pieczenia mięso posmarować miodem i posypać świeżo mielonym pieprzem. Gotową pieczeń wyjąć na półmisek, usunąć nici, pokroić na plastry. Udekorować listkami bazylii. 