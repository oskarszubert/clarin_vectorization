Francja: Sałatka liońska ŹRÓDŁO: BBCGoodFood.Com. SKŁADNIKI: Sałatka: 2 łyżki oliwy z oliwek, 20 dag wędzonego boczku, pokrojonego w kostkę, 1 rozgnieciony ząbek czosnku, 175 g jasnego pieczywa tostowego, pokrojonego w kostkę, 1 mała główka sałaty frisee - u nas kilka garści rukoli, 1 pokrojona w plasterki szalotka. Dressing: 1 drobno posiekana szalotka, 1 łyżka czerwonego octu winnego, 1 łyżka musztardy Dijon, 3 łyżki oliwy z oliwek. Jajka: 1 łyżka octu winnego, 2 świeże jajka. SPOSÓB WYKONANIA: Rozgrzać 1 łyżkę oliwy na dużej patelni, dodać boczek i czosnek. Smażyć przez około 15 minut, aż boczek będzie chrupiący i nabierze brązowego koloru, po czym przełożyć łyżką cedzakową do miski, pozostawiając czosnek i tłuszcz. Do tłuszczu pozostałego po smażeniu boczku dodać łyżkę oliwy, smażyć grzanki przez 5 minut na małym ogniu, podrzucając od czasu do czasu, aż staną się złociste i chrupiące, a następnie zdjąć patelnię z ognia. W międzyczasie przygotować sos: w małej misce wymieszać posiekane szalotki, ocet, musztardę i 1 łyżkę wody. Stopniowo dodawać oliwę, aż powstanie gęsty sos. Doprawić i odstawić. Opłukać i osuszyć sałatę. Gdy wszystkie składniki są już gotowe przygotować jajka w koszulkach: w rondlu zagotować wodę, dodać ocet. Wbić jajko do miseczki, a następnie delikatnie przelać do wody i gotować przez dokładnie 3 minuty. Wyjąć łyżką cedzakową i delikatnie przełożyć na talerzyk wyłożony papierowym ręcznikiem, by osuszyć z nadmiaru wody. W salaterce wymieszać większość grzanek i boczku, liście sałaty i 2/3 dressingu, dokładnie wymieszać. Sałatkę wyłożyć na środek 2 talerzyków. Dookoła ułożyć pozostałe grzanki, kawałki boczku i plasterki szalotki i skropić resztą dressingu. Tuż przed podaniem, na wierzchu każdej porcji sałatki ułożyć jajko i doprawić. 