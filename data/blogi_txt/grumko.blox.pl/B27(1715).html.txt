Bardzo smaczna sałatka o lekko ostrym i kwaskowatym posmaku. Żeby ograniczyć ilość tłuszczu bakłażany i pomidory upiekliśmy w piekarniku. Sałatkę podawaliśmy jako dodatek do smażonych jajek na twardo. Przepis pochodzi ze strony Celtnet.Co.Uk i jest również naszą propozycją w Festiwalu Kuchni Arabskiej, który zorganizowała Panna Malwinna. Arabia Saudyjska: Sałatka z bakłażanów i papryczek chili / Salat Bzainjan Eswed bel-Filfil SKŁADNIKI: 4 bakłażany pokrojone w plastry, 4 pomidory pokrojone w plastry, 3 zielone papryczki chili, 120 ml białego octu winnego, 120 ml oleju kukurydzianego, pół łyżeczki czarnego mielonego pieprzu, sól do smaku. SPOSÓB WYKONANIA: Plasterki bakłażana ułożyć na cedzaku, posolić i odstawić na 30 minut. Obmyć wodą i wytrzeć do sucha. Na rozgrzanym oleju usmażyć bakłażany. Wyłożyć na papierowy ręcznik i odsączyć z tłuszczu. Na pozostałym oleju smażyć plasterki pomidorów. Wyjąć i wymieszać z bakłażanami. Pokrojone w plasterki papryczki chili smażyć na złoto. Dodać do usmażonych warzyw. Ocet wymieszać z solą i pieprzem, a następnie wymieszać z warzywami. Schłodzić 30 minut w lodówce. Podawać. 