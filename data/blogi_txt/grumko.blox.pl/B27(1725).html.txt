Po porannej sałatce z tuńczyka z dressingiem z tahini pora na nasze dwie propozycje obiadowe. Na początek cukinia, która przygotowana w taki właśnie sposób smakuje czosnkowo i jest przyjemnie kwaskowata. Podaliśmy ją do wołowej wersji shawarmy. Przepis pochodzi z ksiązki Annisy Helou pt. "Lebanese Cuisine" i jest również naszą propozycją w Festiwalu Kuchni Arabskiej, który zorganizowała Panna Malwinna. Liban: Cukinia z czosnkiem / Mutabbal Koosa SKŁADNIKI: 4 łyżki oliwy, 1 mała główka czosnku pokrojona w cienkie plasterki, 60 dag cukinii pokrojonej w półcentymetrowe plasterki, 4 łyżki octu winnego, sól i pieprz, 2 łyżki posiekanego szczypiorku, 1/8 łyżeczki pieprzu Cayenne, 2 łyżki posiekanej kolendry. SPOSÓB WYKONANIA: Na oliwie smażyć czosnek do momentu aż leciutko się zbrązowi. Wyjąć łyżką cedzakową, a na oliwę wrzucić cukinię i smażyć do zbrązowienia. Wyjąć i osączyć z nadmiaru tłuszczu na papierowym ręczniku. Wymieszać ocet ze szczypiorkiem, pieprzem i kolendrą. Na talerzu wyłożyć cukinię. Skropić sosem i obłożyć podsmażonym czosnkiem. Odstawić na 4 godziny i podawać. 