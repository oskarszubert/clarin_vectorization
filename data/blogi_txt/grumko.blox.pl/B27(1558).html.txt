Wszystkie dzisiejsze wpisy poświęciliśmy składnikom, które były nam dziś potrzebne do przygotowania śniadania. Były to: fasola po meksykańsku, odsmażana fasola oraz salsa jalapeno. W tym zestawie miało się jeszcze pojawić meksykańskie pieczywo o nazwie bolillos, ale niestety to co wyjęliśmy z piekarnika bardziej przypominało placki niż bułki, więc nie pozostało nam nic innego jak tylko szukanie ratunku w osiedlowej piekarni. Całość bardzo nam smakowała i ogromnie cieszymy się, że na później zostało nam jeszcze po bułeczce;-) Przepis pochodzi z książki Marleny Spieler "What's Cooking: Mexican".  Meksyk: Tortas SKŁADNIKI: 4 chrupiące bułki, roztopione masło lub oliwa do posmarowania bułek, 225 g odsmażanej fasoli, 350 g pokrojonego w paski ugotowanego mięsa z kurczaka, chorizo, szynki lub sera - u nas chorizo, 1 pokrojony w plasterki lub kostkę pomidor, 1 posiekana mała cebula, 2 łyżki posiekanej kolendry, 1 pokrojone w plasterki awokado, 4 - 6 łyżek śmietany lub jogurtu, ulubiona salsa - u nas salsa jalapeno, garść sałaty pokrojonej w paski. SPOSÓB WYKONANIA: Przekroić bułki na połowy i wyjąć trochę miąższu, by zrobić miejsce na nadzienie. Posmarować bułki na wierzchu i w środku masłem lub olejem i przypiekać z obu stron na gorącej blasze lub patelni przez kilka minut aż staną się chrupkie. Można też umieścić je w piekarniku rozgrzanym do 200 stopni C i piec aż się zrumienią. Umieścić fasolę w rondlu z niewielką ilością wody i mocno podgrzać. Dużą porcję fasoli nakładać do jednej połowy bułek, na to warstwę przygotowanego mięsa. Przykryć pomidorem, cebulą, świeżą kolendrą i awokado. Drugą połowę bułek posmarować obficie kwaśną śmietaną lub jogurtem. Nadzienie posmarować salsą, przykryć sałatą i złożyć obie połowy bułki razem, docisnąć. Od razu podawać. 