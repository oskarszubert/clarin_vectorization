Po krótkiej przerwie po raz kolejny umówiliśmy się na wspólne pieczenie z Anitą i Majaną. Tym razem postanowiliśmy upiec niezwykły chleb. Pan de jamón to tradycyjny wypiek, który pojawia się na stołach w Wenezueli z okazji Świąt Bożego Narodzenia. Nie mieliśmy problemów z jego przygotowaniem, więc jego wypiek możemy spokojnie polecić tym wszystkim. którzy podobnie jak my, mają prawie zerowe doświadczenie w pieczeniu chleba;-) Na prawdę warto, a na szczególną uwagę zasługuje świetne połączenie słodkich rodzynek i słonych oliwek. Pycha!! Przepis pochodzi ze strony Venezuela: Recipes and Cuisine. Wenezuela: Chleb z szynką / Pan de jamónSKŁADNIKI: 3/4 szklanki ciepłego mleka, 4 łyżki masła, 2 łyżki cukru, 1 łyżeczka soli, 1 opakowanie 7g suszonych drożdży, 1/4 szklanki letniej wody, 3 i pół szklanki mąki, 1 rozkłócone jajko, 2 łyżki rozpuszczonego masła, 22,5 dag szynki pokrojonej w cienkie plasterki, pół szklanki rodzynek, pół szklanki oliwek nadziewanych papryką, 2 żółtka.SPOSÓB WYKONANIA: W rondelku wymieszać mleko, masło oraz cukier. Podgrzewać do momentu, aż masło się rozpuści. Zdjąć z ognia, odstawić, poczekać aż płyn będzie letni. W międzyczasie wymieszać wodę z drożdżami i odstawić na 5 - 10 minut żeby drożdże zaczęły pracować. Do miski wsypać 3 szklanki mąki. Zrobić wgłębienie i dodać miksturę z drożdży, miksturę z mleka oraz jajko. Przy pomocy drewnianej łyżki połączyć składniki w ciasto. Na posypaną resztą mąki stolnicę wyłożyć ciasto i wyrobić je rękami na elastyczną masę. Ciasto przełożyć do dużej, wysmarowanej olejem miski. Przykryć czystą ściereczką i odstawić do podwojenia objętości, na ok. 1 i pół do 2 godzin. Rozgrzać piekarnik do temperatury 185 stopni. Ciasto wyłożyć na lekko posypaną mąką stolnicę. Przy pomocy pięści wycisnąć powietrze. Rozwałkować na prostokąt o wymiarach 30 x 40 cm. Ciasto posmarować 2 łyżkami rozpuszczonego masła. Wykładać równomiernie plasterki szynki, oliwki i rodzynki, zostawiając 2,5 cm margines. Zaczynając od dłuższego boku zwinąć ciasto w bochenek. Mocno ściągnąć szew i zawinąć go pod spód. Ciasto ułożyć szwem na dół na papierze do pieczenia. Lekko przykryć czystą ściereczką. Zostawić do wyrośnięcia na 30 - 45 minut. Żółtko ubić z łyżką wody. Posmarować nim cały bochenek. Piec 30 do 40 minut, aż chleb ładnie się zezłoci, a po uderzeniu wyda z siebie głuchy dźwięk. Ostudzić przed podaniem. 