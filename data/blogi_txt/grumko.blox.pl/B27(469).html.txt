To nasze pierwsze spotkanie ze świeżym bobem w tym roku. Potrawa składnikami i smakiem zbliżona jest do bobu po katalońsku, tak więc również w  tym przepisie bób bardzo dobrze komponuje się z tłustymi dodatkami. Mieliśmy mały problem z kaszanką, która podczas smażenia w plastrach po prostu zaczęła się "rozpuszczać", ale na szczęście wypłynęło to tylko na estetykę dania, a nie na jego bardzo dobry smak. Przepis pochodzi ze strony Moje Gotowanie.    SKŁADNIKI: 80 dag wyłuskanego bobu (może być mrożony), 2 ząbki czosnku, 15 dag kaszanki, 15 dag kiełbasy wieprzowej, 15 dag boczku, 4 łyżki oliwy, świeży szczypiorek, natka, kolendra do dekoracji, sól, pieprz. SPOSÓB WYKONANIA: Bób dobrze opłukać, osączyć. Wrzucić do niewielkiej ilości wody, posolić. Gotować około 8 minut, odcedzić. Czosnek obrać i posiekać. Kiełbasę i kaszankę pokroić na plasterki, boczek w paski. Połowę oliwy rozgrzać na patelni, zrumienić czosnek. Dodać bób, wlać niewielką ilość wody, przykryć, dusić do miękkości. Resztę oliwy rozgrzać na patelni, przesmażyć kiełbasę, kaszankę i boczek. Dodać do bobu, wymieszać, chwilę dusić. Przed podaniem posypać zieleniną i oprószyć świeżo zmielonym pieprzem. 