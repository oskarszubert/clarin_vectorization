Bardzo lubimy zupy czosnkowe i dlatego z okazji Dnia Czosnku postanowiliśmy wypróbować kolejną wersję tego pysznego dania. Tym razem sięgnęliśmy po grecką recepturę, więc z pewnością nikogo nie zdziwi, że oprócz  czosnku wśród składników znalazł się i gęsty jogurt, no i rzecz jasna ser feta;-) Przepis pochodzi z książki Susie Jacobs pt. "Kuchnia wysp greckich". SKŁADNIKI: 2 - 3 główki czosnku podzielone na ząbki i obrane, 1 łyżka tymianku, 2 listki laurowe, 10 ziaren pieprzu, ok. 18 dag sera feta, 250 ml gęstego jogurtu, 1 czubata łyżka mąki, 2 jaja, sól, 4 łyżki posiekanej rzeżuchy, brukwi lub młodego mlecza - dodaliśmy szpinak. SPOSÓB WYKONANIA: Czosnek, tymianek, listki laurowe, pieprz i sól wsypać do garnka, zalać 1 1/2 l wody i gotować 20 - 30 minut. Przelać przez gęste sito, wyciskając drewnianą łyżką. Wywar wlać znowu do garnka i pokruszyć do niego ser. Ubić jogurt z mąką na gładką masę. Powoli wlać do niego trochę zupy, starannie wymieszać, powtórzyć to, a potem powoli wlewać jogurt do gorącej zupy, stale mieszając. Podgrzewać na małym ogniu przez 10 minut. Zdjąć garnek z ognia. Dobrze ubić jaja, powoli wlać do nich nieco zupy, wciąż mieszać. Powoli wlać jaja do garnka z zupą, stale mieszając. Spróbować i ewentualnie dosolić. Każdą porcję posypać zieleniną. Podawać ze świeżym chlebem. 