Draniki to białoruskie placki ziemniaczane, które smaży się również czasami z dodatkiem farszu. My zdecydowaliśmy się na wersję z rybą, ale na stronie Belarusian cuisine, z której pochodzi ten przepis podane są również składniki na nadzienia przygotowywane z grzybów, mięsa i jajek. Masa ziemniaczana jest na tyle gęsta, że jeszcze przed smażeniem formowaliśmy na blacie placki, które smarowaliśmy farszem i przykrywaliśmy kolejnymi. Gotowe draniki przenosiliśmy na patelnię przy pomocy łopatki, a samo smażenie to już była czysta przyjemność;-) Polecamy!! SKŁADNIKI: 12 ziemniaków, 2 łyżki mąki, olej, 2 jajka, 100 g wędzonej słoniny, sól, pieprz. Nadzienie z ryby: 300 g filetów rybnych, 2 cebule, 1 jajko, 2 łyżki masła, sól, pieprz. SPOSÓB WYKONANIA: Ziemniaki zetrzeć, odcisnąć, dodać mąkę, jajka, sól, pieprz, wymieszać. Z masy formować placki. Nakładać na nie farsz i przykrywać masą ziemniaczaną. Smażyć na wytopionej słoninie na złoto z obu stron. Przygotowanie farszu: Rybę zmielić i usmażyć. Posiekaną cebulę usmażyć. Wymieszać z jajkiem, solą i pieprzem. 