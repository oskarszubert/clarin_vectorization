Ten przepis zwrócił naszą uwagę już podczas drugiej edycji zabawy "Gotujemy po polsku!" i tak się fajnie złożyło, że w tym roku mogliśmy go w końcu wypróbować. Naszym zdaniem jest to bardzo dobrze skomponowane danie, a świetnym pomysłem jest dodanie do farszu świeżej mięty. Prawdą jest również to, że piróg świetnie smakuje z dodatkiem sosu grzybowego. Przepis pochodzi od Agnieszki, autorki bloga Every Cake You Bake i jest on naszą szóstą propozycją którą przygotowaliśmy w ramach zabawy "Gotujemy po polsku!", a której patronem jest serwis zPierwszegoTłoczenia.pl. SKŁADNIKI: Ciasto krucho-drożdżowe: 3 szklanki mąki, 200 g masła, 20 g drożdży, szczypta proszku do pieczenia, 1 łyżeczka cukru, 1/2 łyżeczki soli, 2 łyżki kwaśnej śmietany. Nadzienie: 700 g ziemniaków, 500 g kaszy gryczanej, 350 g sera twarogowego, 1 szklanka śmietany, 5 jaj, ok. 150 g słoniny stopionej na skwarki (w wersji wegetariańskiej tyle samo masła), garść świeżych liści mięty, sól, pieprz.SPOSÓB WYKONANIA: Ziemniaki ugotować, odcedzić, zostawiając trochę wody na dnie. Utłuc, wsypać kaszę gryczaną, dodać tłuszcz ze skwarkami i pozostawić na małym ogniu, pod przykryciem, aż kasza napęcznieje i zmięknie (trzeba mieszać od czasu do czasu, żeby nie przywarło do dna). Dodać pokruszony ser, przyprawić solą i pieprzem, wymieszać. Dodać śmietanę, jajka i utłuczoną w moździerzu miętę, wymieszać. Drożdże rozkruszyć w miseczce, dodać proszek do pieczenia, sól, łyżeczkę cukru, śmietanę, dokładnie wymieszać. Mąkę wysypać na stolnicę, dodać masło, przesiekać je z mąką, dodać śmietanę z drożdżami. Wyrobić gładkie ciasto i podzielić je na pół. Jedną częścią wyłożyć dno i boki wysmarowanej masłem formy. Wyłożyć nadzienie na ciasto, przykryć drugim płatem ciasta. Wierzch posmarować jajkiem i wstawić do pieca na 1 godzinę i 40 minut. Piroga można podawać na ciepło, prosto z pieca lub odsmażanego na maśle. Najlepiej smakuje z sosem grzybowym, śmietaną lub w towarzystwie szklanki kefiru lub maślanki. 