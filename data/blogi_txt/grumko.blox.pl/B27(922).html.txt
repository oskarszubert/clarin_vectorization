Jesteśmy właśnie na półmetku Tygodnia Kuchni Staropolskiej, który zorganizowała koleżanka RainDrop. Naszym zdaniem jest to inicjatywa bardzo cenna, ale niestety nasza wędrówka z Widelcem nie pozwala nam na większe zaangażowanie się w przygotowywanie potraw według receptur naszych przodków. Mimo to cieszymy się bardzo, że udało nam się przygotować całkiem smaczną zupę na bazie piwa. Zygmunt Gloger w Encyklopedii staropolskiej tak na jej temat pisze: "Gramatka, polewka albo farmuszka gęsta z wody i piwa (lub wina) i tartego chleba, w czasie postu od wieków na stołach polskich podawana. Syrenjusz naucza, jak "gramatki i inne polewki sporządzać": "Ośrzodkę z chleba, z winem a cukrem, abo w piwie warzyć, masła a soli przydawszy, polnego kminu dla smaku trochę, będzie gramatka abo biermuszka." Rachunki domowe Zygmunta I, z wieku XV, gdy był jeszcze królewiczem, wykazują, że w dni postne pożywał zwykle na śniadanie "gramatkę" (Pawiński). Sędziwe niewiasty, pamiętające jeszcze koniec wieku XVIII, opowiadały piszącemu to, że za ich młodości powszechnem było w domach szlacheckich podawanie na post gęstej polewki zwanej "gramatka", przyrządzanej z piwa, tartego chleba (częściej razowego, niż pytlowego), masła i soli." Przepis na gramatkę pochodzi ze strony poświęconej kuchni staropolskiej. SKŁADNIKI: 1 litr jasnego lekkiego piwa, 12 dag miąższu jasnego chleba żytniego, łyżka świeżego masła, 1/3 łyżeczki kminku, szczypta soli, 5 - 8 dag cukru, pół litra wrzącej wody. SPOSÓB WYKONANIA: Do emaliowanego garnka wlewamy piwo i zgotowujemy z dodatkiem chleba, masła, kminku, soli oraz cukru. Po zagotowaniu zupę przecieramy przez sito i rozcieńczamy wodą. 