Tort kokosowo - malinowy ŹRÓDŁO: blog Przepisy Aleksandry. SKŁADNIKI: Na malinową galaretkę: pół kg malin - świeżych lub mrożonych, 4 łyżki cukru pudru, 2 łyżki soku z cytryny, 2 galaretki malinowe. Na biszkopt kakaowy: 10 dag mąki, 10 dag cukru, 3 jajka rozdzielone na żółtka i białka, pół łyżeczki proszku do pieczenia, 3 łyżki kakao, 3 łyżki oleju. Na masę serową: ok. 1 kieliszka Malibu (lub innego likieru kokosowego, ewentualnie kilka kropel olejku kokosowego), 50 dag mascarpone, 50 dag kremówki, 5 łyżeczek żelatyny w proszku, 1,5 szklanki cukru pudru, pół szklanki wrzątku, pół szklanki wiórków kokosowych (opcjonalnie). SPOSÓB WYKONANIA: Przygotowanie malinowej galaretki: Tortownicę o rozmiarze 18 cm wyłożyć folią spożywczą. Maliny zmiksować i przetrzeć przez sito aby oddzielić przecier od pestek. Galaretki rozpuścić w 150 ml wrzącej wody. Do malin dodać cukier puder i sok z cytryny, a następnie wymieszać z galaretką i przelać do tortownicy. Wstawić na kilka godzin do lodówki, aby galaretka stężała. Przygotowanie kakaowego biszkoptu: Piekarnik rozgrzać do 180 stopni C. Tortownicę o średnicy 23 cm natłuścić i posypać mąką. Białka ubić na pianę i miksując na najwyższych obrotach, stopniowo dodawać cukier. Stopniowo dodawać do białek żółtka. Miksować około 5 minut, aby masa była bardzo puszysta. Za pomocą łyżki wmieszać w masę olej i stopniowo przesiewane: mąkę, kakao i proszek do pieczenia. Przełożyć do tortownicy i piec przez około 15-20 minut. Upieczone ciasto wyjąć z piekarnika i odstawić do całkowitego schłodzenia. Przygotowanie masy serowej: Żelatynę rozpuścić we wrzątku i odstawić do schłodzenia. Używając trzepaczki wymieszać ser z połową cukru pudru i likierem, następnie dodać wiórki kokosowe. Kremówkę ubić na luźniejszą bitą śmietanę z pozostałą połową cukru pudru. Około 4 łyżki bitej śmietany wymieszać z chłodną żelatyną. Ponownie miksować kremówkę, wlewając cienkim strumieniem żelatynę - ma to trwać tylko chwilę, chodzi o dobre połączenie się żelatyny i ubicie kremówki na sztywną bitą śmietanę. Od razu dodać kilka łyżek bitej śmietany do mascarpone - wymieszać trzepaczką, aby rozluźnił się ser. Dodać pozostałą bitą śmietanę do masy serowej i delikatnie wymieszać. Trzeba to zrobić szybko, żeby bita śmietana nie stężała przed połączeniem z serem. Wykończenie ciasta: Biszkopt obrócić spodem do góry i wyłożyć na biszkopt połowę masy serowej. Na środku ciasta umieścić malinową galaretkę. Na galaretkę wyłożyć pozostałą część masy serowej. Wyrównać wierzch i wstawić ciasto na noc do lodówki. Następnego dnia udekorować ciasto wiórkami kokosowymi, zmielonymi pistacjami i świeżymi malinami posypanymi cukrem pudrem. 