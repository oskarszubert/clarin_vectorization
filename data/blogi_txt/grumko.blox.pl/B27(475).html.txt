Nigdy nie jedliśmy kurczaka z KFC, więc nie jesteśmy w stanie porównać tej wersji z oryginałem. Ten przygotowany domowym sposobem jest całkiem niezły: miękki w środku i z chrupiącą panierką na zewnątrz. Naszym zdaniem dużą rolę w tym daniu odgrywa sałatka, bez której sam kurczak byłby na dłuższą metę trochę za mulący. Tak czy owak naszym numerem jeden w kategorii kurczaków panierowanych pozostaje ten w wersji pieczonej, który swój niepowtarzalny smak zawdzięcza moczeniu w mleku z dodatkiem czosnku i ziół. Przepis na kurczaka a la KFC podaję za Kasią, autorką bloga Gotowanie cieszy.    SKŁADNIKI: 2 duże piersi z kurczaka, bardzo gęste ciasto naleśnikowe (mąka, mleko, jajko, sól), 1 łyżeczki pieprzu Cayenne, 1 łyżeczki słodkiej papryki, 1 szklanka bułki tartej, 2 szklanki rozdrobnionych płatków kukurydzianych, olej do głębokiego smażenia. Sałatka: sałata lodowa, pomidorki koktajlowe: pomarańczowe, czerwone i zielone, kapary, feta w zalewie czosnkowej, oliwa z pierwszego tłoczenia. SPOSÓB WYKONANIA: Piersi gotujemy do miękkości w osolonej wodzie i kroimy na mniejsze kawałki. Pozostawiamy w wodzie aż do chwili panierowania, dzięki czemu będą bardziej soczyste. Przygotowujemy gęste ciasto naleśnikowe i dodajemy do niego cayenne i paprykę. Każdy kawałek kurczaka obtaczamy w cieście a następnie obtaczamy w panierce przygotowanej z bułki i płatków. Lepiej posługiwać się szczypcami, bo panierka będzie obklejać palce. Smażymy w głębokim oleju do chwili zarumienienia. 