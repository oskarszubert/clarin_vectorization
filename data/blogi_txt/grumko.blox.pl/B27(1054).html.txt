Z Benitses łatwo jest się również dostać do pobliskiego Gastouri gdzie znajduje się piękny Pałac Achillion wraz ze swoimi przepięknymi ogrodami, który został wybudowany na polecenie cesarzowej austriackiej Elżbiety (znanej jako Sissi) w 1891 roku. Pałac miał służyć cesarzowej jako miejsce odpoczynku po przykrych doświadczeniach życiowych - zdradach męża czy samobójstwie (lub zabójstwie) ukochanego syna Rudolfa. Po tragicznej śmierci Elżbiety w 1898r. pałac przez prawie 10 lat stał pusty, do czasu gdy kupił go, na swoją letnią rezydencję, niemiecki cesarz Wilhelm II. Cesarz korzystał z pałacu do 1914r. Nam spacer do Achillionu zajął ok. półtorej godziny, a na krętej drodze w górę mijaliśmy gaje oliwne oraz podziwialiśmy śliczne widoki na wyspę oraz morze.    Dzisiejsze ciasto jak na grecki deser przystało jest bardzo słodkie. Zawdzięcza to temu, że zaraz po upieczeniu zalewane jest bardzo słodkim syropem. Mimo to bardzo nam smakuje, a szczególnie w towarzystwie szklanki mleka;-) Przepis na Yaourtpita pochodzi z książki Traditional Greek Cooking. Z innych greckich deserów polecić możemy chałwę oraz sernik z miodem SKŁADNIKI: 3 szklanki mąki, 1 - 1 i pół łyżeczki proszku do pieczenia, 1 szklanka masła, 1 łyżeczka aromatu waniliowego, 1 szklanka cukru, 4 jajka, 1 szklanka jogurtu naturalnego, pół szklanki posiekanych blanszowanych migdałów. Syrop: 2 szklanki cukru, 1 szklanka wody.SPOSÓB WYKONANIA: Masło i cukier ubijamy mikserem przez 10 minut. Dodajemy żółtka. Następnie dodajemy proszek do pieczenia, mąkę, wanilię oraz jogurt i ubijamy mikserem. Białka ubijamy na sztywno i dodajemy do masy. Masę wykładamy na blachę wysmarowaną masłem i posypujemy migdałami. Pieczemy 90 minut. Gotujemy syrop i zalewamy nim upieczone ciasto. Przed podaniem chłodzimy. 