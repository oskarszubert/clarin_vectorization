Jakiś czas temu otrzymaliśmy zaproszenie do akcji, której ideą jest pokazanie, że przygotowanie sushi w domowych warunkach może być proste i przyjemne. Bardzo nam się ten pomysł spodobał, tym bardziej, że podróżujemy w tym roku kulinarnie po Azji i był to świetny pomysł na kolejny etap naszej podróży. Od organizatora akcji otrzymaliśmy zestaw do shusi marki Blue Dragon i wczoraj popołudniu ochoczo zabraliśmy się za przygotowanie sushi w zaciszu domowym;-) Zestaw do shusi marki Blue Dragon składa się z 8 składników, a są to: mata bambusowa, listki prasowanych alg morskich, japoński ocet ryżowy, japoński sos sojowy, ryż do sushi, pasta wasabi, zupa miso oraz imbir do sushi. (zainteresowani szczegółowy opis znajdą tutaj). Większość składników była nam już znana i przez nas lubiana, a nowością były dwa składniki, a mianowicie zupa miso, którą wypróbujemy za jakieś dwa tygodnie, kiedy to na dłużej zatrzymamy się z Widelcem w Japonii oraz prasowane algi morskie. Zawsze myśleliśmy, że zawijanie sushi jest zajęciem stosunkowo trudnym, a okazało się, że przebiegało ono bezproblemowo;-) Nasze sushi zawijaliśmy bez maty, którą posłużyliśmy się tylko na samym końcu, aby ostatecznie wymodelować kształt, a z pewnością trochę dłuższy trening uczynił by z nas mistrzów sushi;-) Jeżeli chodzi o doznania smakowe, to już od momentu otwarcia opakowania z algami nasz niepokój wzbudził ich intensywny morski zapach. Niestety mimo, że do przygotowania sushi użyta została ostra pasta wasabi, to smak i aromat alg zdecydowanie nam przeszkadzał i po skosztowaniu pierwszego kawałka doszliśmy zgodnie do wniosku, że jest on dla nas nie do przejścia. O ile ryby bardzo lubimy i jadamy je stosunkowo często, to niestety dania z algami morskimi będziemy omijać szerokim łukiem. Z resztą już to zrobiliśmy, bo przepis na jajecznicę zawijaną w algi wykreśliliśmy od razu z naszego zaplanowanego na za dwa tygodnie japońskiego menu. A co zrobiliśmy z naszymi już przygotowanymi składnikami do sushi? Odpowiedź brzmi: sałatkę!;-) I to bardzo smaczną;-) Wymieszaliśmy resztę ryżu, kawałki tuńczyka, awokado, ogórka i marynowanego imbiru. Doprawiliśmy sosem sojowym i zjedliśmy ze smakiem;-) Mimo, że nie zakochaliśmy się w sushi, to wczorajsze popołudnie uważamy za udane i mile spędzone. Z pewnością Ci, którzy lubią sushi będą bardzo zadowoleni z takiego gotowego zestawu, a my ze swojej strony możemy potwierdzić, że przygotowanie sushi we własnej kuchni wcale nie jest trudne!;-)   Japonia: Sushi makiSKŁADNIKI: 1,5 szklanki ryżu (375g), ogórek, awokado, 6 listków suszonych alg morskich Blue Dragon, pasta wasabi Blue Dragon, ryba (np. wędzony łosoś, pstrąg lub paluszki krabowe) - my użyliśmy tuńczyka w oleju, imbir do sushi Blue Dragon, japoński sos sojowy Blue Dragon. Zaprawa do ryżu: 9 łyżek octu ryżowego Blue Dragon, 5 - 7 płaskich łyżek cukru, 2 płaskie łyżeczki soli.SPOSÓB WYKONANIA: Przygotowanie ryżu: wypłucz ryż w wodzie i wodę odlej. Delikatnie przemieszaj ryż. Ponownie wypłucz ryż w wodzie i wodę odlej. Jeszcze raz przemieszaj ryż. Przepłucz ryż 2 razy już bez mieszania go po odlaniu wody. Zalej ryż wodą i pozostaw na 20 - 30 minut. Gotowanie ryżu (w garnku lub rondlu z pokrywą, o grubym dnie i o średnicy nie większej niż średnia patelnia): Odcedź namoczony ryż przez sito, wsyp do garnka. Dolej wodę (tyle, ile było suchego ryżu) i przykryj pokrywką. Wstaw garnek na nagrzany palnik do chwili zagotowania. Zamieszaj ryż, ponownie przykryj pokrywką i przestaw na inny palnik, ustawiony na minimalnym gazie. Podgrzewaj przez 15 minut bez podnoszenia pokrywy, aby nie odparować wody. Zdejmij garnek z palnika i nie odkrywaj go przez kolejne 15 minut. Dodaj przygotowaną zaprawę do ryżu i wymieszaj. Letni ryż ułóż na 2/3 powierzchni listka alg morskich (listek kładzie się na macie bambusowej błyszczącą stroną do dołu). Na środku ryżu posmaruj wzdłuż cienką warstwę pasty wasabi i ułóż na niej paski ogórka (o średnicy ok. 5 mm), paski awokado i rybę. Zawiń przy pomocy maty bambusowej i pokrój na kawałki o średnicy ok. 2,5 cm. Sushi maki można jeść palcami lub pałeczkami, ważne jest jednak aby zjadać całe kawałki na raz. Do sushi podaje się sos sojowy do zamaczania oraz marynowany imbir, który służy do przegryzania między kolejnymi rodzajami sushi, aby oczyścić kubki smakowe. 