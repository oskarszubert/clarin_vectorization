Światowy Dzień Chleba zmobilizował nas w końcu do upieczenia chlebka pita. Kieszonki nam co prawda nie wyszły, ale wypiek i tak nam bardzo smakował. Przepis pochodzi z bloga Ptasi pt. Coś niecoś.   SKŁADNIKI: 1 1/4 szklanki letniej wody, 3 łyżki oliwki, 1 łyżka cukru, 1 łyżeczka soli, 3 szklanki mąki, 2 łyżeczki suchych drożdży.   SPOSÓB WYKONANIA: Drożdże wsypać do letniej wody i zostawić na 5-7 minut, aż zaczną tworzyć się pęcherzyki. Mąkę wsypać do dużej miski, dodać pozostałe składniki, wlać wodę z drożdżami i wyrobić miękkie, elastyczne ciasto. Miskę z ciastem przykryć i zostawić do wyrośnięcia na co najmniej 1 godzinę, aż podwoi swoja objętość. Przełożyć ciasto na stolnicę i podzielić na 8 równych części. Każdą część uformować w kule, spłaszczyć i rozwałkować lub uformować rękami w kształcie krążka (większe będą miały cieniutkie ścianki, natomiast mniejsze będą grubsze i pulchniejsze). Układać na wyłożonej pergaminem dużej desce lub blasze, przykryć i zostawić do wyrośnięcia na 20-30 minut. Warunkiem powstania "kieszonki" jest bardzo wysoka temperatura piekarnika i równie gorąca blacha. Piekarnik rozgrzać do 260 st. C, włożyć pusta blachę (można również piec na kamieniu do pieczenia pizzy) i nagrzać ją kilka minut. Wyrośnięte krążki posmarować lekko oliwką i ostrożnie zsunąć razem z papierem pergaminowym na rozgrzaną blachę. Piec przez 8-10 minut aż będą bardzo napuszone i lekko zrumienione.podawać z sosem. 