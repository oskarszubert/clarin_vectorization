Jak dla nas absolutnie rewelacyjny przepis!! Ciasto bez mąki, które po upieczeniu zachwyca wspaniałą, lekko ciągnącą się masą daktylowo - migdałową. Świetnym dodatkiem jest polewa czekoladowa! Gorąco polecamy!! Przepis pochodzi z dodatku "Karnawał" do miesięcznika Kuchnia.  SKŁADNIKI: po 25 dag pokrojonych daktyli, posiekanych migdałów i cukru pudru, 6 jajek, 1 cukier waniliowy (1,6 dag), 5 dag zmielonych biszkoptów, sok z 1 cytryny; do posypania: 3 łyżki startych migdałów (u nas - uprażone płatki migdałowe). POLEWA: 1 czekolada (10 dag), 2 łyżki masła, 2 łyżki mleka.SPOSÓB WYKONANIA: Jajka ubić z cukrem i cukrem waniliowym, delikatnie wymieszać z daktylami, migdałami, sokiem z cytryny i biszkoptami. Ciasto przełożyć do tortownicy, wyłożonej papierem do pieczenia i piec 50 min. w piekarniku nagrzanym do temperatury 170 stopni C. Przygotować polewę: do rondelka włożyć pokruszoną czekoladę, masło oraz mleko i podgrzewać, stale mieszając, aż składniki się połączą. Tort pokryć polewą, posypać migdałami i odstawić do ostygnięcia. 