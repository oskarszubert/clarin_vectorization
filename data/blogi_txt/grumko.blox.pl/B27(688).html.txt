Nasz drugi i zarazem ostatni wypiek w ramach II Festiwalu Pierniczków. Samo ciasto jest bardzo smaczne, ale różnimy się z Ireną w ocenie polewy. Ja uważam, że jest za słodka, a Irena twierdzi, że jest w sam raz. Cóż czasem tak bywa;-) Z uwag technicznych to piernik piekliśmy nie godzinę, ale prawie dwie, ponieważ po podanym w przepisie czasie masa była jeszcze płynna. Przepis pochodzi z bloga Doroty, a z tego co widziałem korzystały z niego również Majana i Edysia.   SKŁADNIKI: 150 g masła, 100 g cukru kryształu, 200 g miodu, 150 g cukru pudru (można dać mniej), 2 łyżeczki mielonego imbiru, 1 łyżeczka cynamonu, 3 łyżeczki przyprawy do piernika, 250 ml mleka, 2 duże jajka (roztrzepane), 1 łyżeczka sody rozpuszczona w 2 łyżkach ciepłej wody, 300 g mąki pszennej na lukier: 1 łyżka soku z cytryny, 1 łyżka ciepłej wody, 175 g cukru pudru.    SPOSÓB WYKONANIA: W garnku roztopić masło z cukrem i cukrem pudrem, dodać miód, imbir, cynamon oraz przyprawę do piernika. Podgrzewać na małym ogniu aż wszystkie składniki się rozpuszczą i połączą. Zdjąć z ognia, dolać mleko, jajka i sodę, wymieszać łyżką. Na końcu cały czas mieszając wsypać mąkę i wymieszać dokładnie, żeby nie było grudek (ciasto jest bardzo rzadkie). Ciasto wlać do natłuszczonej i posypanej mąką tortownicy (moja ma średnicę 24 cm) i wstawić do nagrzanego piekarnika. Piec 45-60 minut w 180oC. Wyjąć i ostudzić. Wszystkie składniki lukru utrzeć razem w garnuszku, polać ciasto i zostawić do zastygnięcia. Udekorować. 