O tym deserze można spokojnie powiedzieć, że to lodowe brownies;-) Ponieważ nie mamy maszynki do lodów, to masę mroziliśmy domowym sposobem czyli mieszaliśmy je kilkakrotnie podczas kilkugodzinnego procesu zamrażania. Warto było, bo lody są mocno czekoladowe i mają lekki posmak innych dodatków. Polecamy! Przepis pochodzi ze strony recipes4us.co.uk. Przy okazji polecamy pyszne hiszpańskie lody cynamonowe.  Wenezuela: Lody czekoladowe SKŁADNIKI: 480 ml śmietany o niskiej zawartości tłuszczu 10 - 12%, 1 laska wanilii, 2 kawałki cynamonu, 5 goździków, 2 gwiazdki anyżu, 5 żółtek, 125 g cukru, 175 g rozpuszczonej gorzkiej czekolady. SPOSÓB WYKONANIA: Rozciąć laskę wanilii i wyjąć z niej nożem nasionka. Przełożyć je do rondelka wraz ze śmietaną, cynamonem, goździkami i anyżem. Zagotować, odstawić. Zmiksować żółtka z cukrem. Masę śmietanową dodawać stopniowo do masy jajecznej. Miksturę ponownie przełożyć do rondla i gotować na małym ogniu do zgęstnienia. Masę przecedzić i dokładnie wymieszać z czekoladą. Przełożyć do maszyny do lodów i mrozić przez ok. 20 minut. 