To już nasz ostatnia propozycja w zabawie Morelkowo – Brzoskwiniowo, którą zorganizowała koleżanka Karolina. Parfait to mrożony deser z bitej śmietany, a poznaliśmy się z nim podczas kulinarnej podróży "Z Widelcem po Europie". Przygotowaliśmy wtedy "Parfait z czekoladą i orzechami laskowymi", a dziś polecamy Wam wersję owocową, przyjemnie chłodzi podniebienie w te upalne ostatnio dni. Przepis pochodzi z miesięcznika Sól i Pieprz, nr 7/2011. SKŁADNIKI: 2 brzoskwinie lub 4 połówki brzoskwiń z puszki, 300 g malin, 4 żółtka, 1 opakowanie cukru waniliowego, 100 g cukru, 5 łyżek likieru pomarańczowego lub soku z pomarańczy. 270 g konfitur malinowych, 500 g śmietanki 36%, 1 opakowanie posypki z gorzkiej czekolady, czekoladowe serduszka do dekoracji.SPOSÓB WYKONANIA: Brzoskwinie naciąć na krzyż i na chwilę włożyć do wrzącej wody. Wyjąć i obrać, przekroić na pół, usunąć pestki. Miąższ pokroić w małą kostkę. Maliny oczyścić i przebrać (kilka odłożyć do dekoracji). Żółtka ubijać ok. 5 minut z cukrem, cukrem waniliowym i likierem pomarańczowym w kąpieli wodnej. Miskę zdjąć i wstawić do zimnej wody. Ubijać tak długo, aż masa całkiem wystygnie. Konfitury malinowe wymieszać z masą żółtkową. Śmietankę ubić na sztywno i mieszając porcjami dodawać do masy. Następnie dodać owoce i posypkę czekoladową. Masę przełożyć do formy do parfait lub do wyłożonej folią spożywczą keksówki, wierzch wygładzić. Mrozić ok. 8 godzin. Przed podaniem formę włożyć na chwilę do wrzącej wody. Deser wyjąć na talerz, a folię usunąć. Udekorować czekoladowymi serduszkami i pozostałymi malinami. Najlepiej smakuje z bitą śmietaną i musem malinowym. 