Pora na naszą pierwszą propozycję w zorganizowanym przez Fatimę Sezamowym Tygodniu. Jeszcze z czasów Bananowej Kuchni został nam kawałek mięsa z indyka. Była już najwyższa pora żeby go wykorzystać, więc w wyszukiwarce wpisałem dwa hasła: "indyk" i "sezam" i w odpowiedzi otrzymałem min. przepis na taką właśnie sałatkę. Zapowiadała się ciekawie, ale nie sądziliśmy, że będzie aż tak bardzo smaczna!! Nie bawiliśmy się w układnie składników warstwami tylko wymieszaliśmy składniki. Dodatkowo dosmażyliśmy trochę więcej sezamu i posypaliśmy nim mięso. Pycha!! Przepis pochodzi ze strony przepisy-kuchenne.info.    SKŁADNIKI: 30 dag piersi indyka, łyżka musztardy, łyżka sosu sojowego, 6 łyżek oleju, 10 dag makaronu "ryżowego", 2 łyżki sezamu, łyżka pasty ajvar, łyżka octu winnego, czerwona cebula, marchewka, niewielki zielony ogórek, sałata, sól.    SPOSÓB WYKONANIA: Mięso umyć, następnie pokroić w plasterki. Zamarynować w musztardzie, wymieszanej z sosem sojowym oraz połową porcji oleju. Makaron ugotować zgodnie z przepisem podanym na opakowaniu, odcedzić, zahartować zimną wodą. Sezam uprażyć na łyżce oleju. Dodać do niego pastę ajvar i ocet, wymieszać. Cebulę pokroić w piórka, ogórek i marchewkę w słupki. Mięso wyjąć z zalewy, osuszyć, usmażyć na pozostałych 2 łyżkach oleju. Warzywa oraz makaron wymieszać z sezamem, ułożyć warstwami, przekładając liśćmi sałaty. Na wierzchu sałatki ułożyć plasterki mięsa. 