W ostatnich dniach dwie nasze gotujące koleżanki czyli Cudawianki i Krokodyl podały na swoich blogach przepisy na różne wersje quesadillas. Narobiły nam takiego smaka, że niezwłocznie zacząłem przeglądać sieć w poszukiwaniu jakiegoś nowego i ciekawego przepisu. Na stronie Piece of cake znalazłem właśnie taką recepturę, a że nie mieliśmy w domu tylko kolendry to nie pozostawało nic innego jak tylko pojechać ją kupić. Mimo, że pogoda wczoraj nie była najlepsza to ochoczo wsiedliśmy na rowery i udaliśmy się na zakupy. Wracając z doniczką kolendry nadrobiliśmy trochę kilometrów, tak więc głodni i zmęczeni od razu wzięliśmy się za smażenie. Warto było zadać sobie trochę trudu bo quesadillas z oliwkami smakowały wyśmienicie!! Dodatkowo fajny jest ten sposób smażenia od razu tortilli złożonej na pół, ponieważ znacznie ułatwia to odwracanie na drugą stronę. Przy okazji polecam inne wypróbowane przez nas wersje quesadillas:- quesadillas z chorizo i ziemniakami,- quesadillas z kurczakiem i żółtym serem,- quesadillas ze szpinakiem i kozim serem.    SKŁADNIKI: 100 g żołtego sera (mogą być resztki), 1/2 małej czerwonej cebuli, 4 czarne oliwki, 4 zielone oliwki, garść listków świeżej kolendry, 2 gotowe pszenne tortille, Tabasco, oliwa z oliwekSPOSÓB WYKONANIA: Ser ścieramy na grubej tarce. Cebulę obieramy i drobno siekamy. Oliwki czarne i zielone pozbawiamy pestek i kroimy w plasterki. Kolendrę siekamy. Tortille posypujemy serem, potem cebulą, oliwkami i kolendrą. Skrapiamy lekko Tabasco i solimy. Składamy tortille na pół. Na patelni (takiej, by zmieściły się obie tortille naraz) rozgrzewamy 2-3 łyżki oliwy. Wkładamy delikatnie złożone na pół placki i smażymy na dość małym ogniu, aż spód się zarumieni. Ostrożnie odwracamy placki na drugą stronę i smażymy, aż druga strona też będzie rumiana, a ser się stopi. Przekładamy quesadillas na talerze i ostrym nożem kroimy na pół. Podajemy z meksykańskimi dodatkami: guacamole, salsą i kwaśną śmietaną. 