Zanim dotrzemy z Malty do Hiszpanii zatrzymamy się na chwilę na greckiej wyspie Rodos;-) Powód jest oczywiście kulinarny, a mianowicie umówiliśmy z Anitą - autorką bloga Tak sobie pichcę - na wspólne przygotowanie makaronu według receptury popularnej na tej właśnie wyspie. Nam to danie przypomina trochę połączenie spaghetti bolognese z musaką. Obawialiśmy się, ze tak duża warstwa makaronu i stosunkowo niewielka ilość sosu sprawi, że potrawa będzie sucha, ale tak na szczęście nie jest. Nam ta zapiekanka bardzo smakowała, a że wyszło jej całkiem sporo to również dzisiaj będziemy cieszyć się jej smakiem;-) Przepis na Makaronia Rodou pochodzi z książki "Traditional Greek Cooking", a jak przygotowała go Anita możecie zobaczyć klikając tutaj. SKŁADNIKI: pół kilograma spaghetti, 6 łyżek masła, 6 łyżek oleju, 2 duże bakłażany, 6 łyżek startego sera, 20 dag mielonej wołowiny, 1 średnia cebula, sól, pieprz, 1 liść laurowy, pół puszki obranych ze skórki pomidorów. SPOSÓB WYKONANIA: Makaron ugotować, odcedzić. W międzyczasie obrać ze skórki bakłażany i pokroić je w plastry - my lubimy skórkę z bakłażana, więc jej nie obieraliśmy. Usmażyć na gorącym oleju. Wyjąć, a na pozostałym tłuszczu przesmażyć cebulę. Dodać mięso mielone, liść laurowy, doprawić solą i pieprzem. Dodać połowę pomidorów i całość dusić przez pół godziny. Naczynie żaroodporne wysmarować masłem. Wyłożyć bakłażana, posypać połową sera. Wyłożyć makaron i posypać go resztą sera. Polać sosem mięsnym, a całość przykryć resztą pomidorów, które wcześniej należy przetrzeć przez sito. Piec ok. 30 minut. Podawać gorące. 