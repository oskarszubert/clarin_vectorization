Szalenie prosty wypiek, a efekt finalny po prostu zachwycający!! I chociaż ciasto dzięki posmarowaniu go lukrem jest bardzo słodkie, to z każdym ugryzionym kawałkiem ma się nieodpartą ochotę na następny. Przepis pochodzi z książki z serii Lubię gotować pt. "Ciasta na Święta". Placek migdałowy jasny SKŁADNIKI: Ciasto: 2 szklanki mąki pszennej, pół szklanki cukru pudru, 20 dag margaryny, 1 jajko. Masa orzechowo - migdałowa: 1 puszka słodzonego mleka skondensowanego, 1 jajko, 1 łyżeczka esencji waniliowej, 1 szklanka posiekanych orzechów pekan, pół szklanki posiekanych migdałów.SPOSÓB WYKONANIA: Przygotować ciasto: mąkę przesiać na stolnicę i posiekać z margaryną, dodać cukier puder oraz jajko, szybko zagnieść ciasto i odstawić na ok. 1 godzinę do lodówki. Następnie wyłożyć je do formy (20 x 30 cm) i piec 15 minut w piekarniku nagrzanym do 200 C. Przygotować masę: mleko, jajko i esencję waniliową ubić na jednolitą masę. Dodać migdały, orzechy i dobrze wymieszać. Upieczony kruchy spód pokryć masą i zapiekać 25 minut w piekarniku nagrzanym do 200 C, na złoty kolor. Po upieczeniu gorące ciasto ozdobić lukrem. 