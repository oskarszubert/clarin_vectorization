Anglia: Szynka w galarecie z piklami/ Jellied ham with piccalilli ŹRÓDŁO: Mark Hix: "British Food". UWAGI: Do przygotowania tej szynki zainspirował nas nasz weekendowy wypad do Londynu w styczniu 2013r.  SKŁADNIKI: ok. 1 kg szynki wieprzowej lub golonki z kością, kilka gałązek tymianku, 1 listek laurowy, 2 przekrojone na ćwiartki cebule, 3 łodygi selera naciowego, 10 ziaren czarnego pieprzu, sól do smaku, 3 - 4 płatki żelatyny lub 12-16 g żelatyny w proszku, 2 łyżki posiekanej natki pietruszki. Na pikle: 1 średni ogórek - przekrojony na pół i bez pestek, pół dużego kalafiora rozdzielonego na różyczki, 1 posiekana cebula, 1 łyżka soli, 150 g drobnego cukru, 65 g musztardy angielskiej, pół łyżeczki kurkumy, 1 mała posiekana papryczka chili - bez pestek, 150 ml słodkiego octu winnego - użyliśmy octu winnego z jabłek, 125 ml białego octu winnego, 1 łyżka mąki kukurydzianej. SPOSÓB WYKONANIA: Przygotować pikle: ogórek pokroić w 1 cm kostkę, różyczki kalafiora przekroić na połówki. Warzywa włożyć do miseczki, dodać cebulę. Posypać solą i odstawić na godzinę, a następnie opłukać, osuszyć i ponownie włożyć do miski. Cukier, musztardę, kurkumę, chili i ocet umieścić w rondlu, wymieszać i podgrzewać na małym ogniu przez 2-3 minuty. Mąkę kukurydzianą rozmieszać w 150 ml wody i mieszając wlać do w rondelka. Nadal mieszając gotować przez 5 minut na małym ogniu. Zalewą z rondelka zalać warzywa w misce i odstawić do wystygnięcia. Przełożyć do wysterylizowanych słoików i włożyć do lodówki. Pikle powinny odstać w lodówce minimum przez tydzień przed podaniem. Słoiki można przechowywać w lodówce do 6 miesięcy. Mięso włożyć do dużego rondla, dodać tymianek, listek laurowy, cebule, seler i ziarna pieprzu. Wlać tyle wody, by przykryła mięso, zagotować i dosolić do smaku. Gotować na małym ogniu do miękkości mięsa, czyli ok. 2 godziny. Ugotowane mięso wyjąć z rondla i odstawić do wystudzenia. Odmierzyć 350 ml płynu z gotowania mięsa, wlać do rondelka i doprowadzić do wrzenia. W międzyczasie namoczyć żelatynę w odrobinie wody. Rondelek zdjąć z ognia i dodać żelatynę, mieszać do rozpuszczenia. Odstawić do wystygnięcia, ale nie do stężenia. Mięso oddzielić od kości i pokroić w 1 cm kostkę, usuwając wszelki tłuszcz. Mięso włożyć do miski, wlać nieco schłodzonego płynu z żelatyną, wymieszać i przełożyć do naczynia o pojemności ok. 1,2 l, w którym będziemy danie przechowywać. Wlać pozostały płyn, przykryć folią i wstawić na noc do lodówki do stężenia. Przed podaniem zanurzyć naczynie na moment we wrzątku, by łatwiej wydobyć zawartość, następnie odwrócić i wyłożyć na deskę do krojenia. Zdjąć naczynie, a galaretę pokroić w 2 cm plastry. Podawać z wcześniej przygotowanymi piklami. 