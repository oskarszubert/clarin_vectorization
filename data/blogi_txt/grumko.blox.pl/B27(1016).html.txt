Drugą zorganizowaną wycieczką w czasie pierwszych hiszpańskich wakacji był wyjazd do Barcelony, która do tamtej pory kojarzyła mi się głównie z klubem piłkarskim, któremu kibicuję chyba od urodzenia;-) To co wtedy zobaczyłem przerosło moje najśmielsze oczekiwania i od tego czasu żartobliwie mówię, że Barcelona to drugie po Bytomiu najpiękniejsze miasto, które było mi dane zobaczyć;-) Już sam przejazd lub spacer ulicami miasta zachwyca, a kiedy dodatkowo zobaczy się np. Sagrada Familię czy Park Park Güell to człowiek z miejsca zakochuje się w tym mieście. Jeśli więc będziecie w Hiszpanii, to koniecznie wybierzcie się na wycieczkę do Barcelony. Wypoczywając na Costa Brava można to zrobić bez większych problemów np. autobusem lub pociągiem, czyli tak jak my trzy lata temu podczas wakacji w Lloret de Mar. Nasz deser na ten weekend to lody cynamonowe. Do tej pory przygotowywaliśmy tylko sorbety (z czarnych jagód, z rabarbaru i truskawek), więc był to nasz lodowy debiut. Gdybym tak bardzo nie nudził się przy mieszaniu i podgrzewaniu masy to można by powiedzieć, że zrobienie lodów - bez specjalnej maszyny - to całkiem prosta i przyjemna sprawa;-) Nie mniej warto było się trochę "pomęczyć", bo lody smakują świetnie, choć jak dla mnie, są odrobinkę za słodkie. Z podanych składników wyszło nam litrowe opakowanie jak po lodach Carte D'or. Rano zjedliśmy po 3 gałki, a przed chwilą zaliczyliśmy powtórkę z rozrywki;-) Przepis pochodzi ze strony spain-recipes.com i przy okazji jest naszą propozycją w ramach Festiwalu Deserów.  SKŁADNIKI: 850 ml mleka - użyliśmy 3,2%, 1 laska cynamonowa o długości ok. 10 cm, skórka z cytryny o długości ok. 8 - 10 cm, 6 średnich żółtek, 300 g cukru, świeża mięta do dekoracji.SPOSÓB WYKONANIA: Do rondelka wlać połowę mleka, włożyć laskę cynamonu oraz skórkę. Zagotować delikatnie na bardzo małym ogniu, zestawić z kuchenki. W misce ubić żółtka dodając resztę mleka oraz cukier. Masę jajeczną dodać do mleka, które gotowało się z laską cynamonową oraz skórką z cytryny. Postawić na mały ogień i cały czas mieszając gotować na małym ogniu, ale nie doprowadzając do zagotowania. Ostudzić, przelać do foremki. Wstawić do zamrażalnika. Podawać udekorowane świeżą miętą. 