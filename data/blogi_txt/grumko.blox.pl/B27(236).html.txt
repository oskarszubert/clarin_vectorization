Pierwszą moją myślą gdy zobaczyłem ten przepis na Pysznym Blogu było: fajne, będziemy to mieć na obiad w ten weekend;-) Po tym pierwszym ataku euforii stwierdziłem, że owszem zjemy to w weekend, ale jako słodki deser. Jak dla mnie masa serowa była trochę za mało słodka, więc ją dosłodziłem, a Irenie brakowało posmaku wanilii, więc dodaliśmy kilka kropel tegoż aromatu. Tarta jest bardzo smaczna i pozostaje się cieszyć, że zostało jeszcze pół foremki na jutro!! SKŁADNIKI: 25 dag mąki, 7 dag cukru, 125 g masła, 1 żółtko. Masa serowa: 25 dag serka mascarpone, 25 dag serka homogenizowanego, 10 dag migdałów, płatki migdałowe, sok z 1 cytryny, 15 dag śmietany 36%, 5 dag cukru waniliowego, 2 soczyste gruszki SPOSÓB WYKONANIA: Mąkę mieszamy z cukrem, żółtkiem i rozdrobnionym masłem. Wyrabiamy ciasto. Wykładamy nim okrągłą formę, zawijamy w folię i odkładamy do lodówki na godzinkę. Rozgrzewamy piekarnik do 180 stopni. Ciasto obciążamy np. grochem i pieczemy około 30 minut aż brzegi zrobią się rumiane. Migdały zalewamy wrzątkiem i obieramy ze skórki. Mielimy migdały na drobne wiórki. Serek mascarpone mieszamy z waniliowym, wiórkami migdałowymi i sokiem z połowy cytryny. Śmietankę ubijamy na sztywno, dodajemy cukier waniliowy i dodajemy do sera delikatnie mieszając. Gruszki kroimy na ćwiartki, usuwamy gniazda i każdą ćwiartkę kroimy wzdłuż na cieniutkie paseczki. Żeby gruszki nie ciemniały skrapiamy je sokiem z pozostałej połówki cytryny. Na ciasto wykładamy ser i układamy plasterki gruszek. Płatki migdałowe prażymy na patelni i posypujemy nimi ciasto. Można już podawać, ale będzie lepsza po kilku godzinach jak ciasto nasiąknie trochę serem a płatki migdałowe zmiękną od gruszek. 