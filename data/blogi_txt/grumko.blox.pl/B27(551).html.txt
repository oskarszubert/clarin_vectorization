Ostatnio na wielu zaprzyjaźnionych blogach pojawiło się to ciasto. Serniki i brownies bardzo lubimy, tak więc również my postanowiliśmy je upiec. Smakuje fantastycznie!! Tym, którzy jeszcze nie piekli bardzo gorąco polecamy! Żeby nikogo nie pominąć napiszę tylko, że całą zabawę w pieczenie sernikobrownies rozpoczęła Liska publikując przepis na forum cincin.    SKŁADNIKI: 200 g gorzkiej czekolady, 200 g masła, 400 g cukru pudru, 5 jajek, 110 g mąki, 400 g sera kremowego, cukier waniliowy lub 1 ł ekstraktu z wanilii, 120 g świeżych malin (mogą być mrożone)    SPOSÓB WYKONANIA: Piekarnik nastawić na temp. 170 st C. Blaszkę 20x30 cm wysmarować masłem i wyłożyć papierem. Czekoladę rozpuścić w kąpieli wodnej, ostudzić. Masło i 250 g cukru pudru zmiksować na gładką masę. Następnie dodać 3 jajka - wbijając po jednym i dobrze miksując przed dodaniem kolejnego. Wlać roztopioną czekoladę, dalej miksować. Następnie dodać mąkę. 3/4 mikstury wlać do blaszki. W drugiej misce utrzeć ser, resztę cukru, jajka i cukier waniliowy. Masa powinna mieć gładką konsystencję. Wylać masę serową na masę czekoladową. Na wierzch wylać resztę masy czekoladowej i ułożyć maliny. Piec 45-60 minut. Studzić w ciepłym, ale otwartym piekarniku. 