Kiedy zobaczyłem ten przepis, to od razu skojarzył mi się z tak lubianymi przez nas quesadillas. Okazuje się, że różnica pomiędzy tymi kanapkami jest taka, że głównym składnikiem sincronizadas jest szynka, a quesadillas ser. Dodatkowo sincronizadas przygotowuje się z pszennych tortilli, a quesadillas z tortilli kukurydzianych. Tak czy owak oba dania są warte polecania bo zawsze smakują wspaniale;-) Do przygotowania sincronizadas użyliśmy salsy cruda, która wcześniej świetnie sprawdziła się jako dodatek do boliwijskiej sałatki z kurczaka. Przepis pochodzi z książki Marleny Spieler "What's Cooking: Mexican". Przy okazji polecamy quesadillas: z oliwkami, z chorizo i ziemniakami, z kurczakiem, ze szpinakiem i kozim serem. Meksyk: SincronizadasSKŁADNIKI: olej do natłuszczenia patelni, ok. 10 tortilli ze zwykłej mąki, ok. pół kilograma startego sera, 225 g gotowanej szynki pokrojonej w kostkę, ulubiony rodzaj salsy - u nas salsa cruda, do podania kwaśna śmietana z ziołami.SPOSÓB WYKONANIA: Lekko natłuścić teflonową patelnię. Położyć na niej jedną tortillę, nałożyć warstwę szynki i sera. Drugą tortillę posmarować salsą i położyć ją posmarowaną stroną na warstwę sera i szynki na tortilli leżącej na patelni. Smażyć do zrumienienia z obu stron. Podawać pokrojone w kliny z kwaśną śmietaną posypaną ziołami. 