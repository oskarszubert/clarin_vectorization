To zdecydowanie hit tych Świąt! Jajka, boczek, smażone ziemniaki i pieczarki oraz żółty ser czyli wspaniała mieszanka swojskich smaków. Gorąco polecamy!! Przepis pochodzi z książki Hanny Szymanderskiej "Jaja w roli głównej" i jest naszą dziewiątą propozycją przygotowaną w ramach Kuchni Wielkanocnej 2010. SKŁADNIKI: 4 jajka, 3 łyżki startego ementalera - starliśmy ok. 20 dag, 2 plastry bekonu - posiekaliśmy 6 cienkich plasterków, 4 duże pieczarki - daliśmy ok. 30 dag, 2 ziemniaki ugotowane w mundurkach - ugotowaliśmy ok. 5 średnich ziemniaków, 4 łyżki śmietanki, starta gałka muszkatołowa, sól, pieprz.SPOSÓB WYKONANIA: Na gorącej patelni zrumienić pokrojony w cienkie plasterki boczek, wyjąć go łyżką cedzakową, a na wytopionym tłuszczu podsmażyć obrane i pokrojone w plastry ziemniaki. Zrumienione plastry wyjąć na talerz, a na patelni stopić łyżkę masła i usmażyć pokrojone pieczarki. Cztery kokilki posmarować masłem, każdą wyłożyć pieczarkami, plasterkami ziemniaka i paseczkami bekonu, posypać połową żółtego sera. Zalać śmietaną ubitą z solą i gałką muszkatołową. Do każdej kokilki wbić po jajku, posypać pozostałym serem, solą i pieprzem. Kokilki ustawić w żaroodpornej formie wypełnionej wodą, wstawić do nagrzanego piekarnika i zapiec 10 - 12 minut. Gdy białka się zetną danie jest gotowe. 