Doskonale zdawaliśmy sobie sprawę, że nie damy rady w tym roku przygotować tortu z okazji moich urodzin. "Przyblokował" nas nieco wyjazd do Łodzi, a poza tym okres przedświąteczny nie za bardzo sprzyja celebrowaniu urodzin w większym gronie. Pisałem tutaj kiedyś, że jedną z moich ulubionych potraw jest tatar i że jest to dla mnie danie szczególne, które przygotowuję tylko na specjalne okazje. Dlatego też postanowiłem, że w tym roku moim "tortem urodzinowym" będzie stek tatarski, który przygotowałem według przepisu pochodzącego ze strony GourmetTraveller.Com.Zdecydowanie jest to najlepszy tatar jaki w życiu jadłem! Mięso jest świetnie doprawione, a dodatki w postaci kremu chrzanowego i frytek pasują idealnie!! Polecam!!;-)  SKŁADNIKI: Stek tatarski: 200 g posiekanej wołowiny na tatar, 3 posiekane korniszony, 6 posiekanych cebulek koktajlowych, 3 łyżeczki posiekanych kaparów, 1 łyżka posiekanego szczypiorku, 1/4 szklanki posiekanej natki pietruszki, 1 żółtko, 1 łyżka musztardy Dijon, kropla lub do smaku sosu Tabasco, Worcestershire lub koniaku, 3 łyżeczki sosu pomidorowego. Krem chrzanowy: 200 g creme fraîche, 50 g startego chrzanu, 2 łyżeczki octu winnego, 1 łyżeczka musztardy Dijon, sól do smaku. Frytki: 1 duży ziemniak (ok. 200g), olej do głębokiego smażeniaSPOSÓB WYKONANIA: Przygotować krem chrzanowy, mieszając w dużej misce wszystkie jego składniki. Dosolić do smaku, schłodzić w lodówce. W innej misce wymieszać wszystkie składniki steku tatarskiego. Przygotować frytki: ziemniak pokroić w paski wielkości frytek, blanszować we wrzątku przez 2 minuty. Wyjąć, osuszyć na papierowym ręczniku. Rozgrzać olej w głębokiej patelni do 180 stopni C. Wrzucić ziemniaki, smażyć 2 - 3 minuty na złoty kolor. Wyjąć, posolić do smaku. Na talerz wyłożyć porcję steku tatarskiego, formując w okrągły kształt o średnicy 8 cm. Na środku zrobić wgłębienie, do którego łyżką nałożyć porcję kremu chrzanowego. Obok ułożyć frytki. Podawać. 