Mamy dziś małą rocznicę. Dokładnie rok temu zaczęliśmy fotografować to co jemy, a efekty naszych dokonań umieszczać w sieci. Pamiętam, że pierwszym przepisem były Polędwiczki wieprzowe z papryką i cytryną wg pomysłu Pascala.  Dzisiaj na śniadanie potrawa o mniej zachęcającej nazwie, ale za to bardzo smaczna i zajadaliśmy się nią już po raz któryś. W tym zestawie dużą rolę odgrywa sos, a przede wszystkim ogórek kiszony, który świetnie się komponuje z całością i nadaje daniu kwaskowaty smak. Źródła przepisu Wam nie podam, bo nie pamiętam: tak stary jest ten przepis;-)    SKŁADNIKI: 6 kromek czerstwego pieczywa, 250 g kiełbasy lub innej wędliny, 2 jajka, duża cebula, 1/3 szklanki mleka, 150 g żółtego sera, papryka, majeranek, tłuszcz do smażenia, sól, pieprz Sos: łyżka majonezu, 2 łyżki keczupu, ogórek kiszony    SPOSÓB WYKONANIA: Chleb pokroić w małą kostkę i smażyć na patelni, aż się zrumieni. W tym czasie pokroić cebulę i kiełbasę. Chleb przełożyć na talerz, a na tłuszczu na patelni usmażyć kiełbasę i cebulę. Gdy się zrumienią dodać grzanki i chwilę smażyć razem. Następnie zalać mlekiem wymieszanym z jajkami, posypać majerankiem i papryką - przyprawić do smaku. Posypać potrawę startym serem, przykryć patelnię i smażyć 5-7 minut. Gotowe danie polać sosem przygotowanym z ogórka startego na tarce o niedużych oczkach, keczupu i majonezu. 