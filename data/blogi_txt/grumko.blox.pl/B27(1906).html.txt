Absolutnie doskonały deser!! Zdecydowanie najsmaczniejszy sos malinowy jaki w życiu jedliśmy!! Gorąco polecamy!! Przepis pochodzi z książki pt. "Smaki Francji" Wydawnictwa Parragon i jest naszą drugą propozycją przygotowaną w ramach trzeciej już edycji zabawy Morelkowo - Brzoskwiniowo, którą zorganizowała Karolina. SKŁADNIKI: 450g świeżych malin, drobno otarta skórka z 1 pomarańczy, 2 łyżki świeżo wyciśniętego soku z pomarańczy, 2 łyżki Grand Marnier, Cointreau lub innego likieru pomarańczowego, 2 - 3 łyżki cukru, 6 dojrzałych świeżych brzoskwiń, lody waniliowe i biszkopty (opcjonalnie) do podania.SPOSÓB WYKONANIA: Maliny zetrzeć na puree w robocie kuchennym lub blenderze. Przetrzeć do miski przez sito z tworzywa sztucznego, aby usunąć pestki. Domieszać skórkę z pomarańczy, sok i likier. Dodać cukru do smaku. Mieszać aż cukier się rozpuści. Przykryć i schłodzić w lodówce do czasu wykorzystania. Na ostrym ogniu zagotować duży garnek wody. Dodać brzoskwinie po jednej sztuce. Zostawić 10 - 20 sekund i wyjąć łyżką cedzakową. Kiedy owoce ostygną na tyle, że będzie je można wziąć do ręki, obrać ze skórki, przekroić na połowę i usunąć pestki. Przekroić połówki brzoskwiń jeszcze raz na pól. Domieszać do przecieru z malin. Przykryć i schłodzić w lodówce do chwili wykorzystania. Przed podaniem nałożyć do osobnych pucharków po dwie łyżki lodów. Umieścić brzoskwinie i polać przecierem malinowym. Podawać z biszkoptami. 