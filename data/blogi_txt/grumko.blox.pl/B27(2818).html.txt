Z lipcowych propozycji, które pojawiły się w serwisie groupon.pl nasze zainteresowanie wzbudziła uczta teppanyaki zaproponowana przez restaurację    Kaya Sushi   Teppanyaki w Tychach.      Do tej pory tylko na filmach widywaliśmy jak w orientalnych restauracjach kucharze przygotowywali dania na oczach klienta, a robili to smażąc różnego rodzaju produkty na dużych metalowych stołach.      Szybko zdecydowaliśmy, że i my chętnie sprawdzimy jak smakują dania przygotowane i zaserwowane w - co by nie powiedzieć - bardzo widowiskowy sposób. Miejsca przy stole teppanyaki mieliśmy zarezerwowane na godzinę 13, a że pogoda dopisała, to do Tych przyjechaliśmy półtorej godziny wcześniej z zamiarem spaceru nad Jeziorem Paprocańskim. Jak się okazało, nie tylko my wpadliśmy na podobny pomysł i po raz pierwszy mieliśmy problem z zaparkowaniem samochodu w okolicach jeziora. Gdy już nam się to w końcu udało, to przeraził nas ogrom ludzi, którzy w upalne przedpołudnie szukali ochłody nad wodą. Szybko zrezygnowaliśmy ze spaceru, a że udało nam się znaleźć zacienioną ławkę, to kolejne kilkadziesiąt minut spędziliśmy siedząc i gapiąc się na plażowiczów i nie tylko. Restauracja Kaya Sushi   Teppanyaki mieści się na pierwszym piętrze Hotelu Tychy, który znajduje się w samym centrum Tych. Już od drzwi powitała nas miła kelnerka, która zaprowadziła nas do stołu teppanyaki, a że na jej pytanie o to czy byliśmy już tutaj wcześniej odpowiedzieliśmy przecząco, to w kilku zdaniach opowiedziała nam jak będzie wyglądała degustacja. Na początek pan kucharz zaserwuje nam przegląd smakołyków z karty, a później będziemy mogli sobie dodatkowo zamawiać to na co mamy ochotę. Generalnie jest kilka opcji. Oczywiście można zamawiać dania z karty, ale dużo lepszym i tańszym rozwiązaniem są zestawy: „Jesz i pijesz ile chcesz”, „Jesz ile chcesz” oraz „Kaya”   na który składa się makrela, łosoś, krewetka, małża nowozelandzka, kurczak,   karczek z cebulą, kapusta z boczkiem, ryż z warzywami, deser. Limit czasu dla   osób korzystających z ofert wynosi 150 minut.   Nasz groupon obejmował opcję „Jesz ile chcesz”, a więc za napoje musieliśmy zapłacić osobno.      Po kilku minutach oczekiwania pojawił się uśmiechnięty kucharz, który przywiózł ze sobą na wózku produkty oraz sprzęt niezbędny do gotowania.      Kilka minut zajęło nagrzanie płyty, a zaraz potem wylądowały na niej jajka, które jak się później okazało były składnikiem ryżu z warzywami.     Od samego początku byliśmy pod wrażeniem umiejętności kucharza, który w perfekcyjny sposób posługiwał się dwoma metalowymi łopatkami.      Służyły mu one nie tylko do krojenia, obracania składników ale nawet do przenoszenia kawałków roztopionego masła.      Było widać, że gotowanie sprawia panu naprawdę dużą frajdę, a dzięki temu i my czuliśmy się jakoś tak jeszcze bardziej na luzie.    Było tak sympatycznie, że nawet nie zauważyliśmy jak minęło ponad 60 minut, a w tym czasie mieliśmy przyjemność zjeść kilkanaście różnych dań mięsnych, rybnych oraz tych z warzywami.    Kiedy zapytano nas czy mamy jeszcze na coś ochotę, to zgodnie odpowiedzieliśmy, że nie, bo wystarczająco objedliśmy się tym co zaoferowano do tej pory i zostało nam już tylko miejsce na deser czyli płonące banany z lodami.     Spektakularne przygotowanie deseru było przysłowiową "kropką nad i" całej uczty. Więcej o naszych wypadach, wakacjach itp. na stronie: Podróże Ireny i Andrzeja 