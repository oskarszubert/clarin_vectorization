Wczorajsze przepisy pochodziły z północnej czyli tureckiej części wyspy, więc dziś dla odmiany danie z południa, które lubią Grecy i to nie tylko Ci cypryjscy;-) Z zupą cytrynową jakoś do tej pory nie było nam po drodze. Przymierzaliśmy się do niej już kilka razy, ale ostatecznie przegrywała ona konkurencję z jakimś innym smakowitym przepisem. W końcu się udało i jesteśmy pod wielkim wrażeniem. Ugotowanie zupy  jest banalnie proste, a efekt niesamowity! Przy okazji jest to nieźle orzeźwiająca propozycja w ramach Letniego Festiwalu Zupy. Przepis pochodzi z tej strony.   SKŁADNIKI: Połówka średniej wielkości kurczaka, 1 szklanka ryżu, 3 jajka, 3 cytryny.SPOSÓB WYKONANIA: Kurczaka umieścić w garnku. Zalać wodą i gotować. Kiedy kurczak będzie na wpół miękki dodać ryż i dalej gotować. Kiedy zupa będzie prawie gotowa wyjąć kurczaka, obrać z kości i podzielić na małe kawałki. Włożyć do zupy i chwilę pogotować dalej. Zostawić do ostygnięcia. Jajka ubić wraz z sokiem cytrynowym i małą ilością rosołu z kurczaka. Wlać do garnka z zupą i mocno podgrzać. Nie zagotowywać. 