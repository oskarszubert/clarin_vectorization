Z tym przepisem mieliśmy problem. Z podanych składników, nie chciało nam się wyrabiać elastyczne ciasto, więc ratowaliśmy się dodatkiem większej ilości wody i oleju. Kiedy już uporaliśmy się z ciastem, to okazało się, że jest problem z uformowaniem sakiewek. Dziesięciocentymetrowe okręgi są zdecydowanie za małe, aby zrobić z nich coś sensownego i dlatego formowałem je w takie miseczki, jak na załączonym obrazku. Do głębokiego smażenia już się wtedy specjalnie nie nadawały, więc wstawiliśmy je do piekarnika i zapiekliśmy. Smakowały ekstra!! Jeśli nie chce Wam się bawić z ciastem, to polecamy samą masę serową, która jest przepyszna!! Przepis pochodzi z książki "Banany w rytmie samby: Kuchnia brazylijska".   Brazylia: Sakieweczki z serem - Trouxinhas de Quelio SKŁADNIKI: Ciasto: 20 dag mąki, 2 łyżki oleju, 2 łyżki gorącej wody, sól. Nadzienie: łyżka posiekanej natki pietruszki, 2 czuszki, pęczek szczypiorku, 15 dag owczego sera, 2 żółtka, sól, pieprz. SPOSÓB WYKONANIA: Mąkę wymieszać z solą, dolewać powoli olej i gorącą wodę ubijając trzepaczką lub mikserem; wyrobić. Kulę ciasta włożyć do woreczka foliowego i odłożyć. Odłożyć część szczypiorku, resztę posiekać. Posiekany szczypiorek, natkę, ser, żółtka i czuszkę utrzeć mikserem; doprawić solą i pieprzem. Ciasto rozwałkować wyciąć krążki o średnicy 10 cm. Nakładać nadzienie i uformować sakieweczki dobrze ściskając pośrodku. Smażyć w głębokim oleju, aż będą złociste. Osączyć na bibule. Każdą sakieweczkę przewiązać długim szczypiorkiem, zanurzonym przedtem w gorącej wodzie. 