Kluski na parze znane są na Śląsku również pod nazwą buchty. Mimo, że Irena jest ich wielką miłośniczką to jadamy je bardzo rzadko i to najczęściej poza naszym domem. Kilka dni temu zdecydowaliśmy, że przygotujemy bryję, a że podaje się ją z kluskami to Irena od razu zaproponowała buchty;-) Całkiem łatwo się je przygotowuje, a już bardziej stresujące było ich gotowanie. Tym bardziej jak się nie ma miski dopasowanej do obwodu garnka;-) Przepis pochodzi ze strony ugotuj.to. SKŁADNIKI: ok. 0.5 kg mąki pszennej, szklanka mleka, 2 jajka, 3 łyżki masła stopionego, 3 dag drożdży, sól i cukier    SPOSÓB WYKONANIA: Z mleka, drożdży, niewielkiej ilości mąki i odrobiny cukru sporządzić rozczyn, który powinien mieć konsystencję gęstej śmietany. Ustawić w ciepłym miejscu do wyrośnięcia. Do miski wsypać mąkę, wbić jaja i wlać rozczyn. Ciasto na kluski wyrabiać ręką tak długo, aż będzie odrywać się od brzegów miski. Wówczas dodać stopione i ostudzone masło, szczyptę soli i dalej wyrabiać. Następnie miskę nakryć ściereczką i ustawić w ciepłym miejscu do wyrośnięcia. Gdy ciasto podwoi swoją objętość, formować okrągłe kluski wielkości pączków i układać na stolnicy posypanej mąką. Gdy kluski zaczną rosnąć, gotujemy je na parze. Szeroki garnek z wrzącą wodą nakrywamy płócienną ściereczką i obwiązujemy sznurkiem wokół brzegu. Na ściereczce układamy kluski partiami i nakrywamy miską dopasowaną do obwodu garnka. Gotujemy ok. 10 min, aż będą puszyste. Kluski podajemy na gorąco z sosem jagodowym lub innym owocowym, stopionym masłem i cynamonem albo z pieczenią i sosem. 