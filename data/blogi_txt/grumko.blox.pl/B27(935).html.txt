Witajcie;-) Miło otworzyć po dwudniowej przerwie bloxera i przygotować kolejną notkę;-) Myślałem, że podobnie jak w przypadku moich poprzednich tego typu wyjazdów przywiozę i tym razem sporo przyjemnych wrażeń kulinarnych, ale tak się jednak nie stało. Nie chodzi mi tu o jakieś specjalne fajerwerki, ale tylko o to, że jeżeli np. zupę nazywa się rosołem to wypadałoby jeszcze, żeby smakowała ona jak rosół. Mimo wszystko były jednak dwa małe bardzo pozytywne doznania, o których warto wspomnieć. Pierwsze z nich to wspaniały wędzony łosoś, który podawany był w postaci grubych plastrów, nie ociekających oliwą i co najważniejsze tylko lekko słonych. Przepyszny!. Drugi pozytywny akcent to miód pitny. Moje wspomnienia z tym trunkiem sięgają czasów pierwszych nastoletnich alkoholowych eksperymentów i z perspektywy czasu muszę przyznać, że wtedy trunek o tej nazwie miał o wiele więcej wspólnego ze związkiem chemicznym o nazwie siarczan niż miodem pitnym;-) Fajnie było po latach spróbować porządnego miodu pitnego i obiecałem sobie, ze przy najbliższej okazji powrócę do tego trunku, ale już z Ireną;-)Wracając do meritum bloga, to jak pewnie już zauważyliście, wjechaliśmy wczoraj z Widelcem do Mołdawii. Kiedy kilka tygodni temu po raz pierwszy przeglądałem receptury związane z tym krajem moim pierwszym spostrzeżeniem była spora ilość używanych do gotowania warzyw oraz częste wykorzystanie sera feta. Tak się składa, że akurat dzisiejszy przepis tej obserwacji nie potwierdza, ale obiecuję, że w następnych dniach tak właśnie będzie;-) Co do pasty, to sami nigdy byśmy nie wpadli aby połączyć ze sobą fasolę i rodzynki, a dzięki temu przepisowi pochodzącemu z travelforum mieliśmy okazję poznać nową ciekawą kompozycję smakową.    SKŁADNIKI: 25 dag moczonej przez noc fasoli Jaś, pól szklanki rodzynek, 4 ząbki czosnku, 2 łyżki oliwy z oliwek, sól, pieprz, kminek.SPOSÓB WYKONANIA: Fasolę gotować do miękkości w tej samej wodzie, w której była moczona przez ok. 12 godzin. Gotowanie potrwa ok. godziny. Następnie odsączyć i wystudzić. Rodzynki zalać wrzątkiem. Czosnek obrać i przecisnąć przez praskę. Fasolę zmiksować z odsączonymi rodzynkami, czosnkiem i oliwą oraz przyprawami. Gotową masę oziębić w lodówce. Udekorować natką pietruszki. 