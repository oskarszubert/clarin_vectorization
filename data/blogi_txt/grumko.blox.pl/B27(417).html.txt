Ostatnio było kilka hiszpańskich przepisów, więc dla odmiany będą teraz dwa greckie;-) Na początek taki oto łatwy w przygotowaniu kurczak. Bardzo pozytywnie zaskoczył nas mocno aromatyczny sos, który de facto składa się tylko z jogurtu oraz orzechów i potwierdza tym samym zasadę, że proste jest genialne. Przepis pochodzi z książki "Smaki Grecji" wydawnictwa Parragon. SKŁADNIKI: 4 - 8 porcji kurczaka bez skóry, pół cytryny pokrajanej na cząstki, 3 łyżki oliwy, 150 ml białego wytrawnego wina, 300 ml rosołu, 1 liść laurowy, sól, pieprz, 100 g łuskanych orzechów włoskich, 2 ząbki czosnku, 150 ml greckiego jogurtu, posiekana natka pietruszki do przybrania.    SPOSÓB WYKONANIA: Kawałki kurczaka nasmarować cytryną. Na dużej patelni rozgrzać oliwę. Wrzucić kurczaka i szybko zrumienić ze wszystkich stron. Wlać na patelnię wino, doprowadzić do wrzenia. Dodać rosół, liść laurowy, sól i pieprz. Dusić na małym ogniu ok. 20 minut, kilka razy obracając kurczaka aż będzie miękki. W międzyczasie orzechy włoskie zmiksować w robocie kuchennym na dość gładkie puree. Gdy kurczak jest gotowy, przenieść go na półmisek i trzymać w cieple. Masę orzechową wymieszać z jogurtem na patelni na której smażył się kurczak i ostrożnie podgrzewać 5 minut, żeby sos się zagasił. Nie dopuścić do zagotowania, gdyż sos się zważy. Przyprawić solą i pieprzem. Polać kurczaka sosem orzechowym i podawać gorący, przybrany posiekaną natką pietruszki. 