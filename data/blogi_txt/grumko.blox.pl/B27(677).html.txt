To drugie empanady, które do tej pory zrobiliśmy. Poprzednie bardzo nam smakowały, a te - trzeba to uczciwie powiedzieć;-) - są jeszcze lepsze!! Użyliśmy ciasta francuskiego o wadze 250 g i kółkiem o średnicy 10 cm. wykroiliśmy 10 kawałków. Poza tym została nam połowa farszu, którą prawdopodobnie wykorzystamy jako nadzienie do zapiekanych papryk. Gotowe empanady jedliśmy z zielonymi i czarnymi oliwkami oraz posiekaną papryczką chilli i marynowanymi jalapeno.  Przepis pochodzi z książki "Kuchnia meksykańska" Wydawnictwa Parragon.   SKŁADNIKI: 350 g ciasta francuskiego, zwykła mąka do posypywania, 1 porcja pikantnego nadzienia wołowego, 1 żółtko roztrzepane z 1-2 łyżkami wody. Do podania zielone oliwki, mieszane papryczki chili.   SPOSÓB WYKONANIA: Ciasto francuskie rozwałkować cienko na lekko posypanej mąką stolnicy. Wyciąć z ciasta 8 krążków o średnicy 15 cm. Nałożyć 1-2 łyżki nadzienia na środek krążka. Posmarować brzeg ciasta roztrzepanym jajkiem, złożyć na pół i docisnąć brzegi aby się skleiły. Sklejony brzeg ponownie docisnąć mocno widelcem. Nakłuć wierzch empanady, położyć na blachę. Posmarować roztrzepanym jajkiem. Tak samo postąpić z pozostałymi krążkami ciasta i resztą nadzienia. Piec empanady w piekarniku rozgrzanym uprzednio do 190 stopni przez 15-20 minut, do momentu, gdy się zrumienią na zewnątrz. Podawać od razu, prosto z piekarnika razem z mieszanką oliwek i chili.    Farsz: SKŁADNIKI: pół kilograma mielonej wołowiny, 1 cebula drobno posiekana, 2-3 ząbki czosnku drobno posiekane, 50 ml wytrawnego lub słodkiego sherry, szczypta mielonego cynamonu, szczypta mielonego kuminu, szczypta mielonych goździków, 400 g posiekanych pomidorów, 1 - 2 łyżeczki cukru, 1 łyżka octu, 3 łyżki posiekanej świeżej kolendry, 2-3 łyżki prażonych migdałów grubo posiekanych, sól, pieprz.    SPOSÓB WYKONANIA: Przyrumienić mięso na patelni z grubym dnem na średnim ogniu. Wylać nadmiar tłuszczu, następnie dodać czosnek i sherry. Smażyć aż płyn prawie odparuje. Doprawić solą i pieprzem, cynamonem, kuminem, goździkami, dodać pomidory, cukier i ocet. Gotować na średnim ogniu do chwili, gdy pomidory odparują i powstanie gęsty, pełen smaku sos. Dodać posiekaną świeżą kolendrę i migdały. 