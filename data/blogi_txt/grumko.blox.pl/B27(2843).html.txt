Kilkanaście minut temu telewizja Polsat wyemitowała 186-ty odcinek programu kulinarnego „Ewa gotuje”. Odcinek poświęcony rozpoczynającemu się sezonowi grillowemu powstał min. w oparciu o przepisy pochodzące z „Kuchni Ireny i Andrzeja”, a gościem w kuchni Ewy Wachowicz była Irena. Link do relacji z naszych wakacji w Indochinach, o których wspomniano podczas rozmowy znajduje się tutaj.Poniżej dla przypomnienia podajemy przepisy przygotowane w programie: Hamburgery śródziemnomorskieSKŁADNIKI: 500 g dobrej jakości mielonego mięsa, 8 suszonych pomidorów w oliwie drobno posiekanych, 2 drobno posiekane ząbki czosnku, 2 łyżki startego parmezanu, 2 łyżki orzeszków piniowych, uprażonych i posiekanych, 2 łyżki posiekanej bazyli, 2 łyżki posiekanej natki pietruszki, sól, czarny pieprz, cząstki cytryny do podania. SPOSÓB WYKONANIA: Wymieszać mięso z pozostałymi składnikami za wyjątkiem cytryny. Uformować 4 burgery i smażyć je po 5 - 6 minut z każdej strony. Burgery podawać z sałatką przybrane kawałkami cytryny.  Rrukola z grzankamiSKŁADNIKI: 3 pęczki rukoli, 10 suszonych pomidorów w oliwie, 2 kromki pieczywa tostowego, ząbek czosnku, 2 łyżki kaparów, 2 łyżki prażonych orzeszków pinii, 2 łyżki octu balsamicznego, 1/2 łyżeczki cukru, 6 łyżek oliwy z zalewy suszonych pomidorów, 2 łyżki tartego parmezanu, sól, pieprz. SPOSÓB WYKONANIA: Rukolę opłukać, osuszyć, odciąć twarde końce liści, porwać na kawałki. Pomidory osączyć z zalewy, pokroić w paski. Z pieczywa tostowego odkroić skórkę, kromki pokroić w kostkę. Czosnek wycisnąć, wymieszać z oliwą. 2 łyżki oliwy rozgrzać na patelni, wsypać kostki pieczywa, podsmażyć, osączyć. Ocet balsamiczny utrzeć ze szczyptą soli, pieprzu i cukrem, wymieszać z resztą oliwy. Rukolę, pomidory, grzanki, kapary, orzeszki wymieszać, polać sosem, posypać parmezanem.  Majonez cytrusowy SKŁADNIKI: 1 szklanka majonezu, 35 g musztardy Dijon, 4 krople sosu tabasco, skórka z połowy pomarańczy, skórka z połowy cytryny, skórka z połowy limonki, sól i pieprz. SPOSÓB WYKONANIA: Wymieszać majonez z musztardą. Dodać pozostałe składniki. Dobrze schłodzić w lodówce.  Propozycja udziału w programie Ewy dotarła do nas w pierwszej połowie marca za pośrednictwem sympatycznej Pani Ani. Termin nagrania wyznaczony został na godziny popołudniowe w piątek 22 marca. Ponieważ zwykle podczas tego typu wyjazdów staramy znaleźć trochę „czasu dla nas”, to do Krakowa dotarliśmy już kilka minut po godzinie ósmej rano. Będąc tym razem w Krakowie chcieliśmy obejrzeć udostępnioną - wtedy dopiero od kilku dni - wystawę „The Human Body Exhibition”. Z Regionalnego Dworca Autobusowego dotarliśmy na ulicę Lubicz, skąd tramwajem podjechaliśmy na Zabłocie, gdzie na terenie Klubu Fabryka zorganizowana jest wystawa. Byliśmy pierwszymi zwiedzającymi, dzięki czemu mogliśmy spokojnie zwiedzać kolejne sale i z zainteresowaniem słuchać informacji na tematy związane z anatomią człowieka, które przekazywali krakowscy studenci medycyny. Wystawa jest podzielona na dziewięć galerii, a każda z nich opisuje jeden układ w organizmie człowieka. Poznajemy powiązania między układami, uświadamiając sobie złożoność naszych organizmów. Zwiedzanie wystawy zajęło nam dwie godziny, a wyszliśmy stamtąd pełni podziwu dla złożoności i swoistej doskonałości organizmu ludzkiego.    Po zwiedzeniu wystawy wróciliśmy tramwajem do centrum skąd autobusem dotarliśmy na osiedle, na którym mieszka Ewa. Przywitaliśmy się z Panią Anią i mile sobie gawędząc czekaliśmy na rejestrację „naszego” odcinka. Przy okazji mieliśmy okazję przyjrzeć się pracy ekipy telewizyjnej. Nagranie przebiegło bardzo sprawnie. Później był wspólny obiad z ekipą, która realizuje program, wspólne zdjęcia z Ewą, podpisywanie książek i już przed godziną 16 byliśmy znów w Centrum Krakowa.     Tradycyjnie poszliśmy odwiedzić Smoka Wawelskiego, a stamtąd mieliśmy już blisko do hotelu, którzy zarezerwowali nam producenci programu „Ewa gotuje”.Przez Most Grunwaldzki i wzdłuż ulicy Marii Konopnickiej dotarliśmy do hotelu „Hilton Garden Inn”.Myśleliśmy o wieczornym spacerze po krakowskim rynku, ale kiedy odświeżyliśmy się, to dało znać o sobie zmęczenie, więc resztę dnia spędziliśmy w hotelowym pokoju.  Rano po śniadaniu spakowaliśmy nasze rzeczy i ruszyliśmy w kierunku Wawelu. Pogoda była zdecydowanie lepsza niż w piątek, więc mogliśmy się cieszyć urokami „zimo – wiosny” w Krakowie.    Nie odmówiliśmy sobie przyjemności odwiedzenia naszych ulubionych miejsc, zatem deptakiem nad Wisłą udaliśmy się w kierunku Wawelu, dalej oczywiście Smok i Planty, przepięknie ośnieżone i połyskujące porannym w słońcu. Spacerem dotarliśmy do Rynku gdzie trafiliśmy na Targ Wielkanocny.   Zbudowano tu drewniane stoiska, gdzie można nabyć różnorodne artykuły świąteczne, jak stroiki, koszyki, palmy, świeczki, pisanki, czy obrusy świąteczne. Był też spory wybór wyrobów wędliniarskich, a punkty małej gastronomii oferowały kuchnię staropolską, pierogi, oscypki, orzechy prażone w karmelu, owoce w czekoladzie i marcepanie czy tradycyjne pierniki.    Zakupiliśmy kilka pamiątek, a stamtąd podjadając obwarzanki krakowskie dotarliśmy w okolice Dworca PKP i Galerii Krakowskiej. Do Katowic wróciliśmy tak jak przyjechaliśmy czyli busikiem. 