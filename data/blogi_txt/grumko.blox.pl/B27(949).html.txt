Pomysł na przygotowanie tego likieru powstał podczas naszej rowerowej wyprawy na biesiadę śląską w centrum M1. Kiedy dotarliśmy na miejsce chciało nam się pić, a to całkiem naturalnie wywołało w nas dyskusje na temat napojów zarówno bezalkoholowych jak i tych z zawartością procentów;-) Generalnie doszliśmy do wniosku, że dawno nie przygotowaliśmy żadnych trunków domowym sposobem. Po powrocie do domu znalazłem przepis na ten likier, a następnego dnia zakupiliśmy potrzebne składniki. Dziś mijają dokładnie dwa tygodnie od tej chwili, a więc przyszedł czas na degustację;-) Robiliśmy z połowy ilości i wyszło nam ok. 800 ml bajeranckiego likieru;-) Przepis na Lichior de portocale pochodzi ze strony recipes.wikia.com. SKŁADNIKI: 1 litr wody, 500 g cukru, 0,5 l wódki, 1 łyżeczka karmelizowanej esencji cukrowej - pominęliśmy, na esencję: starta na tarce skórka z 4 pomarańczy, 0,25 l wódki SPOSÓB WYKONANIA: Startą skórkę z 4 pomarańczy włożyć do słoika. Dodać 0,25 l wódki i przykryć folią do żywności. Przechowywać w ciepłym miejscu przez dwa tygodnie. Powstanie esencja. Przygotować syrop z cukru i wody, kiedy jest gotowy dodać połowę przecedzonej wcześniej esencji i zdjąć z ognia. Wystudzić. Dodać pozostałą połowę odcedzonej esencji oraz 0,5 l wódki i karmelizowaną esencję cukrową. Najlepiej przecedzić całość przez papierowy filtr. Zabutelkować napój, przechowywać w chłodnym miejscu. 