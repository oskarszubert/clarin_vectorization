Do zrobienia tego dania zainspirowała mnie Kasia autorka bloga Dodaj i Wymieszaj. Skorzystałem jednak z przepisu pt. "Briam me patates kie kolokithia", który pochodzi z książki "Traditional Greek Cooking". Receptura podaje nieco inne proporcje warzyw, a i dodatkowo zakłada opcjonalnie użycie bakłażanów, które bardzo lubimy. Potrawa jest pyszna i ma mocno pomidorowo - czosnkowy posmak!! Serwowaliśmy ją z serem feta i dodatkowo posypaliśmy danie świeżą bazylią.           SKŁADNIKI: 1 kg ziemniaków, 1 kg kabaczków lub cukinii, pół kilograma pomidorów, 6 ząbków czosnku, filiżanka oliwy, sól i pieprz. Uwaga: połowę kabaczka lub cukinii można zastąpić bakłażanami.   SPOSÓB WYKONANIA: Warzywa myjemy i osuszamy. Kabaczki lub cukinie, ziemniaki i pomidory kroimy na plastry. Czosnek siekamy lub przeciskamy przez praskę. Warzywa i czosnek układamy warstwami w naczyniu żaroodpornym. Każdą warstwę skrapiamy oliwą. Całość podlewamy 2 filiżankami wody i zapiekamy w bardzo gorącym piekarniku około godziny do półtorej. Podajemy z serem feta lub oliwkami. 