To nasza ostatnia propozycja w zabawie pt. Jajka po prostu. Do jej przygotowania użyliśmy gotowego makaronu tagliatelle zwiniętego w gniazda. W związku z tym nie mieszaliśmy go po ugotowaniu z masłem, natką, keczupem i papryką, tylko z wymienionych przed chwilą składników oraz parmezanu zrobiliśmy pastę, którą smarowaliśmy gniazda, a następnie wbijaliśmy do nich jajka.  Smakowało całkiem nieźle, choć troszkę za bardzo spiekł się nam makaron. Przepis pochodzi z książki Hanny Szymanderskiej "Jaja w roli głównej".   SKŁADNIKI: 8 jaj, 40 dag makaronu, 4-5 łyżek keczupu, 4 łyżki masła, 10 dag tartego parmezanu, 2-3 łyżki posiekanej natki pietruszki, mielona papryka, sól.  SPOSÓB WYKONANIA: Ugotować makaron w osolonym wrzątku na półtwardo (al dente), odcedzić, dokładnie wymieszać z połową masła, natką pietruszki, keczupem i papryką. Żaroodporny półmisek wysmarować masłem, wyłożyć przygotowanym makaronem. Łyżką zrobić osiem wgłębień, w każde wbić po jaju, lekko posolić, posypać parmezanem i grudkami masła, wstawić do nagrzanego piekarnika, zapiekać ok. 20 min. Podawać z zieloną sałatą lub sezonowymi surówkami. 