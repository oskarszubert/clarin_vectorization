Czas pomału wyruszać do Chin, aby z mieszkańcami Państwa Środka zacząć kulinarne świętowanie ich Nowego Roku. Podróż jest jednak długa i po drodze czekają nas dwa międzylądowania: dziś pierwsze w Grecji;-)  Do wypróbowania inna wersja przepisu na grecki, czosnkowy sos skordalia. Poprzednim razem robiliśmy go z czosnku, ziemniaków, cytryny i oliwy. Przepis na taką wersję znajduje się tutaj. Tym razem jedliśmy go w wariancie chlebowo - migdałowym z rybą. Ktoś kto lubi czosnek na pewno będzie bardzo zadowolony;-) Przepis pochodzi z forum Wielkie Żarcie. SKŁADNIKI: 80 dag filetów z dorsza bez skóry, 6 ząbków czosnku, 100 ml oliwy z oliwek (do sosu), 1 bułka kajzerka, 3 żółtka, 1 białko, 8 dag migdałów, 200 ml oliwy z oliwek ( do smażenia), 2 łyżki mąki pszennej, mleko, sól, pieprz i ocet winny do smaku. SPOSÓB WYKONANIA: Filety umyć i osuszyć. Podzielić na porcje. Mąkę wymieszać z roztrzepanym białkiem, dodać wody tak aby powstało ciasto ( o konsystencji ciasta naleśnikowego). Posolić i popieprzyć. Na patelni rozgrzać oliwę. Rybę maczać w cieście i smażyć na oliwie na złoty kolor. Przygotować sos: Czosnek przecisnąć przez praskę. Bułkę kajzerkę pozbawić skórki. Miąższ namoczyć w mleku. Odcisnąć, dodać czosnek. Migdały sparzyć, obrać ze skórek i drobniutko posiekać. Wszystko dokładnie zmiksować. Posolić. Przełożyć do miski. Dodać żółtka. Ciągle ucierając dodawać małymi porcjami oliwę. Sosem polać usmażoną rybę. 