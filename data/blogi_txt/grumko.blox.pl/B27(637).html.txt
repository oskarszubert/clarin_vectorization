Przygotowaliśmy wczoraj na obiad klasyczny śląski zestaw czyli kluski, rolady i modrą kapustę. Jako, że przepis na kluski śląskie publikowaliśmy już wcześniej to tym razem sięgnęliśmy po przepis na kluski czarne, które określa się również mianem szare lub żelazne. Są smaczne, a poza tym w przeciwieństwie do klusek śląskich bardzo nam smakują odsmażane na drugi dzień. Przepis pochodzi z książki Wery Sztabowej "Krupnioki i moczka czyli gawędy o kuchni śląskiej".   SKŁADNIKI: 4 ugotowane w łupinach ziemniaki obrane i przepuszczone przez maszynkę, 5 dużych surowych ziemniaków, 3 łyżki mąki pszennej.    SPOSÓB WYKONANIA: Surowe ziemniaki utrzeć na tarce, odcisnąć z wody przez czystą szmatkę. Płyn odstawić, a gdy na dnie powstanie osad, zlać ostrożnie wodę, osad zaś dodać do masy. Połączyć ziemniaki gotowane z tartymi, dodać mąkę pszenną, wyrobić na jednolitą masę, formować okrągłe kluski i gotować w osolonej wodzie 7 minut. Gdy wypłyną na wierzch, potrzymać jeszcze chwilę na małym ogniu. 