Od samego początku czyli od czasu kiedy po raz pierwszy zobaczyłem ten przepis wiedziałem, że tego omletu nie da się zrolować;-) Omlet z 6 jajek usmażony na standardowej patelni wychodzi z założenia gruby, a poza tym dodatek parmezanu na pewno nie wpływa na to, że staje się on jakoś specjalnie giętki;-) Coś nie tak jest w tym przepisie, ale na szczęście nie zmienia to faktu, że omlet jest bardzo smaczny. Jak widzicie na załączonym obrazku zrobiłem go trochę inaczej. Na początku układałem warstwy zgodnie z instrukcją, a następnie omlet przeciąłem na pół i jedną z warstw posmarowałem resztą majonezu z dodatkami. Na to nałożyłem drugą połowę omletu z farszem i całość bardzo mocno obwinęliśmy folią aluminiową. Jako, że robiliśmy to wczoraj ok. 9 rano to omlet spędził w lodówce ponad 22 godziny i po tym czasie dał się bez większych problemów kroić na kawałki. Przepis na "Rotolone D'uovo" pochodzi z książki "Kuchnia włoska" Wydawnictwa Bellona. Przy okazji przypomniał mi się inny przepis z tej książki, a konkretnie na pyszny mus z tuńczyka, który tylko w założeniu był musem, bo w rzeczywistości miał dosyć luźną konsystencję;-) Przy okazji gorąco pozdrawiamy Majanę, która oprócz niedzielnych jajek również bardzo lubi Włochy;-)   SKŁADNIKI: 6 jaj, 1 łyżka stołowa mąki, 1 łyżka stołowa świeżo startego parmezanu, 2 łyżki stołowe mleka, szczypta soli, 2 łyżki stołowe masła, 75 ml majonezu, 1 łyżka stołowa musztardy, 6 drobno pokrojonych ogórków konserwowych, 3 i 1/2 szklanki (100 g) szynki w plastrach, 90 g mortadeli w jednym grubym plastrze, 8 pokrojonych rzodkiewek, 1 ogórek pokrojony w cienkie plasterki.  SPOSÓB WYKONANIA: Zmiksuj jajka z mąka, parmezanem, mlekiem i solą. Na patelni roztop masło i wlej masę jajeczną. Smaż na jednej stronie do złotego koloru, po czym przewróć na druga stronę. Osącz na papierowym ręczniku i odstaw do ostygnięcia. Przygotuj majonez i wymieszaj do z musztardą i ogórkami konserwowymi. Przykryj omlet szynką i posmaruj majonezem, połóż plaster mortadeli i zwiń go uważając, żeby nie pękł. Całość zawiń w folię aluminiową i włóż do lodówki na co najmniej 4 godziny. Tuż przed podaniem pokrój go w plastry i ułóż go na półmisku. Udekoruj rzodkiewkami i świeżym ogórkiem. 