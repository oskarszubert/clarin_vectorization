A oto pierniczki, które upiekliśmy w tym roku z okazji Świąt. Tak bardzo nam zasmakowały, że od soboty podjadaliśmy je na tyle często aby ostatecznie do dziś dotrwały tylko te które powiesiliśmy na choince;-) Przepis pochodzi z książki z serii Lubię gotować pt. "Ciasta na Święta".Korzystając z okazji życzymy Wam Jak Najbardziej Sympatycznych Świąt!!Irena i Andrzej Serduszka piernikowe SKŁADNIKI: 1 kg mąki pszennej, 45 dag miodu, 25 dag cukru, 10 dag masła, 3 łyżki posiekanej skórki pomarańczowej smażonej w cukrze, 2 jajka, pół łyżeczki zmielonych goździków, 1 łyżeczka mielonego cynamonu, 6 łyżeczek proszku do pieczenia, szczypta soli. Do przygotowania blachy: 2 łyżki margaryny lub papier do pieczenia. Polewa: 2 czekolady deserowe (20 dag). SPOSÓB WYKONANIA: Przygotować ciasto: w garnku połączyć miód z cukrem i masłem, podgrzewać na małym ogniu, stale mieszając, aż powstanie jednolita masa. Zdjąć z ognia i mieszając schłodzić. Mąkę połączyć z proszkiem do pieczenia. Jajka wymieszać z solą i skórką pomarańczową. Do masy miodowej dodać cynamon, goździki, mąkę i jajka. Stolnicę wysypać mąką. Z przygotowanych składników zagnieść gładkie ciasto i rozwałkować je na placek o grubości 1 cm. Wycinać foremką serduszka, układać na blasze i piec 15 minut w piekarniku nagrzanym do temperatury 200 C. Przygotować polewę: czekoladę roztopić w garnuszku wstawionym do naczynia z gorącą wodą. Każde serduszko zanurzać do polowy w płynnej czekoladzie i odkładać do zastygnięcia. 