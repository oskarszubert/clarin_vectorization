Deser bardzo szybki i łatwy do przygotowania. Orzechów użyłem chyba więcej niż 10 dag, bo tak na oko zmieszałem ze sobą fistaszki, orzechy włoskie i laskowe. Wyczytałem w necie, że nazwa "parfait" oznacza mrożony deser w wysokim kielichu złożony z warstw owoców, syropu, lodów i bitej śmietany, a więc nijak ma się do tego przepisu. Nie przeszkadzało nam to jednak w zajadaniu, bo otrzymana masa serowo - orzechowa jest przepyszna!! Oryginalna receptura jest autorstwa Pascala Brodnickiego i pochodzi z serwisu kuchnia.gazeta.pl. SKŁADNIKI: 25 dag mascarpone, 10 dag cukru pudru, 10 dag prażonych posiekanych orzechów, 2 jajka, 16 biszkoptów    SPOSÓB WYKONANIA: Utrzyj żółtka z cukrem pudrem. Dodaj mascarpone. Białka ubij na sztywną pianę, ostrożnie połącz z masą. Dodaj orzechy, przełóż do miseczek. Włóż przynajmniej na godzinę do zamrażalnika. Podawaj z biszkoptami. 