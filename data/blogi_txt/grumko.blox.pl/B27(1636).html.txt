Wczoraj zachwycaliśmy się zapiekanką z ryby i ziemniaków, a dziś proponujemy Wam kolejny świetny przepis, tym razem na kurczaka. Dzięki marynowaniu mięso jest bardzo kruche i nabiera fajnego posmaku, który dodatkowo wzmacnia bardzo aromatyczna panierka. Jeśli chodzi o panierkę, to całkiem sporo nam jej zostało, tak więc można ją spokojnie przygotować z połowy ilości. Gorąco polecamy!! Przepis pochodzi ze strony My Colombian Recipes. Kolumbia: Kurczak smażony w kolumbijskim stylu / Pollo Frito ApanadoSKŁADNIKI: 10 pałek z kurczaka, sól i świeżo mielony pieprz, pół łyżeczki mielonego kuminu, pół łyżeczki papryki, pół szklanki musztardy, olej do smażenia. Panierka: 2 szklanki mleka, 3 rozkłócone jajka, 5 łyżek mąki, pół łyżeczki papryki, pół łyżeczki mielonego kuminu, sól, pieprz, półtorej szklanki bułki tartej. Reszta: 2 limonki, miód do smaku.SPOSÓB WYKONANIA: Wymieszać sól, pieprz, kumin, musztardę i paprykę. Wymieszać z kurczakiem i odstawić na minimum 5 godzin, a najlepiej na całą noc. Przygotować panierkę: wymieszać mąkę, mleko, sól, paprykę, kumin, czarny pieprz i jajka. Włożyć mięso i wymieszać. Następnie każdą pałkę panierować w bułce tartej. Smażyć w głębokim oleju w temperaturze 180 stopni przez 14 - 16 minut. Osączyć z tłuszczu. Podawać. 