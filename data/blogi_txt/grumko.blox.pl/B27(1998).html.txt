Bardzo spodobał nam się ten przepis, gdyż był to kolejny pretekst, aby po raz kolejny przygotować tiramisu, które bardzo lubimy;-) Przepis pochodzi od Joanny z Kwestii Smaku. SKŁADNIKI: 2 duże żółtka, 100 g bardzo drobnego cukru lub cukru pudru (można dać troszkę mniej), 250 g sera mascarpone, około 1 szklanka zaparzonej, bardzo mocnej kawy, 4 łyżki likieru Amaretto, około 24 - 30 podłużnych biszkoptów do tiramisu, 6 świeżych fig, pokrojonych na małe kawałki, 2 łyżki kakao.SPOSÓB WYKONANIA: Żółtka ubić mikserem z drobnym cukrem lub cukrem pudrem na białą i puszystą masę, w następujący sposób: ustawić miskę z żółtkami i cukrem na rondelku z lekko gotującą się wodą i miksować przez około 2 - 3 minuty, aż masa delikatnie się ociepli. Następnie zdjąć miskę z rondelka, ustawić na blacie i miksować jeszcze przez około 5 minut, aż masa się ostudzi, będzie bardzo puszysta, a cukier całkowicie się rozpuści. Masę wymieszać łyżką z serem mascarpone. Zaparzyć mocną kawę i wymieszać ją z likierem Amaretto. Przygotować połowę biszkoptów. Kawę wlać do płaskiego naczynia i szybko maczać w niej biszkopty (na chwilkę tylko je zanurzając). Ułożyć w naczyniu, jeden obok drugiego. Nałożyć połowę kremu mascarpone, posypać 1 łyżką kakao (przez sitko) i wyłożyć połowę pokrojonych na małe kawałki fig. Następnie ułożyć kolejną warstwę nasączonych biszkoptów, resztę masy mascarpone, kakao, oraz drugą połowę fig. Można też zakończyć tiramisu kremem (posypanym kakao), układając figi zaraz na warstwę biszkoptów. Deser wstawić do lodówki na około 4 godziny, a najlepiej na całą noc. 