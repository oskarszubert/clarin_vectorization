Przygotowując się do kolejnej zabawy zaproponowanej przez Olgą zrobiłem "ziemniaczany rachunek sumienia" i wyszło mi, że ziemniaki to my lubimy i to nawet bardzo;-) W wyszukiwarce na naszym blogu wpisałem hasło "ziemniaki" i wyrzuciło mi całą masę przepisów. Robiliśmy z nich min. sałatki, zapiekanki, krokiety, kotleciki, placki, puree, suflet czy np. babkę ziemniaczaną. Bywały również głównym dodatkiem do omletu, jajecznicy, frittaty, quesadillas, tortilli, a nawet do kanapek. Na tej długiej liście zabrakło jednak pasztetu i doszedłem do wniosku, że taki ziemniaczany tydzień to fajna okazja żeby takowy upiec. Zdecydowałem się na wersję ze śledziem z dwóch powodów. Po pierwsze dawno nie jedliśmy śledzi, a po drugie połączenie ziemniaków z tą rybą dobrze mi się kojarzy, że wspomnę tylko o ziemniakach gotowanych w mundurkach z śledziem marynowanym. Pasztet wyszedł bardzo fajnie. Wilgotny, rozpływający się w ustach, z lekkim posmakiem śledzia. Przepis pochodzi ze strony kuchniapolska.foody.pl. SKŁADNIKI: 500 g ugotowanych w mundurkach ziemniaków, 200 g świeżych śledzi, czerstwa kajzerka, 1/2 szklanki śmietanki, 100 g masła, 5 jajek (3 surowe i 2 ugotowane na twardo), sól, pieprz, bułka tarta.    SPOSÓB WYKONANIA: Okrojoną ze skórki bułkę zalać śmietanką i zostawić na pół godziny. Sprawione i umyte śledzie filetować. Obrane ziemniaki i jednego śledzia przepuścić przez maszynkę. Masło utrzeć na pianę, dodając po jednym żółtku, odciśniętą bułkę i zmielone ziemniaki ze śledziem. Utrzeć na gładką, jednolitą masę, dodać sól, pieprz i ubitą na sztywno pianę z białek, mieszać. Formę do pasztetów posmarować masłem, posypać bułką tartą. Wyłożyć połowę masy, lekko ubić, na niej układać pokrojone w paski filety śledziowe i plasterki jajek, przykryć pozostałą masę. Powierzchnię wygładzić i skropić stopionym masłem. Wstawiamy do nagrzanego piekarnika i pieczemy 30-40 minut. 