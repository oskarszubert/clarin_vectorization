Dziś proponujemy Wam bardzo prosty w przygotowaniu deser. Tak nam zasmakował, że robiliśmy już go dwa razy. Ponieważ nie udało nam się kupić ciasta filo, to skorzystaliśmy z alternatywy w postaci ciasta francuskiego. Na podane w przepisie ilości bananów i czekolady użyliśmy dwa opakowania ciasta. Każdy płat pokroiliśmy - równolegle do krótszego brzegu - na 4 pasy czyli podane poniżej proporcje nadzienia wystarczają na 8 trójkątów. Formowanie ciastek jest łatwe i nie przejmujcie się tą dziurką na zdjęciu, bo celowo jeden trójkąt nie dociskaliśmy za mocno przy składaniu licząc na to, że będziemy mogli Wam pokazać również nadzienie;-) Gorąco polecamy!! Przepis pochodzi z książki Marleny Spieler "What's Cooking: Mexican".  Meksyk: Empanady z bananem i czekoladąSKŁADNIKI: ok. 8 płatów ciasta filo lub francuskiego, przekrojonych wzdłuż na połowy, roztopione masło lub olej roślinny do smarowania, 2 dojrzałe słodkie banany, 1 - 2 łyżeczki cukru, sok z 1/4 cytryny, 175 - 200 g gorzkiej czekolady, połamanej na małe kawałki, cukier puder i mielony cynamon, do posypania. SPOSÓB WYKONANIA: Układać po jednym płaty ciasta przed sobą i smarować olejem lub masłem. Banana obrać, pokroić w kostkę i włożyć do miski. Dodać cukier i sok z cytryny i dobrze wymieszać. Dodać czekoladę, znowu wymieszać. Umieścić parę łyżeczek nadzienia bananowo- czekoladowego na rogu płata ciasta, następnie założyć róg, aby powstał trójkąt i zamknąć w nim nadzienie. Dalej zawijać, tworząc trójkąty, aż cały płat ciasta będzie zużyty. Oprószyć trójkąty cukrem pudrem i cynamonem. Ułożyć na blasze, powtórzyć czynności z pozostałym ciastem i nadzieniem. Piec w piekarniku rozgrzanym uprzednio do 190 stopni C, około 15 minut, aż ciastka się zrumienią. Wyjąć z piekarnika i podawać gorące. 