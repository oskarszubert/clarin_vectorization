Tak nam zasmakowało dodanie w przepisie na Tatar z truskawek octu balsamicznego i cukru pudru, że postanowiliśmy posmakować jak takie połączenie składników sprawdzi się z mięsem i to w dodatku na ciepło.  Smakuje całkiem dobrze, a przepis pochodzi ze strony Kwestia Smaku.    SKŁADNIKI: 250 g truskawek, 60 ml octu balsamicznego, 2 łyżeczki cukru pudru, roszponka lub inna sałata skropiona oliwą z oliwek, 1 polędwiczka wieprzowa, 40 ml oliwy z oliwek do smażenia, 60 ml bulionu, garść bazylii SPOSÓB WYKONANIA: Truskawki przekroić na połówki, wymieszać z cukrem pudrem i octem balsamicznym, odstawić na 15 minut. Na talerzach rozłożyć roszponkę lub sałatę. Polędwiczkę pokroić na 2 cm kawałki, doprawić solą oraz pieprzem. Rozgrzać olej na patelni, smażyć polędwiczki przez 2 minuty z każdej strony, zmniejszyć ogień na wolny i smażyć przez 8 - 10 kolejnych minut, aż polędwiczki będą miękkie. W połowie smażenia mięso raz odwrócić. Wyłożyć na talerze obok sałaty i przykryć luźno folią aluminiową, odstawić na 5 minut aby mięso odpoczęło. Patelnię na której smażyły się polędwiczki ustawić ponownie na średnim ogniu i wlać bulion, zagotować. Dodać truskawki z sosem balsamicznym, zmniejszyć ogień i podgrzewać przez 2 minuty, doprawić ewentualnie solą i pieprzem. Truskawki wyjąć z patelni i ułożyć na mięsie, resztę sosu zredukować na większym ogniu i polać po polędwiczkach. Posypać porwanymi listkami bazylii. 