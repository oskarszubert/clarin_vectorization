To chyba najbardziej pracochłonny i zarazem najbardziej kaloryczny deser jaki przygotowaliśmy do tej pory;-) Rocznica ślubu rządzi się jednak swoimi prawami i dlatego też już we wtorek przygotowaliśmy dwie galaretki, aby dobrze stężały, a wczoraj zrobiliśmy całą resztę. Dziś już się tylko od rana objadamy i świętujemy;-) Przepis na ten tort podała Agnieszka na swoim blogu Moja Kuchnia Nad Atlantykiem.    SKŁADNIKI: 150g całych biszkoptów okrągłych (lub podłużnych pokruszonych), mandarynki bez skórki do ozdoby tortu (mogą być z puszki). Do przesączenia biszkoptów: 75 ml rumu (można dać połowę tej ilości i rozcieńczyć wodą lub użyć zamiast rumu herbaty), 2 łyżki soku z cytryny. Krem: 500g masła, 1 szklanka cukru, 1/2 l mleka (podzielone na 1 i 1/2 szklanki i 1/2 szklanki), 8 żółtek, 3 łyżki mąki ziemniaczanej lub 1 opakowanie budyniu śmietankowego lub waniliowego, 1 łyżeczka ekstraktu waniliowego lub 2 opakowania cukru waniliowego. Dodatki do kremu: 3 galaretki różnokolorowe, 3 łyżki kakao, 50g białej czekolady posiekanej na kawałki, 50g czarnej gorzkiej czekolady posiekanej na kawałki, 100g rodzynek (przelanych wrzątkiem i namoczonych w rumie), 50g orzechów włoskich zrumienionych na suchej patelni i posiekanych. 50g migdałów zrumienionych na suchej patelni i posiekanych. Dodatkowo: obręcz do tortu lub tortownica o średnicy 24cm. SPOSÓB WYKONANIA: Dwie galaretki rozpuszczamy w połowie zalecanej na opakowaniu ilości wody. Odstawiamy je do całkowitego stężenia. Ostatnią galaretkę (ta pójdzie na wierzch tortu) rozpuszczamy w 1/2 l gorącej wody. Pozostawiamy do ochłodzenia (będzie nam potrzebna płynna, więc można zrobić ją nieco później niż poprzednie galaretki lub po prostu nie wstawiać jej do lodówki). Krem: Żółtka ucieramy z cukrem do białości. 1/2 szklanki mleka miksujemy z budyniem i cukrem waniliowym. Pozostałe 1 i 1/2 szklanki mleka zagotowujemy. Zalewamy żółtka gorącym mlekiem i miksujemy. Przelewamy do garnka, w którym gotowaliśmy mleko. Stawiamy na małym ogniu, dodajemy mąkę (lub budyń) zmiksowaną z mlekiem. Podgrzewamy na małym ogniu, ciągle mieszając, aż do zgęstnienia. Po całkowitym wystudzeniu masę budyniową łyżkami dodajemy do utartego na puch masła, ciągle miksując. Biszkoptami wykładamy przygotowaną tortownicę (najwygodniej użyć talerza na którym będziemy podawali tort i jedynie postawić na nim obręcz od tortownicy), przesączamy je mieszanką rumu i soku z cytryny. Krem dzielimy na 3 części. Do pierwszej części dodajemy: dwie zastygnięte, pokrojone w kostkę galaretki i wykładamy masę na biszkopty. Drugą część miksujemy z kakao i dodajemy białą i czarną czekoladę. Rozsmarowujemy na masie galaretkowej. Do ostatniej części dodajemy odsączone rodzynki, migdały i orzechy i wykładamy na masę czekoladową. Na wierzchu tortu układamy owoce i zalewamy ostatnią galaretką (tą rozpuszczoną w normalnej ilości wody). Wstawiamy do lodówki do stężenia. 