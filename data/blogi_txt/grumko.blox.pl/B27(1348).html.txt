Oprócz sałatki z białej kiełbasy i jajek oraz jajek faszerowanych kaparami, oliwkami, anchois i rzodkiewkami  - z myślą o świątecznym śniadaniu - przygotowaliśmy pyszny sos o mocno orzechowo - czosnkowym smaku. Sos świetnie nadaje się jako dodatek do jajek ugotowanych na twardo, szynki czy np. żółtego sera. Przepis pochodzi z książki Hanny Szymanderskiej "Jaja w roli głównej" i jest naszą szóstą propozycją przygotowaną w ramach Kuchni Wielkanocnej 2010. SKŁADNIKI: pół szklanki majonezu, pół szklanki drobno posiekanych orzechów włoskich, ćwierć szklanki białego wytrawnego wina, 2 - 3 ząbki czosnku, sok z cytryny, cukier, sól, pieprz.SPOSÓB WYKONANIA: Drobno posiekany czosnek utrzeć z solą, pieprzem, cukrem i sokiem z cytryny. Wymieszać z majonezem i winem, połączyć z orzechami, wlać do słoika, przykryć, wstawić na 1 - 2 godziny do lodówki. 