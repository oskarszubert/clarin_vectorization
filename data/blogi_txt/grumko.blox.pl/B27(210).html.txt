Potrawa ta gości w naszej kuchni już od lat i lubimy do niego wracać, choćby i tylko jeden raz w roku. Dziś właśnie był taki szczególny dzień;-)). Nasza wersja ze względu na porę roku z szpinakiem mrożonym. Przepis pochodzi z książki Katarzyny Pośpieszyńskiej "Kuchnia Zdrowego Serca" SKŁADNIKI: 1 łyżka oliwy, 1 duża cebula posiekana, 2 szklanki pieczarek pokrajanych w plasterki, 2 roztarte ząbki czosnku, 1 jajko, 1 łyżka pszennej mąki, 2 szklanki rozdrobnionego chudego twarogu, 25 dag rozmrożonego szpinaku, 3 szklanki ugotowanego brązowego lub białego ryżu, świeżo zmielony pieprz, 1/2 łyżeczki tymianku, 2 łyżki startego parmezanu, 2 łyżki nasion słonecznika. SPOSÓB WYKONANIA: Umyty szpinak starannie osączyć. Najlepiej przełożyć na cedzak wyłożony 3 - 4 warstwami gazy i lekko ugniatając odcisnąć sok. Piekarnik rozgrzać do temp. 190 stopni. Oliwę wlać do dużego płaskiego garnka o grubym dnie, rozgrzać na średnim ogniu, wsypać cebulę, pieczarki i czosnek, często mieszając smażyć do miękkości ok. 5 - 8 min, wymieszać ze szpinakiem. Jajko wbić do miski, roztrzepać, wymieszać z mąką i twarogiem, dodać do warzyw, starannie wymieszać, dodać ryż, pieprz, tymianek i łyżkę parmezanu, przełożyć do żaroodpornego naczynia (ok. 30x20 cm), posypać pozostałym parmezanem i nasionami słonecznika. Piec 35 - 40 min. Podawać w naczyniu, w którym piekła się potrawa. Serwować z gruboziarnistym pieczywem i sałatą. 