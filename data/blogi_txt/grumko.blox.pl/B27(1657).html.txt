Kilka dni temu zachwycaliśmy się schabem nadziewanym szpiankiem, a dziś polecamy Wam kolejny świetny sposób na przygotowanie tego bardzo popularnego kawałka wieprzowiny. Przygotowane w ten sposób mięso jest bardzo soczyste i niesamowicie aromatyczne. Gorąco polecamy!! Przepis pochodzi z książeczki z serii Lubię gotować pt. "Mięsa na święta i na co dzień".  SKŁADNIKI: 2 kg schabu środkowego lub karkowego z kością, 4 cebule (35 dag), 1 łyżka oliwy lub smalcu. Marynata: pół szklanki octu 10%, 2 łyżki sosu sojowego, po 7 ziaren: jałowca, pieprzu i ziela angielskiego, 2 liście laurowe, 1 łyżeczka cukru, sól. Pasta: 4 ząbki czosnku, 2 łyżki oliwy, po 1 łyżeczce jagód jałowca, ziaren pieprzu, ziela angielskiego, rozmarynu i majeranku, 1 łyżeczka soli.SPOSÓB WYKONANIA: Mięso umyć, osączyć i wyluzować kości (kości przeznaczyć na wywar). Przygotować marynatę: przyprawy ziarniste lekko utłuc w moździerzu. Do octu dodać utłuczone przyprawy, 3/4 szklanki wody, liście laurowe, sól oraz cukier i zagotować, a następnie ostudzić i dodać sos sojowy. Cebule obrać i pokroić w talarki. Mięso ułożyć w szklanym naczyniu, obłożyć plasterkami cebuli, zalać marynatą, przykryć folią i odstawić w zimne miejsce na 36 godzin. W tym czasie kilkakrotnie je odwracać. Przygotować pastę: czosnek obrać i zmiażdżyć. Ziarniste przyprawy utłuc w moździerzu prawie na pył. Czosnek, oliwę, przyprawy, zioła oraz sól dokładnie wymieszać. Mięso wyjąć z marynaty, osuszyć papierowym ręcznikiem, natrzeć pastą, ułożyć w naczyniu żaroodpornym i skropić oliwą lub roztopionym smalcem. Na dno naczynia wlać 2 łyżki przegotowanej wody. Schab wstawić na 30 minut do piekarnika nagrzanego do temperatury 220 stopni. Następnie obniżyć temperaturę) do 200 stopni i piec przez godzinę. Mięso można podawać na gorąco, pokrojone w plastry, z ziemniakami z wody i kapustą kiszoną zasmażaną lub na zimno, pokrojone w cienkie plastry, z chrzanem, musztardą, piklami i pikantną marynatą. 