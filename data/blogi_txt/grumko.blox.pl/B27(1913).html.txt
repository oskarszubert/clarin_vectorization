Lubimy nieco zakręcone pomysły na gołąbki, więc po pysznej wersji nepalskiej z dużą przyjemnością przygotowaliśmy je według przepisu pochodzącego z Syrii. Smakują świetnie, a jeżeli komuś nie chce się bawić w obgotowywanie i zwijanie kapusty, to polecamy również sam farsz, który z powodzeniem można zjeść w ramach obiadu. Przepis pochodzi ze strony SyrianCooking.Com. Syria: Gołąbki po syryjsku / Mihshee Malfoof bi Burghul SKŁADNIKI: 1 średnia kapusta, 2 i pół szklanki ugotowanej ciecierzycy, 1 szklanka bulguru, 2 posiekane średnie cebule, 4 łyżki pasty pomidorowej, 2 łyżki posiekanej kolendry, 2 łyżki masła, 2 łyżki posiekanych liści mięty, pół łyżeczki mielonego ziela angielskiego, pół łyżeczki mielonego kuminu, 1/8 łyżeczki pieprzu cayenne, pół łyżeczki soli, pół łyżeczki czarnego pieprzu, 8 ząbków czosnku pokrojonych w plasterki, 2 szklanki soku pomidorowego. SPOSÓB WYKONANIA: Bulgur zalać gorącą wodą i gotować do miękkości ok. 20 minut. Obgotować kapustę jak na gołąbki. Wymieszać bulgur z pozostałymi składnikami, za wyjątkiem soku i czosnku. Farsz nakładać na liście i zwijać w gołąbki. Garnek wyłożyć resztą liści kapusty. Układać gołąbki. Lekko posolić i posypać czosnkiem. Podlać sokiem pomidorowym. Gdyby było go za mało, to uzupełnić wodą. Zagotować, przykryć i dusić ok. 50 minut. Gołąbki podawać na ciepło lub na zimno z sosem pomidorowym. 