Może tego nie było widać, ale przez ostatni miesiąc żyliśmy Mundialem;-) I choć generalnie nie jesteśmy jakimiś wielkimi fanami futbolu, to prawie każdą wolną chwilę poświęcaliśmy na oglądanie meczów oraz kibicowanie ulubionym jedenastkom;-) Naszą drużyną numer jeden już od lat jest Hiszpania, więc z tym większą przyjemnością i z ogromnymi emocjami obejrzymy dzisiejszy finał. Przy okazji tego futbolowego wydarzenia gorąco polecamy Wam pyszne danie pochodzące z kraju, który organizował tegoroczne Mistrzostwa Świata czyli Republiki Południowej Afryki. Przepis pochodzi ze strony recipeisland.com. SKŁADNIKI: 45 dag makaronu penne, 1 łyżka oliwy, 45 dag ugotowanych na parze szparagów - użyliśmy ze słoika, 45 dag grzybów portabello (odmiana pieczarki), 2 łyżki oliwy czosnkowej, 6 posiekanych ząbków czosnku, pół łyżeczki tymianku, pół łyżeczki oregano, pół łyżeczki bazylii. Pesto: 8 dag suszonych pomidorów, pół szklanki orzeszków piniowych, 1/4 szklanki startego parmezanu, pół szklanki oliwy, sól, pieprz. SPOSÓB WYKONANIA: Przygotować marynatę z oliwy, oliwy czosnkowej, czosnku, tymianku, oregano i bazylii. Włożyć do niej pieczarki, wymieszać i odstawić na noc do lodówki. Wyjąć z marynaty, posolić, popieprzyć. Zgrillować. Przygotować pesto. Zalać wrzątkiem suszone pomidory i odstawić na 30 minut. Osączyć i zmiksować z pozostałymi składnikami. Wymieszać z makaronem, grzybami oraz szparagami. 