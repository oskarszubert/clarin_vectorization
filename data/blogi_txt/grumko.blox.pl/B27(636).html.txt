Wczoraj był przepis na pierniczki kojarzące się z Bożym Narodzeniem, a dziś dwa sposoby na jajka faszerowane, które często goszczą na polskich stołach w okresie Wielkanocy. Bardzo lubimy taką formę serwowania jajek i jadamy je nie tylko od święta. Pracy przy nich niewiele, a oprócz tego, że cieszą oko to jeszcze fajnie smakują. Przy okazji polecamy dwie polskie receptury na jajka faszerowane suszonymi grzybami oraz obsmażane z nadzieniem z kurczaka.   F A S Z E R O W A N E   S Z Y N K Ą SKŁADNIKI: 6 - 8 jaj, 20 - 25 dag chudej szynki lub kiełbasy szynkowej, mały obrany ze skórki i posiekany świeży ogórek bez pestek, łyżka drobno posiekanego szczypiorku, 3 - 4 łyżki majonezu, 2 łyżeczki chrzanu ze słoiczka, cukier, kilka liści sałaty, pół pęczka natki pietruszki lub koperku, sól, pieprz. SPOSÓB WYKONANIA: Jajka ugotować na twardo, wystudzić, obrać i przeciąć wzdłuż na połówki. Delikatnie wyjąć żółtka i starannie rozetrzeć je z majonezem. Dodać drobno posiekaną wędlinę, szczypiorek, ogórek, chrzan, wymieszać, przyprawić do smaku solą i pieprzem. Wypełnić połówki jaj farszem, tak by kształtem przypominały całe jaja. Ułożyć na półmisku wyłożonym liśćmi sałaty.     F A S Z E R O W A N E   S Z P R O T K A M I SKŁADNIKI: 4 jaja ugotowane na twardo, puszka szprotek w oleju - u nas wędzone, pomidor, łyżka natki pietruszki, kilka liści zielonej sałaty, sól, pieprz.   SPOSÓB WYKONANIA: Jaja wystudzić, obrać, przekroić wzdłuż. Wyjąć żółtka, utrzeć je ze szprotkami (wraz z olejem, ale najlepiej robić to stopniowo, żeby nie przesadzić) i posiekaną zieleniną. Dodać obrany i posiekany pomidor bez pestek, wymieszać, przyprawić solą i pieprzem. Białka napełnić farszem, ułożyć na półmisku wyłożonym sałatą. 