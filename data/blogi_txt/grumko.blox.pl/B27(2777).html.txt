O Dniach Kęt odbywających się w miniony weekend dowiedzieliśmy się z bilbordu stojącego przy jednym z chorzowskich przejazdów kolejowych. Ponieważ nie mieliśmy jakichś specjalnych planów na sobotnie popołudnie, a jedną z atrakcji imprezy miał być koncert Lady Pank, to postanowiliśmy pojechać Kęt aby zaśpiewać sobie kilka hitów na których się wychowaliśmy.     Do Kęt dojechaliśmy po godzinie 18, a o tej porze zgodnie z rozpiską, na scenie miała występować Patrycja Markowska. Z daleka było słychać, że będziemy mieli do czynienia z klasyczną polską obsuwą, gdyż ze sceny zamiast dźwięków muzyki dobiegały głosy pana Zygmunta Chajzera i jakiegoś dziennikarza z Radia Złote Przeboje, które było współorganizatorem imprezy.     Po wejściu na teren gminnych obiektów rekreacyjnych wmieszaliśmy się w tłum ludzi, który zgromadzony był nie tylko przy scenie, ale równie tłumnie ustawiał się do darmowych posiłków serwowanych min. przez znanego celebrytę pana Roberta Sowę.       Po przeciwległej stronie zlokalizowane było małe wesołe miasteczko, które oferowało całkiem sporo atrakcji i to nawet tych przyprawiających o duży zawrót głowy.     W międzyczasie swój koncert rozpoczęła Patrycja Markowska, której twórczość nigdy nie wzbudzała naszego entuzjazmu, a jej blisko godzinny występ nie zmienił naszego zdania w tym temacie.    Po Patrycji Markowskiej sceną po raz kolejny zawładnął duet prowadzących, którzy w czasie gdy na scenie instalowało się Lady Pank, zabawiali gawiedź organizując konkursy typu trafianie ogórkami do słoików z odległości kilku metrów.         Przed godziną 21 na scenie pojawił się zespół Lady Pank, który zagrał kilkanaście swoich największych przebojów. Fajnie było poskakać i pośpiewać dobrze znane hity, ale mimo wszystko czuliśmy spory niedosyt. Niestety Lady Pank zagrało taki sam zestaw utworów jak trzy lata temu podczas   koncertu w Zabrzu. Szkoda, że zespół, który regularnie nagrywa płyty na przyzwoitym poziomie, bazuje tylko na hitach sprzed lat.     Rozumiemy, że „sztuki” grane dla matek z dziećmi na ręku i dla panów zagryzających piwo grillowanymi kiełbaskami, rządzą się swoimi prawami, ale zagranie kilku numerów z ostatniej płyty to jakby nie było forma promocji nowego materiału, a przecież o to każdemu szanującemu się artyście powinno chodzić. No chyba, że chodzi mu głównie o odcinanie kuponów czyli innymi słowy o pieniądze.    Niestety jest to zjawisko dosyć powszechne. W dzisiejszych czasach niewielu rodzimych artystów promuje swoje płyty biletowaną trasą koncertową. Szkoda, bo pamiętamy tamte czasy i łezka się w oku kręci na ich wspomnienie.          Więcej o naszych wypadach, wakacjach itp. na stronie:      Podróże Ireny i Andrzeja 