Bardzo smaczna propozycja dla miłośników podrobów, do których i my się zaliczamy;-) Przepis na Ficat De Vitel Flora pochodzi z książki Katarzyny Pośpieszyńskiej pt. "Przygoda kulinarna". SKŁADNIKI: pół kilograma wątroby, 10 dag chudego wędzonego boczku pokrojonego w plasterki lub paski, pół pęczka posiekanej zielonej pietruszki, pół pęczka posiekanego szczypiorku, 1 przekrojony ząbek czosnku, 3 cebule obrane, pokrajane w plasterki, 1 duża marchewka oskrobana, pokrajana w talarki, 1 średnia pietruszka oskrobana, pokrajana w talarki, 1 listek laurowy, sól, pieprz, 1/4 szklanki wytrawnego białego wina, rosół lub woda, 1/4 szklanki 18% śmietany.SPOSÓB WYKONANIA: Wątrobę wymyć, zalać mlekiem i odstawić na noc. Wypłukać w kilku wodach, osuszyć w czystej ściereczce, usunąć błonę i grubsze żyły, naszpikować połową boczku. Wątrobę włożyć do miski, posypać solą, pieprzem, zieloną pietruszką i szczypiorkiem, odstawić. Do natartego czosnkiem garnka włożyć resztę boczku, cebule, marchewkę, pietruszkę, listek laurowy, wątrobę. Wszystko posypać solą i pieprzem, wlać wino i dusić pod przykryciem na małym ogniu przez godzinę (najlepiej na płytce azbestowej). Wątrobę wyjąć z garnka, trzymać w cieple. Usunąć nadmiar tłuszczu, wlać tyle rosołu aby powstał gęsty sos. Wymieszać ze śmietaną, podgrzewać do zagotowania, zdjąć z ognia. Wątrobę pokroić w cienkie plasterki, ułożyć wokoło na gorącym półmisku, zostawiając pusty środek. Sos jeszcze raz zagotować. Wylać na środek półmiska. Podawać z ziemniakami puree lub ryżem ugotowanym na sypko i zieloną sałatą. 