Nie tak dawno robiliśmy omlet z mozzarellą w sosie pomidorowym, który oparty był na podobnych składnikach, co nasza dzisiejsza jajecznica na śniadanie. Po raz kolejny utwierdziliśmy się w przekonaniu, że jajka w towarzystwie pomidorów i sera "czują się" nad wyraz dobrze;-) Przepis pochodzi ze strony kuchnia.tv. SKŁADNIKI: Sos pomidorowy:, 1 duży dojrzały pomidor (około 180 g), 2 łyżki oliwy dobrej jakości, 1/4 łyżeczki soli. Jajecznica: 3 plastry bekonu, pokrojone na 1 cm paski, 1/4 szklanki posiekanej dymki, 8 dużych jaj (najlepiej z hodowli ekologicznej), 1/4 łyżeczki soli, 1/4 łyżeczki świeżo mielonego pieprzu, pół szklanki tartego szwajcarskiego sera (ementalera lub gruyere'a), 1 łyżka posiekanego świeżego szczypiorku SPOSÓB WYKONANIA: Przygotowanie sosu: Pomidor pokroić na kawałki i przetrzeć przez młynek do warzyw. (Powinno się uzyskać 2/3 szklanki, w razie potrzeby uzupełnić wodą.) Przelać sok do miski, dodać oliwę i posolić. Mątewką starannie ubić, aby sos zgęstniał. Odstawić na bok. Przygotowanie jajecznicy: Kawałki bekonu rozrzucić na patelni teflonowej. Smażyć na chrupko przez 2 minuty na średnim ogniu. Dodać dymkę i smażyć jeszcze przez 10 sekund. Jajka wybić do miseczki. Doprawić solą i pieprzem. Dokładnie ubić widelcem. Wlać na gorącą patelnię i mieszając drewnianą łyżką lub łopatką, smażyć, aż jajka się zetną, ale będą jeszcze dość płynne. Przełożyć jajecznicę do ogrzanej miseczki i domieszać ser. Odstawić na bok, do podania. (Jajecznicę podawać ciepłą.) Przed podaniem rozlać równomiernie sos na cztery talerze. Podzielić jajecznicę na cztery porcje. Nałożyć na środek sosu, albo użyć foremki. Postawić foremkę na talerzu, nałożyć jajecznicę. Następnie ostrożnie podnieść foremkę. Powtórzyć czynności na pozostałych talerzach. Podawać z przybraniem ze szczypiorku. 