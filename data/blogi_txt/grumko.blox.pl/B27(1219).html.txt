Dobrze czasem sięgnąć do starych książek, bo można w nich odnaleźć prawdziwe skarby. Swego czasu, przygotowane w ten sposób śledzie bardzo często serwowaliśmy naszym gościom i zawsze cieszyły się one wielkim powodzeniem. Polecamy!! Przepis pochodzi z książki z serii "Lubię Gotować: Ze śledziami" SKŁADNIKI:  50 dag filetów śledziowych, 30 dag białych części cienkich porów, 1 słoik majonezu (20 dag), 2 łyżki śmietany 18%, 1 łyżeczka ostrej musztardy, 1 łyżeczka keczupu, cukier, sól, pieprz. Do przybrania: 1 jajko ugotowane na twardo, 3 łyżki szczypiorku. SPOSÓB WYKONANIA: Śledzie moczyć 5 godzin w gazowanej wodzie mineralnej, następnie osączyć i osuszyć. Pory oczyścić, przekroić wzdłuż na pół i umyć. Gotować w posolonym oraz posłodzonym wrzątku 8 min., osączyć, pokroić na kawałki długości 4 cm i posypać pieprzem. Kawałki porów owinąć filetami śledziowymi i układać na półmisku. Majonez wymieszać ze śmietaną, musztardą i keczupem. Otrzymanym sosem polać śledzie. Jajko obrać i posiekać. Roladki posypać jajkiem i szczypiorkiem. 