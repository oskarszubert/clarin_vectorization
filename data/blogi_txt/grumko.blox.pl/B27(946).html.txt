Dziś trochę nietypowo bo zamiast sobotniego śniadania pokażę Wam nasz wczorajszy, piątkowy obiad;-) Nie żebyśmy dzisiaj śniadania nie jedli, ale kończy się pomału Tydzień z ciecierzycą, więc jest już najwyższa pora przedstawić naszą trzecią i zarazem ostatnią propozycję przygotowaną z wykorzystaniem grochu włoskiego. W związku z powyższym miłośników śniadań zapraszam w poniedziałek i przy okazji zdradzę, że przedstawię Wam wtedy bardzo smaczne rumuńskie danie rybne;-) Wracając do przepisu na kurczaka z ciecierzycą to jest to kolejna łatwa i szybka do przygotowania propozycja. W pół godziny możecie mieć na stole smaczny i całkiem oryginalny obiad. Gorąco zachęcamy: jedzcie ciecierzycę bo jest smaczna i zdrowa!! Przepis na to danie pochodzi z serwisu Myrecipes.com.    SKŁADNIKI: pół kg pokrojonych na kawałki piersi z kurczaka, 1/4 łyżeczki soli, 1/4 łyżeczki czarnego pieprzu, 1 łyżka oliwy z oliwek, 1 1/3 szklanki cebuli pokrojonej w plasterki, 1 szklanka pokrojonej zielonej papryki, pół łyżeczki czosnku przeciśniętego przez praskę, 1 szklanka ciecierzycy, 1 puszka pomidorów z bazylią, czosnkiem i oregano, świeże listki pietruszki do dekoracji SPOSÓB WYKONANIA: Posypać kurczaka solą i pieprzem. Rozgrzać oliwę na dużej patelni, na średnio - dużym ogniu. Dodać kurczaka, smażyć 2 minuty z każdej strony na złoty kolor. Dodać cebulę i paprykę, smażyć 4 minuty. Zmniejszyć płomień do średniego. Dodać czosnek, ciecierzycę i pomidory. Przykryć i dusić 8 minut. Podawać udekorowane natką pietruszki. 