W sobotę wybraliśmy się na wycieczkę rowerową do Doliny Górnika, która położona jest na obrzeżach Chorzowa, przy granicy z Bytomiem. O tym miejscu dowiedzieliśmy się od koleżanki, która kiedy dowiedziała się, że byliśmy na Żabich Dołach stwierdziła, że stamtąd jest już bardzo blisko do Doliny Górnika. Rzeczywiście już na miejscu okazało się, że gdybyśmy będąc na Żabich Dołach pojechali jedną z dróżek jakieś 100 - 150 metrów dalej to dojechalibyśmy do Doliny Górnika. Żeby nie powtarzać tej samej trasy, którą dojechaliśmy do Żabich Dołów, to tym razem pojechaliśmy do centrum Bytomia, gdzie po minięciu Opery Śląskiej pojechaliśmy drogą prowadzącą w kierunku Siemianowic Śląskich. Opuściwszy Bytom wjechaliśmy na chwilę na teren Piekar Śląskich skąd po paru minutach skręciliśmy w stronę Chorzowa Starego. Stamtąd ul. Główną dotarliśmy bezpośrednio do Doliny Górnika. Dolina Górnika to niewielki park, którego główną atrakcją, są alejki otaczające 2 zarybiane stawy, z których korzystają miejscowi wędkarze. Rzeczywiście widzieliśmy paru panów z wędkami, ale również co krok trafialiśmy na śnięte ryby, unoszące się na wodzie wzdłuż linii brzegowej. Cóż, może to jakiś miejscowy przysmak;-)   W Dolinie Górnika znajduje się restauracja Bartek, która oprócz codziennej działalności organizuje również wesela oraz festyny dzielnicowe. Do domu wracaliśmy inną drogą niż przyjechaliśmy. Z Doliny Górnika skierowaliśmy się w stronę ulicy Katowickiej, która łączy Chorzów z Bytomiem. Po drodze minęliśmy min. nieczynną kopalnię oraz duże złomowisko. Następnie pojechaliśmy w kierunku Łagiewnik - dzielnicy Bytomia - na terenie, której aktualnie trwają zakrojone na szeroką skalę prace drogowe. Stamtąd przez Kolonię Zgorzelec dojechaliśmy do nas na Szombierki. Cała trasa liczyła ok. 20 kilometrów i zakończyła się w domu konsumpcją kolejnego kawałka placka z winogronami;-) 