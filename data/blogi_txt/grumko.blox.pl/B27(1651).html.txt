Ten pasztet   piekliśmy już wielokrotnie i wszyscy, którzy go do tej pory próbowali zawsze   zachwycali się jego smakiem, a były wśród nich nawet osoby, które za rybami   niespecjalnie przepadają. Bardzo dobrze w roli dodatków sprawdzają się żółty ser   i chrzan. Dzięki temu smak ryby nie jest dominujący i fajnie współgra z   wymienionymi wcześniej składnikami. Przepis pochodzi z książeczki z serii Lubię gotować pt. „Pasztety z mięsa, ryb i warzyw”.   SKŁADNIKI: 60 dag filetów z dorsza, karmazyna lub morszczuka, 10 dag żółtego sera (tylżycki, warmiński), 2 czerstwe bułki kajzerki, pół szklanki śmietany 12%, 2 łyżki startego chrzanu, 4 żółtka, 2 łyżki soku z cytryny, 3 łyżki drobno posiekanej natki pietruszki, sól, pieprz. Do przygotowania formy: 1 łyżka margaryny, 1 łyżka bułki tartej. SPOSÓB WYKONANIA: Filety opłukać, osączyć, skropić sokiem z cytryny, posolić i   odstawić na 30 minut. Bułki pokroić w kostkę, polać śmietaną i odstawić na 10   minut. Ser zetrzeć na tarce o małych otworkach. Rybę i bułkę zmielić w maszynce   z sitkiem o małych otworach. Następnie dodać żółtka, ser, chrzan, natkę   pietruszki, sól i pieprz. Masę bardzo dobrze wymieszać. Formę wysmarować   margaryną, wysypać bułką tartą i napełnić masą do 2/3 wysokości. Pasztet piec 30   – 40 minut w piekarniki nagrzanym do 190 – 200. Ostudzić w formie. 