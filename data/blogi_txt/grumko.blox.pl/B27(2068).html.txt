Podobnie jak w roku ubiegłym na naszym wigilijnym stole pojawiła się zupa rybna. Bazą do jej przygotowania również były warzywa, które tym razem zamiast kurkumą i koprem włoskim doprawione zostały tymiankiem i oliwkami. Ot taki przyjemny, ciepły śródziemnomorski akcent na początku zimy. Przepis pochodzi z książki Hanny Szymanderskiej pt. "Ryby smaczne i zdrowe". Zupa rybna z oliwkami SKŁADNIKI: 80 dag filetów z morszczuka, łyżka soku z cytryny, cebula, duży por (tylko biała część), 2 - 3 ząbki czosnku, 3 - 4 łyżki posiekanej natki pietruszki, łyżka posiekanych świeżych listków tymianku, 1 listek laurowy, 4 - 6 ziarenek pieprzu, 6 twardych mięsistych pomidorów, 2 - 3 duże ziemniaki, 2 łyżki wydrylowanych zielonych oliwek, 2 łyżki oleju, kieliszek białego wytrawnego wina, 5 szklanek bulionu, sól i pieprz.SPOSÓB WYKONANIA: Osuszone filety pokropić sokiem z cytryny, przykryć, wstawić na godzinę do lodówki. Dokładnie umyty por pokroić w cienkie plasterki, cebulę - w drobną kostkę, czosnek posiekać. W rondlu rozgrzać olej, zeszklić na nim cebulę, włożyć por i czosnek, wymieszać, chwilę smażyć, dodać listek laurowy, ziarenka pieprzu, posiekaną natkę pietruszki i tymianek. Lekko skropić wrzątkiem, przykryć i dusić ok. 10 minut. Filety z ryby pokroić w kostkę, dodać do cebuli razem z obranymi ze skórki, pokrojonymi pomidorami, zalać winem, przykryć i dusić na małym ogniu około 20 minut. Zagotować bulion, wrzucić do niego obrane, pokrojone w kostkę ziemniaki i gotować około 15 minut. Dodać pokrojone w paseczki oliwki, połączyć z rybą i razem gotować na małym ogniu 10 minut. Doprawić ewentualnie solą pieprzem i sokiem z cytryny. 