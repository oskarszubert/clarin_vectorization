Tomatillos to kolejny po papryczkach chipotle produkt, który próbowaliśmy po raz pierwszy i który od razu przypadł nam do gustu. Po polsku roślina rodząca tomatillos nazywa się miechunka pomidorowa, a ponieważ w Polsce jest rzadko uprawnia, to zakupiliśmy jej owoce zakonserwowane w puszce. Wyglądem tomatillos przypominają małe zielone pomidory, a smakują trochę kwaskowato. Świetnie sprawdziły się jako dodatek do sosu i już teraz cieszymy się na kolejne potrawy, które przygotujemy z ich udziałem. Przepis pochodzi z książki Marleny Spieler "What's Cooking: Mexican".   Meksyk: Piersi z kurczaka w zielonej salsie z kwaśną śmietanąSKŁADNIKI: 4 filety z kurczaka, mąka, 2 - 3 łyżki masła, 450 g salsy z łagodnych zielonych chili lub puree z tomatillos, 225 ml wywaru z kurczaka, 1 - 2 drobno posiekane ząbki czosnku, 3 - 5 łyżek posiekanej kolendry, pół posiekanej zielonej papryczki chili, pół łyżeczki kuminu. Do podania: 225 ml kwaśnej śmietany, kilkanaście poszatkowanych liści sałaty, 3 - 5 posiekane cebule dymki, posiekana świeża kolendra.SPOSÓB WYKONANIA: Kurczaka posypać solą i pieprzem. Obtoczyć w mące i zrumienić na maśle. Wymieszać w rondlu salsę, wywar, czosnek, kolendrę, chili, kumin. Doprowadzić do wrzenia. Zmniejszyć ogień. Dodać piersi kurczaka i dusić do miękkości mięsa. Kurczaka podawać polanego sosem wraz z kwaśną śmietaną, sałatą, dymką i kolendrą. 