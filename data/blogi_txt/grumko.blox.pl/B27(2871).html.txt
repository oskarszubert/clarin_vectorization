Po raz kolejny skorzystaliśmy z oferty serwisu   groupon.pl,  a tym razem wybraliśmy się do katowickiego Spodka na  widowisko "Peter Pan on Ice".     Jako, że inscenizacja przygód Piotrusia Pana rozgrywa się na lodzie, spektakl   ten bardzo fajnie wpisał nam się we wszechogarniającą świąteczną atmosferę. Przeniesioną na lód wersję baśni szkockiego autora Jamesa Matthew Barriego mieli już okazję obejrzeć widzowie w Wielkiej Brytanii, Włoch, Francji, Szwajcarii i Niemczech. Teraz przygody Piotrusia w Nibylandii - baśniowej krainie wiecznego dzieciństwa mogły zobaczyć i nasze dzieciaki.       Widzowie, którzy znali historię Piotrusia Pana i jego przyjaciół z łatwością rozpoznawali pojawiające się na scenie postacie, zaś dla tych, którzy treści baśni wcześniej nie znali z pewnością pomocna okazała się krótka narracja przed każdą z ważniejszych scen. Twórców adaptacji nie sposób nie pochwalić za misterną scenografię, odpowiednio dobrane rekwizyty i kolorowe kostiumy postaci.     Wywarłyby one jednak z pewnością o wiele większe wrażenie, gdyby rozmiary lodowiska były nieco większe w stosunku do wielkości widowni – nas zaskoczyła tak niewielka scena. Sporym atutem rewii jest choreografia – niesamowite wyczyny łyżwiarzy zarówno taneczne, jak i ekwilibrystyczne robią duże wrażenie.     Wspaniała oprawa muzyczna autorstwa Silvio Amato idealnie oddawała nastrój wydarzeń na scenie. Dzieciaki najżywiej reagowały podczas niemal cyrkowych ewolucji piratów na statku.     Najmłodsze pociechy najwyraźniej jednak nudziły się podczas dłużej trwających popisów baletowych i nie zawsze były w stanie zinterpretować je i połapać się w akcji.    Widowisko z pewnością pozostanie na długo w naszej pamięci, zwłaszcza niesamowite popisy tancerzy na lodzie.     Żałować możemy jedynie, że nie siedzieliśmy bliżej sceny.           Więcej o naszych wypadach, wakacjach itp. na stronie:      Podróże Ireny i Andrzeja 