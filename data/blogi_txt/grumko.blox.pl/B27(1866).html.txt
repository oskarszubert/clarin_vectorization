Mieliśmy ochotę na lekki sernik, więc sięgnęliśmy po kolejny już przepis, który przygotowuje się na bazie serka wiejskiego i kremowego. Spód powstał według naszego ulubionego przepisu, który dopracowaliśmy przy okazji zabawy z kremem cappuccino. Całość wyszła bardzo smacznie, ale naszym zdaniem sernik był trochę za mało truskawkowy i dlatego też w jego nazwie dodaliśmy od siebie przymiotnik „delikatnie”. Postanowiliśmy temu zaradzić, więc przygotowaliśmy prosty sos, który powstał poprzez zmiksowanie truskawek z cukrem i kawałkiem świeżego imbiru. Z tam dodatkiem sernik smakował świetnie!;-) Przepis pochodzi ze strony MyRecipes.Com. SKŁADNIKI: 3/4 szklanki pokruszonych herbatników maślanych - u nas spód według tego przepisu, tłuszcz do wysmarowania formy, 1/2 kg serka wiejskiego, 1/4 szklanki mąki, 1/2 kg serka kremowego, 1/2 szklanki cukru, 2 łyżeczki ekstraktu waniliowego, białka z 2 dużych jaj, 1 całe duże jajko, 1/2 szklanki truskawek, 1 łyżeczka wody.SPOSÓB WYKONANIA: Rozgrzać piekarnik do temp. 225C. Na dno wysmarowanej tłuszczem tortownicy wsypać herbatniki i ubić mocno, by powstał zwarty spód. Zmiksować serek wiejski. W misce wymieszać mąkę, serek kremowy i cukier. Zmiksować na niskich obrotach, do uzyskania gładkiej masy. Dodać serek wiejski i wanilię, zmiksować. Nadal miksując, stopniowo dodawać jajka. Gotową masę wlać do przygotowanej formy. Truskawki zmiksować z wodą, do uzyskania sosu. Truskawki wylać na sernik, następnie końcem noża rozprowadzić truskawki, robiąc esy - floresy na powierzchni sernika. Piec 15 minut w temperaturze 225C, następnie zmniejszyć temperaturę do 150C i piec dalsze 45 minut. Wyjąć ciasto z piekarnika, oddzielić nożem brzeg ciasta od formy. Wystudzić sernik w temperaturze pokojowej, następnie schłodzić w lodówce przez minimum 8 godzin. 