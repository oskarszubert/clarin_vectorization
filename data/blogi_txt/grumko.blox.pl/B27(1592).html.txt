Dziś mijają dokładnie trzy lata od otwarcia Kuchni Ireny i Andrzeja. Dziękujemy wszystkim, którzy z tej okazji wzięli udział w naszej konkurso - zabawie i przysłali do nas swoje ulubione przepisy. Spośród Waszych propozycji do przygotowania wybraliśmy pyszne śledzie, które zaproponowała nam Beata z Piekar Śląskich. Tak dawno nie jedliśmy śledzi, że nie mogliśmy się powstrzymać i to właśnie one są bohaterem naszego jubileuszowego wpisu;-) Dodatkowo nasza Sierotka Marysia wylosowała następujące przepisy: "Kotlety pod pierzynką", "Zupa z surowego awokado i ogórków", "Muszelki nadziewane ricottą, parmezanem i szpinakiem", "Hamantaszen z masą daktylowo - morelową", "Duszona karkówka z pieczarkami i papryką", "Sernik tiramisu", "Zupa grzybowo - czosnkowa", "Bigos bez kapusty", "Amarantowa rybka". Osoby, które je nadesłały oraz oczywiście Beata otrzymały od nas drobne upominki związane z marką Winiary. Pozdrawiamy;-)SKŁADNIKI: 1kg filetów ze śledzia zielonego obranych ze skóry i pokrojonych na 2 cm paski, 1 szklanka wody, 3/4 szklanki octu, 1/2 szklanki oleju, 4 cebule pokrojone w plasterki, 2 liście laurowe, 6 kulek ziela angielskiego, 3 łyżki cukru, 3 łyżki koncentratu pomidorowego, 1 duża łyżka keczupu, 1/2 łyżeczki gorczycy, 1 płaska łyżka soli SPOSÓB WYKONANIA: Wszystkie składniki oprócz śledzi włożyć do garnka, zagotować, gotować 4 minuty do gotującej zalewy wkładać partiami śledzie nie przerywając wrzenia, od momentu gdy wszystkie śledzie są już w zalewie gotować razem 6 minut. Przykryć i ostudzić, przechowywać w lodówce. Pyszne na obiad podane z pieczonymi ziemniakami lub świeżą bagietką. Smacznego. 