Nie tak dawno robiliśmy  sałatkę z tuńczyka i świeżych ogórków. W tej wersji również występują oba te składniki, ale dodatek słodko - kwaśnego sosu sprawia, że smakuje ona zupełnie inaczej. Nam ta sałatka bardzo przypadła do gustu i gorąco ją polecamy miłośnikom kuchni chińskiej. Przepis pochodzi z dodatku Dobra Kuchnia do dziennika Polska z dnia 31.07.2008r.    SKŁADNIKI: 100g makaronu ryżowego wstążki, 1 puszka tuńczyka w sosie własnym, pół główki sałaty lodowej, pół świeżego ogórka, 2 dymki, pół pęczka kolendry, 1 ząbek czosnku, 1 łyżeczka startego imbiru, 2 łyżki octu ryżowego, 2 łyżki sosu sojowego, sos z jednej limonki, 1 łyżeczka brązowego cukru, sól, pieprz. SPOSÓB WYKONANIA: Makaron przygotowujemy wg opisu na opakowaniu, odcedzamy i kroimy na kawałki. Przygotowujemy dressing: czosnek siekamy i mieszamy z sosem sojowym, octem ryżowym, imbirem, sokiem z limonki, cukrem i przyprawami. Odstawiamy w chłodne miejsce. W tym czasie obieramy ogórek, usuwamy nasiona i kroimy w kostkę. Drobno siekamy cebulki dymki, a liście sałaty rwiemy. Odsączamy tuńczyka. Składniki sałaty mieszamy w misce i polewamy dressingiem. Posypujemy świeżą kolendrą. 