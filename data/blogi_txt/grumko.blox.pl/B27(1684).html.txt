To propozycja, którą z powodzeniem można przygotować nie tylko z myślą o śniadaniu, bo równie dobrze sprawdza się jako przekąska podczas imprezy. Trochę obawialiśmy się tego rolowania, ale poszło nam to całkiem sprawnie. Dzięki sosowi sojowemu i wódce omlet nabiera ciekawego posmaku i było to dla nas kolejne bardzo sympatyczne doznanie smakowe. Przepis pochodzi z książki Katarzyny Pośpieszyńskiej "Przygoda kulinarna".  Japonia: Omlet rybny / Tamagoyaki SKŁADNIKI: 15 dag filetów z halibuta lub dorsza, 1 i pół łyżki cukru, pół łyżeczki soli, 6 roztrzepanych jajek, 4 łyżki wody, 2 łyżki sosu sojowego, 3 łyżki czystej wódki, 1 i pół łyżki oleju.SPOSÓB WYKONANIA: Filety opłukać i zemleć w maszynce. Masę wymieszać z cukrem i solą. Jajka ubić z wodą, sosem sojowym i wódką, a następnie wymieszać z masą rybną. Prostokątną blaszkę np. 27 x 21 cm. wstawić na 5 minut do nagrzanego piekarnika (190 stopni C). Gdy się rozgrzeje, wlać olej, rozsmarować go pędzelkiem i od razu wlać masę rybno- jajeczną. Wstawić do piekarnika i piec ok. 20 minut. Omlet wyłożyć na czystą ściereczkę, zwinąć razem ze ściereczką, odłożyć na 30 minut. Delikatnie rozwinąć i wyjąć ściereczkę. Omlet podawać na zimno pokrojony w plasterki. 