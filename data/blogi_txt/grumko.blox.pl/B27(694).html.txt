Bardzo lubimy wątróbkę, ale zwykle jadamy tylko drobiową. Tym razem ze względu na krojenie w plastry użyliśmy wieprzowej i byliśmy bardzo pozytywnie zaskoczeni. Mięsko było miękkie i o fajnym posmaku, który uzyskało dzięki wytrawnej marynacie. Do tego słodkawe banany i wyszedł bardzo smaczny obiadek. Przepis pochodzi z książki Hanny Szymanderskiej "Owoce egzotyczne w potrawach".   SKŁADNIKI: 60 dag wątróbki cielęcej, 3 banany, szklanka czerwonego wytrawnego wina, cytryna, cebula, 4 łyżki oliwy, listek laurowy, majeranek, sól, pieprz.    SPOSÓB WYKONANIA: Wymieszać wino z sokiem z cytryny, dodać startą na tarce cebulę, majeranek, pieprz i ćwierć łyżeczki skórki otartej z cytryny oraz pokruszony listek laurowy. Wątróbkę umyć, usunąć błony, pokroić w cienkie plastry, ułożyć w salaterce, zalać marynatą, przykryć i zostawić na noc w lodówce. Wyjętą z marynaty wątróbkę osączyć i krótko przesmażyć na silnie rozgrzanym oleju, przełożyć do rondelka, posolić, obłożyć obranymi, pokrojonymi w plasterki bananami. Zalać marynatą i chwilę dusić na niewielkim ogniu. Podawać z ryżem i sałatą. 