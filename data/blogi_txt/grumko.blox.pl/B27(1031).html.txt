Niestety pora żegnać się z kuchnią hiszpańską i ruszać w dalszą drogę. Dziś wieczorem wpadniemy na chwilę do Chorzowa na nasze trzecie już spotkanie z zespołem U2, a od jutra z Widelcem przez dwa tygodnie będziemy gotować we Włoszech;-) Bardzo dawno nie jedliśmy już ziemniaków, więc z tym większą ochotą sięgnęliśmy po przepis na sałatkę ziemniaczaną. Dużo składników, więc i dużo smaków wśród których dominuje kwaskowatość ogórków konserwowych i kaparów. Pycha!! Przepis na "Ensaladilla rusa" pochodzi ze strony spain-recipes.com.    SKŁADNIKI: 3 obrane i pokrajane w plasterki średnie ziemniaki, 1 obrana i pokrajana w plasterki duża marchewka, 5 łyżek zielonego groszku, 2/3 szklanki zielonej fasolki, pół posiekanej średniej cebuli, 1 mała posiekana czerwona papryka, 4 pokrojone w plasterki ogórki konserwowe, 2 łyżki kaparów, 12 filecików anchois, 1 jajko ugotowane na twardo, 2/3 szklanki majonezu, 1 łyżka soku z cytryny, 1 łyżeczka musztardy Dijon, świeżo mielony pieprz, posiekana natka pietruszki. SPOSÓB WYKONANIA: Gotować ziemniaki i marchewkę. Gdy będą prawie miękkie dodać groszek i fasolkę i gotować do miękkości. Odcedzić i wyłożyć na talerz. Dodać cebulę, paprykę, ogórki, kapary, anchois i jajka pokrojone w plasterki. Wymieszać składniki sosu i dodać do pozostałych składników. Wymieszać, posypać natką i doprawić pieprzem. Schłodzić w lodówce. Wyjąć sałatkę na godzinę przed podaniem. 