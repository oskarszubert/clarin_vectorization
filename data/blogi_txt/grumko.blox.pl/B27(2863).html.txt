Korzystając z ładnej pogody wybraliśmy się w świąteczny poranek na spacer po katowickiej dzielnicy Nikiszowiec, która od dobrych kilku lat znajduje się na Śląskim Szlaku Zabytków Techniki. Nikiszowiec powstał na początku XX wieku jako osiedle robotnicze dla górników kopalni "Giesche", a swoją nieprzemijającą atrakcyjność zawdzięcza charakterystycznej zabudowie z czerwonej cegły.     Spacer po Nikiszowcu rozpoczęliśmy od wizyty pod Szybem Pułaski, działającej do dziś Kopalni Wieczorek. Ozdobą wjazdu na teren kopalni od tej strony jest budynek cechowni z malowniczą wieżyczką zegarową.     Kierując się w stronę budynków osiedla przechodzi się obok dwóch wagonów tzw. Balkan Expressu, który przez ponad 50 lat przewoził górników na trasie pomiędzy Szopienicami, a Giszowcem. Wagoniki tej kolejki wąskotorowej, uruchomionej w 1920 r. przez zarząd kopalni przez służyły nie tylko do przewozu pracowników kopalni - z bezpłatnych przejazdów korzystali wszyscy inni mieszkańcy osiedli górniczych.     Po kilku minutach spaceru wzdłuż zabudowań kopani dotarliśmy idąc zadrzewionym chodnikiem do ul. Świętej Anny.     Od tej strony znajduje się znane z wielu filmów wejście na osiedle Nikiszowiec.      Mieliśmy to szczęście, że do Nikiszowca dotarliśmy rano, więc część ludzi jeszcze spała, a inna była w kościele, więc mogliśmy w spokoju spacerować po uliczkach i podziwiać ciekawe rozwiązania architektoniczne stworzone przez niemieckich projektantów osiedla.    Mogliśmy też zajrzeć na puste o tej porze dnia podwórka, które również mają swój niesamowity klimat, a pewnie popołudniami są miejscem spotkań mieszkańców osiedla.      Idąc wzdłuż ulicy Antoniego Czechowa dotarliśmy do budynku szkoły podstawowej. Mijając szkołę, która stoi tu już od ponad stu lat, podeszliśmy pod kościół Św. Anny. W zamyśle pierwszego proboszcza parafii świątynia miała górować nad okolicą, jak Góra świętej Anny nad Śląskiem, stąd pomysł by właśnie św. Annę uczynić patronką kościoła.        Spod kościoła poszliśmy w kierunku torów kolejowych, za którymi mieści się niski parterowy budynek, który przed wielu laty powstał jako izolatka dla ludzi zakaźnie chorych. W późniejszych czasach działała tam artystycznie uzdolniona Grupa Janowska, a aktualnie mieści się tam zespół szkół specjalnych.     Obok torów kolejowych znajduje się również Galeria Riksza Pub, gdzie oprócz tego, że można zjeść i napić się piwa, znajduje się całe mnóstwo staroci i antyków.          Mimo, że była wczesna pora, to dzięki uprzejmości pana, którego spotkaliśmy na podwórku przed Galerią mogliśmy zajrzeć do środka i zobaczyć wiele fajnych przedmiotów sprzed lat.        Wróciliśmy na osiedle i idąc wzdłuż pasa zieleni dotarliśmy na rynek – Plac Wyzwolenia przy którym mieści się między innymi wspomniany już wcześniej kościół Św. Anny. Na Placu Wyzwolenia znajduje się min. apteka założona w tym samym czasie co osiedle oraz jeden z najstarszych zakładów fotograficznych w kraju.         Idąc wzdłuż ulicy Rymarskiej doszliśmy do końca osiedla. Tam przy ulicy Zofii Nałkowskiej znajduje się lodowisko, a stamtąd blisko już do ulicy Szopienickiej, skąd zaczynaliśmy nasz spacer. Podeszliśmy jeszcze pod wieżę ciśnień, obejrzeliśmy Szyb Nickisch (dziś Poniatowski), który to użyczył nazwy osiedlu. Przyjrzeliśmy się modernistycznemu budynkowi, w którym kiedyś mieścił się ratusz, a obecnie ma w nim swoją siedzibę szpital miejski.     W dobrych nastrojach wróciliśmy do domu na późne śniadanie.        Więcej o naszych wypadach, wakacjach itp. na stronie:      Podróże Ireny i Andrzeja 