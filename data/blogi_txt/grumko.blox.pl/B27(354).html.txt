Układając jadłospis na święta brałem pod uwagę kilka przepisów na pasztet. Długo nie mogłem się jednak zdecydować, który konkretnie upiec i jak się później okazało zdecydował za mnie przypadek. Szukałem zupełnie czegoś innego, a trafiłem na ten pasztet jajeczny, który tak mi się spodobał, że bez wahania wpisałem go do świątecznego menu. Decyzji nie żałuję, bo bardzo nam smakował. Kroi się całkiem nieźle, ale zastanawiałem się czy nie lepiej byłoby powstałą masę zmiksować i uzyskać bardziej "pasztetową" konsystencję. Z drugiej strony pewnie na tym polega urok tego pasztetu i chodzi o to żeby było widać w nim kawałki jajek. Przepis pochodzi ze strony ugotuj.to.    SKŁADNIKI: 9 jajek ugotowanych na twardo, 1 jajko surowe, 2 cebule (20 dag), 10 dag śmietany 22-procentowej, 3/4 szklanki bułki tartej, 3 łyżki groszku z puszki, po 2 łyżki koperku oraz natki pietruszki, 3 łyżki oleju, 1 łyżka masła, 4 łyżki sera edamskiego, sól, pieprz; do przygotowania formy: 1 łyżka margaryny, 2 łyżki bułki tartej.    SPOSÓB WYKONANIA: Cebulę obrać, pokroić w kostkę i zeszklić na rozgrzanym oleju. Jajka obrać i posiekać, wymieszać z cebulą, bułką tartą, śmietaną, żółtkiem, koperkiem, natką pietruszki oraz groszkiem. Przyprawić pieprzem i solą. Białko ubić ze szczyptą soli na sztywną pianę i dodając porcjami, połączyć z masą. Keksówkę długości 20-22 cm wysmarować margaryną i wysypać bułką tartą, włożyć masę, wyrównać powierzchnię, posypać bułką tartą oraz startym serem i skropić stopionym masłem. Zapiekać około 30 min w piekarniku nagrzanym do temperatury 180°C. Zrumieniony pasztet ostrożnie wyjąć z formy i podawać pokrojony w plastry grubości około 1 cm, jako gorącą przystawkę, z dodatkiem pieczywa. W sosjerce podać sos, np. cebulowy, szczypiorkowy lub pieczarkowy. Pasztet ten można podawać również na zimno, np. z keczupem lub chrzanem. 