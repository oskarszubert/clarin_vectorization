Caldo Verde to narodowa zupa portugalska do przygotowania, której używa się liści kapusty zwanej "couve gallega" nie związującej główek, tylko przez cały rok wypuszczającej pojedyncze liście. W naszych warunkach można ją zastąpić kapustą włoską, którą podobnie jak "couve gallega" sieka się bardzo drobno. Nam zupa bardzo smakowała, a ciekawostką w niej jest to, że zagęszcza się ją ziemniakami puree. Przepis pochodzi z książki "Porto, sardynka i fado - Kuchnia portugalska". SKŁADNIKI: 30 dag kapusty włoskiej, 12 dag suchej czosnkowej kiełbasy - u nas chorizo, 3 duże ziemniaki (ok. 45 dag), półtorej litra wody, 2 łyżeczki soli, pół szklanki oliwy, czerwony pieprz.SPOSÓB WYKONANIA: Umyć kapustę w zimnej wodzie, oddzielić liście od głąba i posiekać ostrym nożem na możliwie cienkie paseczki. Odstawić na pół godziny. Kawałek kiełbasy nakłuć widelcem w kilku miejscach, włożyć do niewielkiego rondelka, zalać wodą, tak aby ją całkowicie przykryła. Zagotować na dużym ogniu, następnie zmniejszyć płomień i gotować przez 15 minut. Osączyć dokładnie i pokroić na plasterki. Ziemniaki obrać, zalać w garnku wodą, zagotować na dużym ogniu, osolić, zmniejszyć ogień i gotować przez 15 minut. Wyjąć ziemniaki łyżką cedzakową i dokładnie pognieść na puree, które włożyć z powrotem do garnka z wywarem. Dodać oliwę i zagotować. Wsypać posiekaną kapustę i dalej gotować nie przykrywając, przez 4 minuty. Włożyć pokrojoną kiełbasę i pozostawić na ogniu przez 2 minuty, aby się kiełbasa zagrzała. 