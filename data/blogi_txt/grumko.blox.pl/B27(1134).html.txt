Początek naszej wizyty na Łotwie zbiega się z przypadającym dziś Światowym Dniem Chleba. Z tej okazji upiekliśmy tradycyjne łotewskie bułeczki z boczkiem. Są łatwe w przygotowaniu, mięciutkie i fajnie smakują wędzonką;-) Przepis pochodzi z książki "The Cuisine of Latvia" i jest naszą propozycją w zabawie "World Bread Day 2009 - Yes We Bake"   SKŁADNIKI: 450 - 500 g mąki, 250 g mleka lub wody, 25 g świeżych drożdży, 75 g margaryny, 25 g cukru, 5 g soli, jajko. Farsz: 350 g wędzonego boczku, 50 g cebuli, świeżo mielony pieprz.SPOSÓB WYKONANIA: Mąkę przesiać do miski. Kilka łyżek mąki odłożyć, do podsypywania w trakcie wyrabiania ciasta. W garnuszku rozpuścić margarynę, wlać do niej mleko, całość podgrzać by była ciepła, ale nie gorąca. Następnie dodać cukier, sól, drożdże, dokładnie wymieszać do rozpuszczenia składników. Dodać rozbełtane jajko i całość przełożyć do miski z mąką. Dokładnie wyrobić ciasto, lekko posypać mąką, przykryć i odstawić w ciepłe miejsce do wyrośnięcia. Po godzinie ciasto powinno podwoić objętość, wówczas ponakłuwać je np. drewnianym patyczkiem do szaszłyków i odstawić na kolejną godzinę do wyrośnięcia. Następnie podzielić je na 30 - 35 g porcje, zrolować w kulki, ułożyć na posypanej mąką stolnicy i zostawić do wyrośnięcia na 10 - 15 minut. Przygotować farsz: posiekaną cebulę krótko przesmażyć z boczkiem. Kulki spłaszczyć, na środek nałożyć farsz, złożyć na pół sklejając brzegi. Rolować w dłoniach nadając ciastu kształt półksiężyca. Wyłożyć na blaszce z papierem do pieczenia łączeniem od spodu, by nie otwarły się w trakcie pieczenia. Odstawić na kilka minut do wyrośnięcia. Posmarować roztrzepanym jajkiem i piec na złoty kolor. 