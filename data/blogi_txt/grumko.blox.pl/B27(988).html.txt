Jeżeli przyjrzycie się składnikom tej kanapki to zauważycie, że na dobrą sprawę "pan bagnat" to sałatka nicejska zawinięta w pieczywo. W internecie wyczytałem również, że stanowi ona poważną konkurencję dla amerykańskiego hamburgera, którym ponoć spora część Francuzów gardzi;-) Dodatkowo na blogu Bei znalazłem informację, że: "W dialekcie używanym przez rdzennych mieszkańców Nicei (dialekt 'niçard'), pan banhat (z włoskiego Pane Bagnato) znaczy 'mokry chleb', gdyż przed zrobieniem owej kanapki chleb był suto polewany oliwą z oliwek. Wyruszający na łowy rybacy zabierali ze sobą tego typu treściwą kanapkę, zrobioną z prostych, tanich składników." Naszą wersję kanapki przygotowaliśmy już wczoraj i był to bardzo dobry pomysł, bo wszystkie smaki fajnie się przegryzły i pan bagnat smakował znakomicie! Dodatkowo do smarowania pieczywa użyłem oleju spod tuńczyka i anchovies, więc nasze kanapki były jeszcze bardziej rybne;-) Przepis pochodzi z książki pt. "Smaki Francji" Wydawnictwa Parragon. Przy okazji polecamy troszkę inne pieczywo z nadzieniem czyli niemiecki chlebek faszerowany.   SKŁADNIKI: chleb wiejski o długości 40 cm, grubszy od francuskiej bagietki, oliwa z pierwszego tłoczenia, gotowa tapenade. Nadzienie: 2 jajka, 50 g filetów z sardeli w oleju z puszki, ok. 85 g oliwek z ziołami, czosnkiem lub chili, liście sałaty masłowej i rukoli opłukane i osuszone papierowym ręcznikiem, 4 pomidory pokrojone w plasterki, 200 g tuńczyka w sosie własnym, dobrze osączonego i rozdrobnionego - użyliśmy tuńczyka w oleju.SPOSÓB WYKONANIA: Zagrzać wodę w garnku. Włożyć jajka i trzymać przez 12 minut, aby ugotowały się na twardo. Odlać i natychmiast wrzucić do miski z lodowatą wodą. Ostudzić. Obrane jajka pokroić w talarki. Dokładnie osączyć filety z sardeli. Duże sztuki przekroić wzdłuż na pół. Z oliwek usunąć pestki i przekroić na połowę. Odłożyć na bok. Nożem z ząbkami poziomo przekroić bochenek chleba. Wydrążyć około 1 cm miękiszu u góry i u dołu, zostawiając w obu połowach dosyć sporo miejsca. Obie połowy obficie posmarować oliwą. Chcąc uzyskać mocny, ostry smak, posmarować tapenade. Na dolnej połowie ułożyć warstwę liści sałaty. Ułożyć warstwę z ugotowanych na twardo jajek, plasterków pomidorów, oliwek, sardeli i tuńczyka. Skropić oliwą, przekładać warstwy liśćmi sałaty. Nadzienie układać zgodnie z własnymi upodobaniami. Przykryć kanapkę drugą połówką chleba i mocno przycisnąć. Owinąć ciasno folią spożywczą i ułożyć na talerzu, który zmieści się w lodówce. Obciążyć puszkami i schłodzić przez kilka godzin. Przed podaniem przekroić na 4 równe części. 