Prosty, a równocześnie bardzo smaczny przepis na sałatkę z ziemniakami w roli głównej. Oprócz ziemniaków w przepisie - pochodzącym ze strony Moje Gotowanie - moją uwagę zwrócił dodatek bobu. Właśnie trwa na niego sezon, więc fajnie było przy okazji wpleść go w Ziemniaczany Tydzień;-)  SKŁADNIKI: 80 dag ziemniaków, 25 dag bobu, 2 dymki, 3 łyżki oleju, 1/2 szklanki bulionu mięsnego, łyżka musztardy, 3 łyżki octu winnego, szczypta cukru, 2 łyżki posiekanej natki, 2 jajka, 25 dag pomidorków koktajlowych, sól, pieprz.    SPOSÓB WYKONANIA: Ziemniaki wyszorować, ugotować w mundurkach w osolonej wodzie (20-25 minut). Odcedzić, obrać, pokroić w cienkie plasterki. Bób oczyścić, umyć, ugotować w osolonym wrzątku (30 minut). Dymki obrać, pokroić na plasterki. Bulion zagotować. Dodać musztardę, ocet winny, po szczypcie soli i cukru, wymieszać, oprószyć pieprzem. Razem z olejem polać ziemniaki. Dodać bób i dymkę, wymieszać, odstawić na 20 minut. Jajka włożyć do wrzątku, ugotować na twardo (10 minut). Ostudzić, obrać, pokroić na ćwiartki. Pomidory umyć, pokroić na ćwiartki. Razem z jajkami dodać do sałatki ziemniaczanej, delikatnie wymieszać, przyprawić do smaku, posypać natką. 