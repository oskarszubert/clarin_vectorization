Panino z pieczoną papryką, kurczakiem i dwoma rodzajami pesto ŹRÓDŁO: blog "Filozofia Smaku".  SKŁADNIKI: (na 2 porcje): 2 ciabatty, 1 pierś z kurczaka (bez polędwiczki), sól, świeżo zmielony pieprz, słodka papryka w proszku, suszona bazylia, 1 czerwona papryka, 100 g mozzarelli, pesto z liści rzodkiewki i bazylii, pesto z suszonych pomidorów. Pesto z liści rzodkiewki i bazylii: 3/4 szklanki młodych liści rzodkiewki, 1/4 szklanki listków bazylii, 1 duży ząbek czosnku, 1/8 szklanki pestek dyni, uprażonych na suchej patelni, 1/8 szklanki startego parmezanu, 1/4 szklanki oliwy, sól i świeżo zmielony pieprz do smaku. SPOSÓB WYKONANIA: Paprykę kroimy na pół, oczyszczamy z nasion. Układamy w naczyniu żaroodpornym skórką do góry, pieczemy w temp. 200 stopni przez około 25 minut lub dłużej, aż skórka zacznie się marszczyć i ciemnieć. Wkładamy ją do woreczka foliowego i odstawiamy na 10 minut. Po tym czasie obieramy ją ze skórki. Pierś myjemy, kroimy wzdłuż na pół. Doprawiamy solą, pieprzem, odrobiną słodkiej papryki i bazylii. Grillujemy z obu stron na patelni. Mozzarellę kroimy w grubsze plastry. Ciabatty kroimy na pół, jedną połówkę smarujemy pesto z liści rzodkiewki i bazylii, drugą pesto z suszonych pomidorów. Na pesto z liści rzodkiewki i bazylii kładziemy pieczoną paprykę, kurczaka, plastry mozzarelli, przykrywamy połówką z pesto z suszonych pomidorów. Grillujemy z obu stron na patelni, aż ciabatta zrobi się lekko chrupiąca. Pesto z liści rzodkiewki: Liście rzodkiewki i bazylii myjemy, osuszamy. W kielichu blendera umieszczamy listki, obrany czosnek, pestki dyni, parmezan. Wlewamy połowę oliwy i miksujemy na gładką masę. Przyprawiamy solą i pieprzem, miksujemy dalej, stopniowo dolewając oliwę, do uzyskania preferowanej konsystencji. Pesto przekładamy do słoiczka, na wierzchu skrapiamy oliwą. Przechowujemy w zakręconym słoiczku i lodówce do 3-5 dni. 