Czekolada na gorąco kojarzy mi się przede wszystkim z dzieciństwem. Moja mama czasami zabierała mnie na zakupy i gdy byłem grzeczny czyli nie marudziłem na chodzenie po sklepach to w zależności od pory roku w nagrodę kupowała mi porcję lodów lub właśnie kubek ciepłej czekolady. Cóż było w takiej sytuacji robić: zaciskałem zęby i z wymuszonym uśmiechem na twarzy przymierzałem kolejne pary spodni lub butów;-) Czekolada według tego przepisu bardzo nam smakowała: rzeczywiście smak pomarańczy jest fajnie wyczuwalny i sprawia, że napój tak szybko się nie nudzi;-) Receptura pochodzi z serwisu kuchnia.gazeta.pl. SKŁADNIKI: 1/3 szklanki zimnej śmietany (36-proc.), 1 łyżeczka brązowego cukru, 4.5 szklanki mleka (3.2-proc.), 4 spore pomarańcze, 25-30 dag dobrej czekolady mlecznej, 2 łyżki niesłodzonego kakao    SPOSÓB WYKONANIA: Ubij śmietanę z brązowym cukrem, przykryj i wstaw do lodówki. Mleko wlej do rondla o grubym dnie. Pomarańcze sparz wrzącą wodą i cieniuteńko obierz ze skórki (najlepiej skrobaczką do warzyw). Skórkę pokrój w paseczki, wrzuć do mleka i powoli zagotuj na średnim ogniu. Zdejmij z ognia, odstaw na 30 minut. Następnie przecedź mleko i ponownie wlej je do rondla. Zagotuj, dodaj posiekaną czekoladę i kakao rozprowadzone w odrobinie zimnego mleka albo wody. Mieszaj, aż czekolada się stopi, a potem podgrzewaj jeszcze minutę, nie przerywając mieszania. Czekoladę wlej do filiżanek, każdą porcję udekoruj kleksem śmietany. 