Nawet nie wiecie z jakim utęsknieniem czekałem na ten wpis;-) Wreszcie mogę napisać, że właśnie zakończyliśmy remont mieszkania!! Co prawda zostało nam jeszcze parę rzeczy do zrobienia takich jak np. zakup nowej lampy do dużego pokoju, ale to w zestawieniu choćby z wymianą okien jest już tylko drobnym i sympatycznym szczegółem;-) Kiedy ruszaliśmy z remontem obiecałem sobie, że po jego zakończeniu przygotujemy sobie na niedzielne śniadanie takiego właśnie kurczaka w galarecie, który co by nie mówić jest trochę pracochłonny. Warto jednak poświęcić trochę więcej czasu na tego typu dania, bo nie dość, że ładnie się prezentują to i bardzo dobrze smakują. Przy okazji polecam Wam inne sprawdzone przez nas przepisy z galaretką: schab faszerowany w galarecie i kopczyk z sardynek. Przepis na kurczaka w galarecie pochodzi z książeczki "Lubię gotować: Drób na każdą okazję"    SKŁADNIKI: pół kurczaka (około 60dag) lub 40 dag filetów z piersi kurczaka, pół porcji włoszczyzny, 1 cebula (5dag), 3 marchewki (15dag), 1 ogórek konserwowy (10dag), 10 dag kukurydzy konserwowej, 10 dag groszku konserwowego, 3 jajka, 1 łyżka przecieru pomidorowego, kilka gałązek natki pietruszki, 5 łyżeczek żelatyny, 1 łyżka octu winnego, 1/4 łyżeczki sosu Worcester, kropla sosu tabasco, 1/4 łyżeczki cukru, sól. SPOSÓB WYKONANIA: Kurczaka umyć i oczyścić. Włoszczyznę oczyścić i razem z dodatkowymi marchewkami oraz cebulą obrać i umyć. Zalać zimną wodą i zagotować. Włożyć mięso z kurczaka, posolić i gotować do miękkości. Warzywa wyjąć, 1 marchewkę pokroić w plasterki, pozostałe jarzyny przeznaczyć na sałatkę. Mięso kurczaka pokroić na małe kawałki. Rosół ostudzić, przecedzić przez gazę. Żelatynę namoczyć w 4 łyżkach zimnej wody. Kukurydzę i groszek odcedzić z zalewy. Jajka ugotować na twardo, ostudzić, obrać i pokroić na plasterki. Odlać 2 szklanki rosołu, podgrzać, dodać przecier pomidorowy, sos Worcester, tabasco, ocet, cukier i rozpuścić w nim namoczoną żelatynę. Doprawić do smaku solą. Małe kompotierki lub filiżanki wypłukać zimną wodą i wlać po 2 łyżeczki tężejącej żelatyny. Kiedy zastygnie, ułożyć ozdobnie część warzyw, mięsa, jajek i natki. Wlać trochę galarety, a gdy stężeje włożyć pozostałe warzywa i mięso. Ponownie zalać galaretą i odstawić do lodówki, aby zastygła. Podawać ze świeżym pieczywem. 