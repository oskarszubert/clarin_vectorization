Zdecydowaliśmy się na ten przepis, bo już dosyć dawno nie jedliśmy fasoli, ale nie będę ukrywał, że skusił nas również pieczony bekon, który idealnie do niej pasuje;-)  Danie strasznie szybkie w przygotowaniu, a czas potrzebny na zapieczenie całości wykorzystaliśmy na przygotowanie czegoś na słodko oraz części jutrzejszego śniadania;-) Tak więc w poczuciu dobrze spełnionego obowiązku zaraz po opublikowaniu tego wpisu biegnę oglądać najnowszego Batmana;-) Co do zapiekanki to nam smakowała. Zmniejszylibyśmy tylko trochę ilość przecieru i dobrym dodatkiem byłaby cebula. Przepis pochodzi ze strony Epicurious.com.   SKŁADNIKI: 1/3 szklanki przecieru pomidorowego, 2 łyżki ostrej musztardy, 1 łyżka octu winnego z jabłek, 3/4 łyżeczki soli, 1/4 łyżeczki czarnego pieprzu, 1 i 1/4 szklanki Coca Coli, 3 puszki fasoli o pojemności ok. 450 ml każda - odcedzone, 6 plasterków bekonu pokrajanego w ćwiartki. SPOSÓB WYKONANIA: Rozgrzać piekarnik do 190 stopni. Wysmarować olejem naczynie do zapiekania. Wymieszać 5 pierwszych składników. Wmieszać coca colę, a następnie dodać fasolę. Wyłożyć do naczynia żaroodpornego. Na wierzch ułożyć kawałki bekonu. Piec do momentu, aż bekon zrobi się chrupiący czyli ok. godziny. Jeśli zapiekanka byłaby za sucha to dodać jeszcze 1/4 szklanki coli, odstawić na 10 minut i podawać. 