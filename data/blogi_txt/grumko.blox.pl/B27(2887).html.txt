Na początku sierpnia br. wysłaliśmy nasze zgłoszenia na konkurs "Smaki Lata", który zorganizowała sieć supermarketów Tesco. Jak to czasem z nami w temacie konkursów bywa - pochłonięci codziennymi obowiązkami - zapomnieliśmy o dacie ogłoszenia wyników, ale dzięki czujności naszej koleżanki Eli, dowiedzieliśmy się, że zostałem laureatem głównej nagrody, którą miał być "Pyszny Weekend" w Krakowie. Było trochę problemów z ustaleniem terminu spotkania, a to chociażby z powodu naszych długich, bo aż czterotygodniowych wakacji, ale suma summarum udało się zorganizować "Pyszny Weekend" w terminie 30 listopada - 2 grudnia br. Do Krakowa dotarłem z Katowic minibusem, który dowiózł mnie na Regionalny Dworzec Autobusowy. Przez Galerię Krakowską wyszedłem na plac przed dworcem PKP gdzie zorganizowano Galicyjski Kiermasz Adwentowy. Była to miła ciekawostka, bo podczas naszego zeszłorocznego pobytu w Krakowie o tej samej porze roku w okolicy dworca nic specjalnego się nie działo.   Podjadając obwarzanka dotarłem na Rynek, na którym podobnie jak rok wcześniej odbywał się targ świąteczny. Można było odnieść wrażenie deja vu, bo większość stoisk ustawiona była dokładnie w tych samych miejscach co w 2011r.     Z Rynku ulicą Grodzką doszedłem do Wawelu, a tam odwiedziłem Smoka Wawelskiego.   Spod Wawelu wzdłuż Wisły skierowałem się w stronę Mostu Grunwaldzkiego.Idąc dalej bulwarem minąłem kościół na Skałce, aż dotarłem do mostu Marszałka Józefa Piłsudskiego.   W tym miejscu przeszedłem na drugą stronę Wisły i dalej kierowałem się w kierunku kładki Ojca Bernatka. Stamtąd dotarłem do hotelu Qubus, w którym spędziłem kolejne dwie noce.  W hotelu byłem na tyle wcześnie, że mogłem trochę odpocząć i spokojnie przygotować się do pierwszego spotkania w ramach "Pysznego Weekendu". Z pozostałymi laureatami konkursu oraz przedstawicielkami agencji reklamowej WE CAN spotkałem się w hotelowym lobby. Po powitaniach wsiedliśmy do taksówek i pojechaliśmy "na miasto". Pierwszą atrakcją "Pysznego Weekendu" była kolacja w "Zazie Bistro", które mieści się w dzielnicy Kazimierz. Na miejscu dołączył do nas przedstawiciel firmy Tesco, która zorganizowała konkurs "Smaki Lata" oraz ufundowała nagrody. "Zazie Bistro" to całkiem sympatyczne miejsce, a z tego co miałem okazję widzieć i słyszeć, cieszy się całkiem sporą popularnością wśród mieszkańców Krakowa i nie tylko. Wybierając przystawkę wahałem się pomiędzy foie gras, a grasicą i ostatecznie zdecydowałem się na foie gras na kaszance i pain perdu z sosem creme de casis. Jako fan wątróbek obiektywnie muszę stwierdzić, że danie niczym specjalnym się nie wyróżniało i trochę żałowałem, że nie wybrałem grasicy, którą Pan Józef - jeden z laureatów konkursu - bardzo sobie chwalił. Na danie główne zamówiłem stek z rostbefu w ziarnach kolendry i gorczycy podany z maślanym millas i słodką cebulą z orzeszkami pini w sosie z czerwonego wina i masłem szałwiowym. Nazwa naprawdę bajerancka i iście barokowa, ale niestety stek był najnormalniej w świecie twardy, a dodatki takie sobie. Najsmaczniejszym daniem tego wieczoru był deser, a konkretnie profiterolki z lodami pistacjowymi, gorącą czekoladą i kruszonymi pistacjami, które wszystkim odwiedzającym "Zazie Bistro" gorąco polecam. Na zakończenie wieczoru otrzymaliśmy od organizatora konkursu książki Roberta Makłowicza oraz wykonane przez profesjonalistów zdjęcia naszych potraw, które wyróżniono w konkursie.   W sobotę po godzinie 9 pojechaliśmy do Instytutu Kulinarnego, który mieści się w Śledziejowicach pod Krakowem, a gdzie zaplanowana była główna atrakcja "Pysznego Weekendu", czyli lekcja gotowania pod hasłem "Ryby i owoce morza - kuchnia śródziemnomorska z elementami polskich smaków". Trwające blisko 6 godzin zajęcia prowadził znany szef kuchni Marek Widomski, który był jednym z pomysłodawców powstania Instytutu Kulinarnego. Zajęcia rozpoczęły się od nauki filetowania kalmarów, pstrąga i łososia.   Później Pan Marek opowiadał nam jak przygotowuje się popularne skandynawskie danie z łososia, które nazywa się gravlax. Przygotowany w ten sposób łosoś smakuje doskonale i jest łatwy do przygotowania, o czym mieliśmy się okazję przekonać przygotowując go z Ireną w miniony weekend w naszej kuchni.   Po degustacji gravlaxa poznaliśmy dwa sposoby przygotowywania muli: włoski z sosem na bazie szalotki, anchois, ostrej papryczki i białego wina oraz francuski z sosem na bazie szalotki, szafranu, białego wina i szafranu.   Po mulach przyszła pora na danie z kalmarami czyli sałatkę escabech. Chwilę później poznaliśmy sekret przygotowywania sosu koktajlowego, który podaje się jako dodatek do krewetek koktajlowych.  Podczas zajęć nauczyliśmy się również sprawiać krewetki tygrysie, które podane w doskonałym kremie czosnkowym zrobiły na mnie kolosalne wrażenie.   Mimo, iż Pan Marek do przygotowania kremu czosnkowego użył gotowej pasty czosnkowej, którą kupić mogą tylko restauratorzy, to udało nam się kilka dni temu domowym sposobem w zaciszu naszej kuchni odtworzyć ten przyjemnie czosnkowy smaczek.   Po degustacji krewetek Pan Marek pokazał nam jak przygotować carpaccio ze świeżego łososia oraz z gravlaxa.   Kolejne dania, których sposób przygotowania poznaliśmy to: makaron z łososiem i warzywami, zupa z łososiem i krewetkami, pieczony łosoś na szpinaku oraz roladki z pstrąga. Na zakończenie spotkania otrzymaliśmy certyfikaty udziału w zajęciach, były pamiątkowe zdjęcia, a później wróciliśmy do hotelu. Samo szkolenie było bardzo fajne i ciekawe, choć muszę przyznać, że po naszej ostatniej lekcji kulinarnej w Hanoi brakowało mi możliwości większego zaangażowania się w przygotowywanie potraw. Niemniej i tak sporo się nauczyłem, a kilka kolejnych poznanych przepisów zamierzam w przyszłości wykorzystać.    Po odpoczynku w hotelu pojechaliśmy na kolację do Restauracji Marmolada, która mieści się tuż przy Rynku. Lokal prezentuje się całkiem sympatycznie, a bardzo miłym akcentem jest duet grający standardy muzyczne w wersji na fortepian i pianino. Niestety o jedzeniu w tym miejscu nie potrafię napisać nic dobrego, pozwolę sobie zakończyć ten wątek. Po wyjściu z restauracji poszliśmy na spacer po krakowskim Rynku, a wieczór zakończyliśmy w bardzo sympatycznej kawiarence, racząc się ciepłą herbatą z cytryną. Było to bardzo miłe zwieńczenie dnia pełnego wrażeń.   W niedzielę po śniadaniu spakowałem plecak i wraz z uczestnikami "Pysznego Weekendu" pojechałem na krakowski Rynek, gdzie zaplanowana była ostatnia atrakcja spotkania w Krakowie, czyli zwiedzanie podziemnego Muzeum. Niestety musiałem wracać do Katowic wcześniej niż planowałem, więc zrezygnowałem ze zwiedzania Muzeum, które mieliśmy przyjemność odwiedzić z Ireną pod koniec listopada 2011r. Na koniec chciałbym podziękować wszystkim uczestnikom "Pysznego Weekendu" za mile i wesoło spędzony czas. Naprawdę nie sądziłem, że przejedzenie może być tak zabawnym tematem do żartów;-) Słowa uznania należą się również agencji reklamowej WE CAN, która weekendowe spotkanie bardzo sprawnie zorganizowała. Szczególnie urzekła mnie punktualność, która w dzisiejszych czasach należy niestety do rzadkości. 