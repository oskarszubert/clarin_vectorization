Nie tak dawno polecaliśmy Wam sajgonki z krewetkami, które serwowaliśmy z sosem z orzeszków ziemnych. Tak nam wtedy zasmakowały, że tym razem sięgnęliśmy po podobny przepis tyle, że z rybą w roli głównej. Dodaliśmy łososia, ale z powodzeniem możecie wykorzystać każdą inną lubianą przez Was rybę morską. Takie sajgonki, to fajna lekka, a dzięki mięcie również odświeżająca propozycja na ciepłe letnie dni;-) Polecamy!! Przepis pochodzi ze strony KhmerKromRecipes.Com. Kambodża: Sajgonki z rybą / Nem trey SKŁADNIKI: 45 dag łososia lub innej morskiej ryby, 1/4 łyżeczki soli, 1/4 łyżeczki pieprzu, 1 opakowanie papieru ryżowego, pół opakowania ugotowanego makaronu ryżowego, 1 ogórek pokrojony w cienkie plasterki, garść liści mięty, 2 szklanki poszatkowanej sałaty, posiekany szczypiorek.SPOSÓB WYKONANIA: Rybę doprawić solą i pieprzem. Zgrillować lub ugotować. Podzielić na mniejsze kawałki. Papier ryżowy namoczyć, nakładać porcje ryby, makaronu, plasterki ogórka, mieszanką z ziół oraz sałaty i zwijać zgodnie z instrukcją na opakowaniu. Podawać np. ze słodkim sosem rybnym. 