Jak pewnie część z Was wie, w tym roku rozsmakowaliśmy się w sernikach na ciasteczkowych spodach. W związku z tym nie mogło takiego wypieku zabraknąć w okresie przedświątecznym, tym bardziej, że przyprawa do pierników jest jednym z jego składników. Przepis pochodzi z bloga Anity, która podobnie jak my lubi, gdy ciasto w sernikach jest na samym spodzie. Jeśli ktoś woli wersję z wyklejanym bokiem to zapraszam do Pracowni Wypieków Liski, która krok po kroku pokazuje jak przygotować ten sernik.    SKŁADNIKI: 190 g ciasteczek kruchych, 80 g masła, 2 łyżeczki przyprawy do piernika Składniki na masę serową: 750 g białego twarogu (zmielonego), 180 g cukru pudru, 4 jajka, 1 i pół łyżki tartej skórki pomarańczowej (lub 11 łyżeczki suszonej), 3 łyżeczki przyprawy do piernika, 1 i pół czubatej łyżki budyniu waniliowego, 1 cukier waniliowy. Składniki na polewę: 150 ml jogurtu naturalnego, 1 łyżeczka skórki pomarańczowej (suszonej) lub 1 łyżka świeżej, 1 łyżka cukru pudru, 1 łyżka soku pomarańczowego (najlepiej świeżo wyciśniętego). Do posypania: tarta gałka muszkatołowa    SPOSÓB WYKONANIA: Ciasteczka wsypać do torebki i rozwałkować wałkiem lub pokruszyć w malakserze. Dodać bardzo miękkie lub rozpuszczone masło i zagnieść ciasto - będzie miało konsystencję lekko klejącej bułki tartej. Tortownicę wyłożyć folią aluminiową i spód dokładnie wylepić pokruszonymi ciasteczkami. Wstawić do lodówki na 30 minut. Ser utrzeć z cukrem na gładką masę. Dodawać stopniowo po 1 jajku, skórkę pomarańczową, wanilię, przyprawę do piernika i budyń. Gotową masę wylać na schłodzony spód. Piec w temperaturze 180oC przez około 45 - 50 minut. Wszystkie składniki polewy wymieszać, wyjąć sernik z piekarnika, delikatnie wyłożyć polewę, wyrównać i piec jeszcze kolejne 12 - 15 minut. Po upieczeniu wyłączyć piekarnik, uchylić drzwiczki i zostawić sernik do wystygnięcia. Ważne jest to, żeby studzić go w ciepłym piekarniku. Wtedy się nie zapada. Ostudzić i wstawić do lodówki na kilka godzin. 