Pomidory w plasterkach czy też sos pomidorowy to podstawowe składniki prawie każdej pizzy. W przypadku tego przepisu - pochodzącego z książki "Smaki Hiszpanii" wydawnictwa Parragon - pomidory dodatkowo doskonale łagodzą ostry i intensywny smak chorizo. Jeśli lubicie hiszpańskie wyroby wędliniarskie to taka pizza z pewnością przypadnie Wam do gustu i na długo pozostanie w pamięci;-)   SKŁADNIKI: POMIDORY: 6 sztuk pokrojonych w plasterki, 2 drobno poszatkowane cebule, 12 czarnych oliwek, 4 plasterki szynki serrano, 10 plasterków kiełbasy chorizo, 2 łyżki posiekanych świeżych ziół, 55g mozzarreli w cienkich plasterkach, 50 ml oliwy, sól i pieprz. Spód do pizzy: 20g świeżych drożdży, 250g uniwersalnej mąki oraz dodatkowo na posypanie, 225 ml letniej wody, szczypta soli, 50ml oliwy. . SPOSÓB WYKONANIA: Na początku przygotować spód do pizzy. W misce wymieszać drożdże z 50 g mąki oraz wodą. Odstawić na 10 min. W tym czasie przesiać pozostałą mąkę wraz z solą do dużej miski i uformować na środku dołek. Wlać do niego mieszaninę drożdżową oraz oliwę. Za pomocą elektrycznego miksera mieszać intensywnie przez 5 - 10 minut. Przykryć czystą ściereczką i zostawić w ciepłym miejscu, aż ciasto podwoi swoją objętość. Rozgrzać piekarnik do 220 stopni i wstawić do niego pustą blachę. Na posypanym mąką blacie kuchennym uformować z ciasta koło o średnicy 28-30 cm. I o lekko podniesionych brzegach. Ułożyć na cieście plastry pomidorów, doprawić solą i pieprzem, a następnie przykryć cebulą. Dodać oliwki, szynkę i chorizo, doprawić pieprzem i posypać ziołami. Na wierzchu umieścić plastry sera i pokropić całość oliwą. Ostrożnie przenieść pizzę na rozgrzaną blachę i piec przez 30 min. w rozgrzanym piekarniku, aż ser się stopi i zacznie bulgotać, a brzegi ciasta zbrązowieją. Pokroić i podawać. 