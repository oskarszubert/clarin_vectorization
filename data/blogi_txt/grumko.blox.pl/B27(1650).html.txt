Dziś będzie o pasztetach, które bardzo lubimy i staramy się zawsze przygotowywać je w okresie świątecznym. Jako pierwszy proponujemy smaczny pasztet mięsny o wyraźnym posmaku jałowca i pozostałych ziół. Przepis pochodzi z książeczki z serii Lubię gotować pt. "Pasztety z mięsa, ryb i warzyw", a popołudniu zapraszamy na kolejny pasztetowy wpis;-) SKŁADNIKI: po 25 dag mięsa bez kości: wołowego, wieprzowego i cielęcego, 50 dag wątróbki cielęcej lub wieprzowej, 25 dag surowego boczku, 2 bułki kajzerki, 3 jajka, 1 marchewka (10dag), 7 dag selera, 2 cebule (20dag), 4 łyżki porto lub 2 łyżki brandy, 2 liście laurowe, 7 ziaren ziela angielskiego, 10 ziaren pieprzu, 6 jagód jałowca, po 1 łyżeczce tymianku i estragonu, pół łyżeczki startej gałki muszkatołowej, sól, pieprz. Do przygotowania formy: 1 łyżka margaryny, 1 łyżka bułki tartej. Do posypania pasztetu: 2 łyżki bułki tartej.SPOSÓB WYKONANIA: Mięso oraz boczek umyć, osączyć i pokroić na kawałki. Cebule obrać, marchewkę oraz seler obrać, opłukać, pokroić na mniejsze kawałki i razem z mięsem włożyć do garnka. Dodać liście laurowe, ziarna ziela angielskiego, pieprzu oraz jałowca, zalać 2 szklankami gorącej wody (woda powinna pokrywać mięso) i na małym ogniu dusić pod przykryciem około 1 godz., aż mięso będzie miękkie. Wątróbkę umyć, oczyścić z żył i błon, włożyć do mięsa. Dusić jeszcze około 10 min. Zdjąć garnek z ognia i włożyć bułki, aby namoczyły się w sosie. Kiedy mięso przestygnie, wyjąć je z sosu i wraz z bułką zemleć dwukrotnie, używając sitka z małymi otworami. Oddzielić żółtka od białek. Do masy mięsnej dodać żółtka, pokruszony tymianek i estragon, wlać porto lub brandy, przyprawić gałką muszkatołową, solą oraz pieprzem i wymieszać. Białka ubić na sztywną pianę i delikatnie połączyć z masą. Formę wysmarować margaryną, wysypać bułką tartą i napełnić masą do 2/3 wysokości. Pasztet posypać bułką tartą. Piec około 45 min w piekarniku nagrzanym do temperatury 190 - 200 stopni. Upieczony pasztet powinien być ładnie zrumieniony I odstawać od formy. 