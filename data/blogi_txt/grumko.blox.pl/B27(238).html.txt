Wróciła do mnie książka pt. "Grecka gastronomia: kuchnia i wina", a którą przywiozłem sobie w tym roku jako pamiątkę z wakacji w Grecji. Postanowiłem coś z niej przygotować i tym sposobem jedliśmy wczoraj na obiad te sznycelki, które w oryginale nazywają się "Bifekia furnu me patates"  Wyszło świetnie, a Irena stwierdziła nawet, że dawno już nie jadła nic tak zachwycającego z mięsa mielonego. Jak dla mnie ziemniaki były trochę za kwaśne, ale z drugiej strony gdyby zmniejszyć ilość soku z cytryny to nie wytworzył by się tak pyszny sos i sznycelki by pewnie inaczej smakowały.  SKŁADNIKI:pół kilograma wołowego mięsa mielonego, 1 jajko, pół filiżanki bułki tartej, pół filiżanki żółtego sera, 1 łyżeczka masła, 3 łyżki mleka, oregano, sól i pieprz, pół filiżanki oliwy, sok z dwóch cytryn, 1 kg ziemniaków.  SPOSÓB WYKONANIA: Mięso mielone mieszamy z jajkiem, bułką tartą, serem, mlekiem, masłem, oregano, solą i pieprzem. Wyrabiamy składniki na jednolitą masę i formujemy płaskie, owalne sznycelki. Ziemniaki obieramy, kroimy w dużą kostkę i układamy w brytfance, polewając sokiem z cytryn i posypując oregano. W środku brytfanki układamy sznycelki jeden obok drugiego i polewamy oliwą. Dolewamy 1 - 2 filiżanki wody. Pieczemy potrawę około godziny w średnio gorącym piekarniku, przewracając sznycelki od czasu do czasu. 