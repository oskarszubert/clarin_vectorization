Poranek dnia drugiego przypominał "dzień świstka", bo rozpoczęliśmy go tak samo jak w piątek czyli od wypicia kawy w recepcji. Po powrocie do pokoju spakowaliśmy się, a nieco później kartą uregulowaliśmy należność za dwie noce czyli 830 SEK. W tym miejscu wypada napisać kilka słów o samym Railway Hostel. Jak nazwa wskazuje nie jest to hotel i większość gości zatrzymuje się tu tylko na jedną noc, będąc w podróży i oczekując np. na lot na Ibizę. W związku z tym nie należy spodziewać się nie wiadomo czego. Pokoiki są małe i skromnie urządzone, a toalety i prysznice mieszczą się na korytarzu. Wszędzie jest czysto, a dodatkowe zalety to bliskość lotniska i centrum miasta oraz jak na szwedzkie warunki niska cena.   Na ten dzień mieliśmy zaplanowaną wycieczkę rowerową po okolicy. Jeszcze przed wyjazdem skontaktowaliśmy się z centrum turystycznym w Nyköping, w którym można wypożyczyć rowery. Poprzedniego dnia podczas spaceru po centrum potwierdziliśmy ceny i ostatecznie stanęło na tym, że za pół dnia czyli do czterech godzin zapłacić trzeba 60 SEK od roweru, a wypożyczenie roweru na cały dzień (do 8 godzin) to wydatek 100 SEK. Zanim jednak dotarliśmy do centrum turystycznego wpadliśmy na chwilę do McDonald'sa aby skorzystać z dostępu do Internetu. Rowery wypożyczał nam bardzo miły pan, który jak się okazało spotkał nas już dzień wcześniej na dworcu i myślał, że wybieramy się do Sztokholmu. Ponieważ widział, że nie wsiadamy do wagonów, to pomyślał, że jesteśmy zagubionymi turystami, a ponieważ pociąg zaraz odjeżdżał, to nie zdążył do nas zagadać no i nam pomóc. Jakoś nie wpadł na to, że są tacy turyści, którzy chodzą na dworce tylko po to aby zobaczyć punktualnie odjeżdżące pociągi;-) Trasy naszej rowerowej wycieczki nie mieliśmy wcześniej zaplanowanej, ot tak chcieliśmy sobie pojeździć po okolicy. Dzień wcześniej w porcie trafiliśmy jednak na znak i mapę czegoś w rodzaju ścieżki zdrowia i rowerowej zarazem, która prowadziła zarówno po jak i poza miastem, więc postanowiliśmy przejechać się tą trasą.   Z centrum dotarliśmy do portu, a stamtąd pojechaliśmy wzdłuż wybrzeża, gdzie po drodze mijaliśmy fajne letniskowe domki do wynajęcia. Później odbiliśmy w kierunku lądu i przejeżdżaliśmy przez sympatyczne osiedla mieszczące się na przedmieściach Nyköping.   W końcu dotarliśmy znowu do centrum, gdzie odwiedziliśmy miejsca poznane już wczoraj czyli zabytkowy młyn oraz zamek Nyköpinghus. Młyn jest malowniczo położony na zakolu rzeki, która została tu spiętrzona śluzami, tworząc coś na wzór maleńkiego wodospadu. W budynku młynu mieści się obecnie restauracja, a dawne koła młyńskie można podziwiać wystawione opodal. Nieco dłuższy postój, zrobiliśmy sobie przy zamku, a właściwie obok stawu pod zamkiem, podziwiając malowniczy widok na tryskającą ze stawu fontannę, kwitnące lilie wodne, pływające kaczki i wygrzewającego się na łące łabędzia. Skorzystaliśmy też z okazji i weszliśmy na dziedziniec zamkowy, do którego wejścia strzeże wielka drewniana brama, która poprzedniego dnia była zamknięta. Stamtąd pojechaliśmy jeszcze zobaczyć dworzec kolejowy oraz hostel, w którym mieszkaliśmy. Do centrum miasta wróciliśmy ta samą trasą, którą zwykle pokonywaliśmy na nogach. Dzięki temu mogliśmy się przejechać się główna ulicą Västra Storgatan i poczuć się jak prawdziwi mieszkańcy Nyköping, których wielu porusza się po mieście właśnie rowerami. Przy dojeździe do centrum turystycznego spotkaliśmy pana, który specjalnie przyjechał odebrać od nas klucze do rowerów mimo, że od dwóch godzin już nie pracował. Dziękujemy;-)    Nieco obolali po wycieczce rowerowej poszliśmy do McDonald'sa na internet, kawę oraz jabłkowego paja;-)  Resztę czasu w Nyköping spędziliśmy na ławce obok stawu pod zamkiem, gdzie kilka godzin wcześniej odpoczywaliśmy podczas rowerowej wycieczki. Stamtąd poszliśmy na dworzec autobusowy, skąd autobusem 515 odjechaliśmy na lotnisko. Smutno nam było odjeżdżać. Po drodze mijaliśmy ulice, dworzec, hostel i powoli za nami pozostawało miasteczko, w którym bardzo miło spędziliśmy czas, a do którego najprawdopodobniej już nie wrócimy, no chyba, że przejazdem w drodze z lub do Sztokholmu, który być może kiedyś odwiedzimy. Kilka minut przed 22 - gą odlecieliśmy do Katowic.   Szwecja: Sernik czekoladowo - pomarańczowy SKŁADNIKI: Spód: 1 szklanka pokruszonych ciasteczek, 8 łyżek rozpuszczonego masła. Środek: 50 dag serka kremowego, 3/4 szklanki cukru, 2 jajka, pół szklanki świeżo wyciśniętego soku z pomarańczy, 1 łyżka startej skórki z pomarańczy. Góra: 5 dag gorzkiej lub deserowej czekolady, 1 i 1/4 szklanki creme fraiche, 3 łyżki cukru. Do przybrania: tarta ciemna czekolada. SPOSÓB WYKONANIA: Ciasteczka wymieszać z masłem. Masą wyłożyć natłuszczoną tortownicę i dobrze docisnąć. Piec 5 - 6 minut w temperaturze 175 stopni. Wyjąć i ostudzić. Wymieszać ser z cukrem i jajkami, sokiem z pomarańczy oraz skórką. Masę wylać na podpieczony spód. Piec w 175 stopniach przez 30 - 35 minut. Rozpuścić czekoladę w kąpieli wodnej. Wymieszać creme fraiche z cukrem. Dodać rozpuszczoną czekoladę. Wymieszać i posmarować upieczony sernik. Schłodzić w lodówce. Przed podaniem udekorować wiórkami czekolady. 