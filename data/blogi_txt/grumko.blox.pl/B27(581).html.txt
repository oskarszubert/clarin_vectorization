Smaczne i szybkie w przygotowaniu danie i to nawet pomimo tego, że wydłużyliśmy trochę czas gotowania zarówno fasolki jak i bobu. Serwowaliśmy je z usmażoną na patelni rybką, którą wcześniej obtoczyliśmy  w mące wymieszanej z suszonymi ziołami. Przepis pochodzi ze strony ugotuj.to.    SKŁADNIKI: 30 dag bobu, 50 dag fasolki szparagowej, 2 ząbki czosnku, 2 łyżki oliwy, po 1 łyżce ziół: mięty, pietruszki, szczypiorku i estragonu, 1/2 cytryny, sól, pieprz.    SPOSÓB WYKONANIA: Do dużego garnka z wrzątkiem wrzucamy fasolkę i blanszujemy przez 5 minut. Odcedzamy. W płaskim rondlu rozgrzewamy oliwę, dodajemy bób, posiekany czosnek i 250 ml wody. Doprawiamy solą i pieprzem. Dusimy przez 8 minut. Dodajemy posiekane zioła i zblanszowaną fasolkę i wszystko razem dusimy jeszcze przez chwilę. Młody bób nie wymaga obierania ze skórki, jeśli jednak wolimy obrany, będziemy potrzebowali na to dodatkowych 5 minut. Potrawę doprawiamy sokiem wyciśniętym z cytryny. 