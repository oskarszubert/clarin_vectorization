Przejazd kolejką wąskotorową, to jedna z nielicznych bytomskich atrakcji turystycznych. Jest to najstarsza na świecie - bo czynna od 1853 roku - kolej wąskotorowa, a trasa Bytom - Tarnowskie Góry - Miasteczko Śląskie (22 km), to fragment dawnej 160-kilometrowej sieci. Ostatni raz kolejką jechaliśmy trzy lata temu, a w ubiegłą sobotę postanowiliśmy wybrać się w tę podróż po raz kolejny. Wycieczka rozpoczyna się na dworcu PKP w Bytomiu, skąd trzy razy w ciągu dnia odjeżdżają kilkuwagonowe składy pociągów. Po drodze mijamy min. dawną Elektrownię "Szombierki" (1920) oraz parowozownię Bytom-Karb Wąskotorowa z zabytkowym taborem Górnośląskich Kolei Wąskotorowych.   Kolejka wąskotorowa cieszy się szczególną popularnością wśród miłośników kąpieli wodnych, gdyż pod koniec trasy - po minięciu Tarnowskich Gór - znajduje się popularny zalew Nakło - Chechło.  Do tej pory kolejką dojeżdżaliśmy do samego końca czyli do Miasteczka Śląskiego, a stamtąd drogą polną przez las dochodziliśmy nad zalew. Tym razem zamierzaliśmy obejść cały zbiornik, więc wysiedliśmy na przedostatniej stacji i po kilkuminutowym spacerze znaleźliśmy się nad wodą. Nic dziwnego, że zalew cieszy się dużą popularnością wśród mieszkańców okolicznych miejscowości, bo każdy znajdzie tam coś dla siebie. Czekają tu piaszczyste plaże, wypożyczalnie sprzętów wodnych, ustronne miejsca dla wędkarzy, ścieżki dla spacerowiczów, baza gastronomiczna i noclegowa. A, że zalew położony jest w lesie, to i amatorzy leśnych owoców, i zbieracze grzybów w sezonie nudzić się nie mogą.        Po obejściu zalewu odszukaliśmy leśną drogę, która zaprowadziła nas do Miasteczka Śląskiego. Ponieważ do odjazdu kolejki pozostało jeszcze 45 minut, to skierowaliśmy do centrum Miasteczka Śląskiego. Tam natrafiliśmy min. na drewniany kościół z dzwonnicą z 1666r. Niestety nie weszliśmy do środka, bo kościół jest mały i odbywał się w nim akurat ślub. Na pewno następnym razem tam zajrzymy, bo na prawdę warto - jak wyczytaliśmy w internecie we wnętrzu kościółka znajduje się barokowy ołtarz i organy z 1846 roku, a na ścianach zachowały się tzw. zacheuszki - pomalowane na belkach miejsca pomazania świętymi olejami podczas konsekracji 8 maja 1670 roku. Nadszedł czas powrotu do domu. I znów po drodze mijaliśmy wyrobiska dawnych kamieniołomów dolomitu w Suchej Górze oraz Kopalnię Zabytkową Rud Srebronośnych w Tarnowskich Górach. Po ponad godzinnej podróży wysiedliśmy na naszych Szombierkach. 