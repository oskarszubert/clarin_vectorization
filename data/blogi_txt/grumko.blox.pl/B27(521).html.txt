Przetworów używamy i to bardzo często, ale jakoś nie za bardzo kręci nas ich przygotowywanie. Z resztą widać to po zawartości naszego bloga. Gdy przeglądałem go w związku Tygodniem Przetworów Domowych to znalazłem tylko przepis na aromatyczne pomidory na zimę. Zauważyłem również, że w listopadzie ubiegłego roku, kiedy wrzucałem starsze przepisy na dopiero co powstającego bloga to umknął mi przepis na musztardę ogórkową. Jest więc okazja do nadrobienia tej zaległości co niniejszym czynię. Z receptury - pochodzącej z forum smaczny.pl - korzystamy z powodzeniem już od roku, a musztardę przygotowywaliśmy zarówno z ogórków gruntowych jaki i tych szklarniowych. Jakby ktoś z Was chciał zrobić tę musztardę to uważajcie z octem. Nie wszystkim odpowiada ilość podana w przepisie, więc najlepiej dodawać go stopniowo do uzyskania smaku, który będzie Wam odpowiadał. Z podanych składników wychodzą 3 małe słoiczki takie jak na załączonym obrazku. Nie wiem dokładnie jak długo można je przechowywać, bo u nas za długo miejsca nie zagrzewają i o ile dobrze pamiętam to musztarda najdłużej czekała na zjedzenie coś ok. miesiąca czasu. SKŁADNIKI: 1 kg ogórków zielonych, 2 cebule drobno posiekane, 1 pęczek koperku drobno posiekany, 2 ząbki czosnku drobno posiekane, 10 dag zmielonej gorczycy, 100ml octu 10%, 1 łyżka soli, mielony pieprz    SPOSÓB WYKONANIA: Ogórki obieramy, ucieramy na tarce, mieszamy z solą, zostawiamy na kilka minut i dokładnie osączamy na sicie. Odciśnięte ogórki mieszamy z cebulą, koperkiem, czosnkiem, gorczycą, pieprzem i octem. Napełniamy słoiki i zamykamy. Pasteryzujemy ok. 20 minut. 