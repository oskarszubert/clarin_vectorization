Szczerze mówiąc to same cukinie przygotowane w ten sposób niczym szczególnie się nie wyróżniają, a właściwie można nawet powiedzieć, że są nijakie. Okazało się, że dobrym pomysłem było zjedzenie ich z ziemniakami z serem, co sprawiło, że stały się naprawdę smaczne. Przepis pochodzi z książki Petera Trnka pt. "The Best of Czech Cooking".   SKŁADNIKI: 4 średnie cukinie, 1 posiekana średnia cebula, 1 ząbek czosnku, 1 łyżka masła lub oliwy, pół szklanki bułki tartej, 2 łyżki posiekanej natki pietruszki, pół szklanki tartego sera typu parmezan lub gruyere. SPOSÓB WYKONANIA: Umyć cukinie przeciąć je wzdłuż na pół. Delikatnie wydrążyć środek, który należy posiekać na małe kawałki. Rozgrzać piekarnik do temperatury 200 stopni. Smażyć cebule i czosnek. Zdjąć z ognia. Dodać do kawałków cukini wraz z bułką tartą, połową sera oraz pietruszką. Doprawić solą i pieprzem. Dokładnie wymieszać. Przygotowaną masą faszerować połówki cukini. Posypać pozostałym serem i zapiekać 15 - 20 minut. 