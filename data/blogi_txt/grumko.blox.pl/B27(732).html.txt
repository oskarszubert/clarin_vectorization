Muszę przyznać, że miałem trochę problemów ze znalezieniem norweskiego sposobu na omlet. Pewnie byłoby zdecydowanie łatwiej gdybym znał język norweski, ale koniec końców trafiłem na przepis z którego jesteśmy bardzo zadowoleni, bo zapiekane jajka z papryką, szynką i dużą ilością sera bardzo nam smakowały. W składnikach  wymieniony jest norweski ser Jarlsberg, który przynajmniej u nas jest nieosiągalny, więc zastąpiliśmy go emmentalerem. Przepis na Ostpanne pochodzi ze strony recipezaar.com.   SKŁADNIKI: 4 jajka, 1/4 szklanki wody, 1/2 łyżeczki soli, 2 łyżki masła, 4 zielone cebulki, pokrojone w plasterki, 1 szklanka gotowanej szynki, mielonej lub drobno posiekanej, 1 czerwona papryka, bez nasion, pokrojona w cienkie krążki, 30 dag sera Jarlsberg , pokrojonego w kostkę, posiekana natka pietruszki do ozdoby   SPOSÓB WYKONANIA: Rozgrzać piekarnik do temperatury 200 stopni C. W miseczce wymieszać jajka, wodę i sól. Rozpuścić masło na patelni, nadającej się do zapiekania w piekarniku. Dodać cebulę, szynkę i paprykę, smażyć na średnim ogniu 3-4 minuty, aż cebula się zeszkli, a papryka mocno rozgrzeje. Dodać masę jajeczną, posypać kostkami sera. Piec 15-20 minut aż masa jajeczna się scali, a ser rozpuści. Udekorować natką pietruszki. 