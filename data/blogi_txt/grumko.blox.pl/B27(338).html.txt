Zachęceni udaną domową wersją paprykarzu szczecińskiego zrobiliśmy paluszki rybne. Wyszły ekstra! Bardzo smaczne, a i bardzo wydajne. Normalnie 40 dag ryby po usmażeniu gubiło by się na talerzu, a tym sposobem otrzymaliśmy 25 sztuk  pożywnych paluszków, które nam wystarczyły na dwa obiady. Przepis pochodzi ze strony videojug.com.    SKŁADNIKI: 400 g filetów z białej ryby, 120 g bułki tartej, 2 łyżki startego parmezanu, 1 łyżka posiekanej natki pietruszki, 1 łyżeczka skórki otartej z cytryny, pół łyżeczki słodkiej papryki w proszku, pół łyżeczki suszonego tymianku, 1 łyżeczki soli czosnkowej, 150 ml gęstej śmietany, 1 jajko, 100 ml mąki, 100 ml oleju, świeżo mielony pieprz, sól.    SPOSÓB WYKONANIA: Pokroić filety w podłużne kawałki. W misce wymieszać natkę pietruszki, tartą bułkę, parmezan, sól czosnkową, słodką paprykę, skórkę z cytryny, tymianek, pieprz i sól. W innej misce wymieszać dokładnie jajko ze śmietaną, na talerz wysypać mąkę. Panierować rybę w mące, jajku ze śmietaną, a następnie w przyprawionej bułce tartej. Smażyć na oleju, aż ryba się zezłoci. Po usmażeniu nadmiar tłuszczu usunąć za pomocą papierowego ręcznika. 