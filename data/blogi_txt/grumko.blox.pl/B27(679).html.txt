Do wypróbowania tego przepisu nie trzeba było mnie długo namawiać;-) Kilka miesięcy temu odkryliśmy jajecznicę, która swój fantastyczny smak zawdzięczała kiełbasce chorizo oraz chipsom tortilla. Kiedy więc w czasie przeglądania książki pt. "Kuchnia meksykańska" Wydawnictwa Parragon odkryłem, że pod nazwą "migas" kryją się min. jajka i wspomniane wcześniej chipsy, to bez wahania wpisałem ten przepis na listę dań, które wypróbujemy w trakcie trwania weekendu korzennego. Nie zawiodłem się, bo jajecznica bardzo nam smakowała. Ostra, aromatyczna i mocno pomidorowa czyli taka jaką tygryski lubią najbardziej;-) SKŁADNIKI: 2 łyżki masła, 6 drobno posiekanych ząbków czosnku, 1 świeża zielona chili wydrążona i pokrajana w kostkę - użyliśmy czerwonej, 1 i pół łyżeczki mielonego kuminu, 6 dojrzałych pomidorów grubo posiekanych, 8 jajek lekko roztrzepanych, 8-10 kukurydzianych tortilli pokrojonych w paski i usmażonych na chrupiąco lub niezbyt słone chipsy tortilla, 4 łyżki świeżo posiekanej kolendry, 3-4 cebulki dymki posiekane.   SPOSÓB WYKONANIA: Roztopić połowę masła w rondlu. Dodać czosnek i chili, Smażyć aż będą miękkie, ale nie przyrumienione. Dodać kumin i smażyć przez 30 sekund. Następnie dołożyć pomidory i smażyć na średnim ogniu kolejne 3-4 minuty do chwili gdy sok z pomidorów wyparuje. Wyjąć z garnka i odstawić. Rozgrzać resztę masła na patelni na małym ogniu i wylać na nie roztrzepane jajka. Smażyć mieszając, aż jajka zaczną się ścinać. Dodać chili z pomidorami, mieszając ostrożnie, żeby się połączyły z jajkiem. Delikatnie dodać paski tortilli lub chipsy i smażyć dalej, pomieszać raz lub dwa, aż jajka osiągną pożądaną konsystencję, a tortille będą giętkie. Przełożyć na półmisek i obsypać dookoła świeżą kolendrą i cebulką. My zieleninę dodaliśmy pod koniec ścinania się jajek. Ozdobić posypując łagodną mieloną chili. 