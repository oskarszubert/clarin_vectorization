Danie zrobiliśmy z połowy ilości i wyszło nam 6 przepysznych kotletów. Majonez z keczupem wymieszaliśmy od razu, a usmażone kotlety smarowaliśmy w następującej kolejności: masa cebulowa, sos i na koniec ser. Gotowe danie serwowaliśmy z frytkami z piekarnika i surówką z marchwi i selera. Przepis pochodzi z książki "Mięsa na święta i na co dzień" z serii Lubię gotować. SKŁADNIKI: 1 kg schabu bez kości, 3 jajka, 10 dag ostrego żółtego sera, pół szklanki bułki tartej, 2 cebule (20 dag), po pół szklanki keczupu i majonezu, pół łyżeczki łagodnej przyprawy curry, sól, pieprz, do smażenia: pół szklanki oleju.    SPOSÓB WYKONANIA: Mięso oczyścić z włókien, umyć, osączyć i pokroić na plastry grubości 2 cm. Każdy kawałek rozbić na cienki kotlet i posolić. Jajka roztrzepać z dwiema łyżkami wody. Kotlety obtaczać w jajku oraz w bułce tartej i smażyć na złoty kolor na rozgrzanym oleju. Cebule obrać, posiekać i zeszklić na tłuszczu od smażenia kotletów, oprószyć curry, solą oraz pieprzem i dusić 3 min. Ser zetrzeć na tarce z małymi otworami. Każdy kotlet posmarować masą cebulową i posypać serem. Na wierzchu położyć po 1 łyżeczce keczupu i majonezu, następnie piec kotlety w piekarniku nagrzanym do temp. 180C, do chwili aż ser się roztopi. Można to również zrobić na przykrytej patelni. Kotlety podawać gorące, z ziemniakami z wody oraz surówką z białej i czerwonej kapusty. 