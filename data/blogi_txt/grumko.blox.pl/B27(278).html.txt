Ziemniaki często goszczą w naszej kuchni, a o tej porze roku nie zawsze bywają tak smakowite jak latem. Skusiliśmy się zatem na zakup młodych ziemniaków i postanowiliśmy skorzystać z okazji i podać je w formie tej ciepłej sałatki. Spełniła w pełni nasze oczekiwania. Podaliśmy ją do smażonej ryby. Przepis pochodzi z książki Katarzyny Pośpieszyńskiej "Przygoda Kulinarna". SKŁADNIKI: 6 średnich ziemniaków, 10 dag wędzonego boczku, pokrajanego w cienkie plasterki, 2 jasne łodygi selera, pokrajane w drobną kostkę, 1 średnia cebula obrana, pokrajana w cienkie plasterki, 1/2 szklanki octu winnego lub octu 6%, 1/2 szklanki wytrawnego białego wina lub wody, 1/4 łyżeczki musztardy, 1 1/2 łyżeczki soli, 1/2 łyżeczki pieprzu, 2 łyżki posiekanej zielonej pietruszki.    SPOSÓB WYKONANIA: Wyszorowane ziemniaki gotować w mundurkach w osolonej wodzie, aż będą prawie miękkie, odcedzić, odparować, przestudzić, obrać i pokrajać w 2-centymetrowe plasterki. Boczek smażyć tak długo aż będzie chrupiący, wybrać łyżką cedzakową, osączyć z tłuszczu, osuszyć.Tłuszcz odstawić. Ziemniaki przełożyć do salaterki, dodać seler, cebulę i boczek, delikatnie wymieszać. Do tłuszczu z boczku wlać ocet winny, wino lub wodę, dodać musztardę, doprawić solą i pieprzem, mieszając podgrzewać aż będzie gorący. Gorącą zaprawą polać sałatkę, wymieszać. Sałatkę podawać posypaną zieloną pietruszką do zimnych mięs lub smażonej ryby. 