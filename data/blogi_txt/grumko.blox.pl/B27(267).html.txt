Ciasto rzeczywiście bardzo kruche i jak na grecki deser przystało - bardzo słodkie. Jak dla nas - idealne do popołudniowej kawy. Przepis pochodzi z książki Traditional Greek Cooking. SKŁADNIKI: 1 kg mąki, 50 dag masła, 30 dag + pół szklanki cukru, pół łyżeczki proszku do pieczenia, 1 kg jabłek, pół filiżanki rodzynek, 1 łyżeczka cynamonu, 1 łyżka masła. SPOSÓB WYKONANIA: Wymieszać mąkę z masłem, cukrem i proszkiem do pieczenia, wyrobić gładkie ciasto, w razie potrzeby dodać trochę wody. Jabłka obrać i pokroić w plasterki. Wyrobione ciasto podzielić na dwie, nierówne części. Większą rozwałkować i ułożyć w wysmarowanej masłem formie do pieczenia. Na cieście rozłożyć jabłka, posypać cynamonem, rodzynkami i pół szklanki cukru. Rozwałkować drugą część ciasta i przykryć nią jabłka. Na powierzchni ciasta zrobić kwadratowe nacięcia. Piec w średnio nagrzanym piekarniku około godziny. Jeśli wierzch ciasta zbyt szybko się zrumieni przykryć je papierem do pieczenia. 