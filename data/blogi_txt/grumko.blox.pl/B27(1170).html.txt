To przykład na to, że dwudaniowy obiad można przygotować praktycznie w jednym garnku;-) Kolejny pyszny kaszubski przepis, który gorąco polecamy!! Przepis pochodzi ze strony Kuchnia Kaszubska i jest naszą szóstą propozycją w ramach zabawy "Gotujemy po polsku!", która odbywa się pod patronatem agregatora blogów kulinarnych zPierwszegoTloczenia.pl. SKŁADNIKI: wiejska kura, włoszczyzna z kapustą, podpieczona na blasze cebula, pieprz, sól, cukier, cztery garście ryżu, 3 szklanki mleka, łyżka masła, na sos; 3 łyżki mąki, 15 dag. masła, 3 szklanki rosołu, sok z cytryny, cukier, 0,5 szklanki śmietany, 5 żółtek, garść rodzynków. SPOSÓB WYKONANIA: Kurę zalać zimną wodą gotować na bardzo wolnym ogniu, dodać włoszczyznę, przyprawy, rosół ma ledwo "mrugać". Ryż przepłukać zalać niedużą ilością wody podgotować następnie zalać wrzącym mlekiem, posolić, dać łyżkę masła przykryć i wstawić do gorącego piekarnika, aż sam dojdzie. Stopić kilka łyżek masła, dodać mąkę, zrobić jasną zasmażkę, rozprowadzić ją zimnym rosołem mieszać szybciutko aby nie było grudek, dodać resztę składników sosu. Sos powinien mieć słodko-kwaśny smak, na końcu dodać sparzone rodzynki. Na dużym półmisku układać wieniec z ryżu, w środek i dookoła ryżu układać pokrojoną na części kurę, oblać wszystko sosem, resztę podając w sosjerce. Dekoracją mogą być warzywa wyjęte z rosołu, zwłaszcza marchewka i kapustka. Rosół zaś podajemy oddzielnie jak zwykle z domowym makaronem w talerzu. Na Kaszubach danie to zwykle jest podawane na początku uroczystości, gdy już wszyscy goście zasiądą do stołu. 