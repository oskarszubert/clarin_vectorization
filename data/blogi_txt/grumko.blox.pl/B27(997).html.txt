Koupepia to nic innego jak faszerowane liście winorośli. Rok temu robiliśmy bardzo podobne greckie danie o nazwie Dolmadakia, a że było smaczne to równie chętnie przygotowaliśmy troszkę inną wersję cypryjską. Liście podobnie jak w ubiegłym roku przywieźliśmy z Grecji tyle, że tym razem z wysepki Alonissos, a całość po raz kolejny smakowała wybornie. Przepis pochodzi ze strony kuchnia.tv.   SKŁADNIKI: 2 cebule, pokrojone w drobną kostkę, 200 g mielonej wieprzowiny, 200 g mielonej wołowiny albo jagnięciny, 125 ml czerwonego wytrawnego wina, 1 szklanka ryżu, sok z 1 cytryny, pół szklanki posiekanej natki pietruszki, garść posiekanej mięty, 1 pomidor bez skórki, pokrojony, 3 łyżki oliwy, sól i świeżo mielony pieprz, 375 g liści winogron w zalewie, bez szypułek, opłukanych (jeśli masz dostęp do świeżych liści, zalej je wrzątkiem i blanszuj przez 2 min); zachowaj 4-6 liści do wyłożenia garnka i 4-5 do przykrycia koupepia na czas pieczenia., 125 ml wrzątku, oliwaSPOSÓB WYKONANIA: Usmaż jedną posiekaną cebulę na oliwie, aż się zeszkli. Dodaj mięso i obsmaż. Wlej wino, wsyp ryż, dodaj sok cytrynowy. Przesmaż wszystko mieszając przez pół minuty i zdejmij z ognia. Włóż do dużej miski drugą pokrojoną cebulę, natkę, miętę, pomidora i dopraw solą i pieprzem. Starannie wymieszaj usmażone mielone mięso z powyższymi składnikami. Układaj na blacie po jednym liściu, błyszczącą stroną do dołu i nakładaj po 1 łyżce farszu. Zawijaj farsz ściśle, jak małe gołąbki. Wyłóż garnek odłożonymi w tym celu liśćmi. Na wierzchu ciasno ułóż koupepia i przykryj pozostałymi odłożonymi liśćmi. Wlej wodę do garnka i dociśnij zawartość ciężkim talerzem. Przykryj garnek pokrywką i doprowadź do wrzenia na średnim ogniu. Zmniejsz płomień i gotuj na małym ogniu przez 30 min. 