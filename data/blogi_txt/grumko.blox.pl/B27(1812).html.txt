Zdecydowanie jest to jeden z najpyszniejszych serników jakie mieliśmy do tej pory przyjemność upiec i zjeść;-) Oryginalnie w nazwie tego sernika wymieniony jest likier amaretto oraz migdałowo - karmelowa kruszonka. Postanowiliśmy jednak skrócić nieco nazwę, a pomysł podsunęła nam kruszonka, która po zmiksowaniu w robocie kuchennym wyglądem przypominała kawałki bursztynów. Polecamy!! Przepis pochodzi ze strony MyRecipes.Com. SKŁADNIKI: tłuszcz do wysmarowania blaszki, 1 szklanka migdałów w plasterkach, 1/4 szklanki mąki, 1 łyżka cukru, 3 łyżki rozpuszczonego niesolonego masła, 75 dag serka kremowego, 400 ml słodzonego mleka skondensowanego, 2 łyżki amaretto, 1 łyżeczka ekstraktu z wanilii, 3 duże jajka w temperaturze pokojowej. Kruszonka migdałowo - karmelowa: 3/4 szklanki migdałów w plasterkach, 1 szklanka cukru, 2 łyżki wody, szczypta soli.SPOSÓB WYKONANIA: Rozgrzać piekarnik do temperatury 175 stopni. Tortownicę o średnicy 22 cm wysmarować tłuszczem. Migdały zmiksować z mąką oraz cukrem. Dodać masło, dokładnie wymieszać. Masą wyłożyć spód tortownicy i piec do zbrązowienia - ok. 15 minut. Wyjąć, ostudzić. Zmniejszyć temperaturę piekarnika do 150 stopni. Ser ubijać mikserem przez 2 minuty. Dodać mleko, amaretto oraz ekstrakt. Zmiksować. Cały czas miksując dodawać po jednym jajku. Masę wylać na przygotowany wcześniej spód. Wstawić do piekarnika. Piec około 55 - 60 minut. Ostudzić. Schłodzić w lodówce. Przygotować kruszonkę. Piekarnik rozgrzać do 175 stopni. Blachę wyłożyć papierem do pieczenia, wysypać migdały i podpiec na brązowo - ok. 5 - 7 minut. Ostudzić. Z migdałów ułożyć na papierze do pieczenia okrąg o średnicy 20 cm. Na średnim ogniu zagotować wodę z cukrem i odrobiną soli. Gotować aż cukier zamieni się w karmel o kolorze bursztynu. Pomału wylewać karmel na wcześniej przygotowany krąg z migdałów. Zostawić do ostygnięcia czyli na około 15 minut. Połamać na kawałki i przełożyć do plastikowego woreczka. Pokruszyć na mniejsze kawałki tłukąc np. wałkiem. Sernik podawać posypany kruszonką. 