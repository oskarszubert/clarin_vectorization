Kilka tygodni temu zostaliśmy zaproszeni do wzięcia udziału w kulinarnym spotkaniu, które zorganizowała firma Winiary. Wspólne gotowanie zaplanowano na wtorek 12 października, ale dzięki uprzejmości organizatora przyjechaliśmy do Warszawy już dzień wcześniej. Do stolicy dotarliśmy pociągiem Intercity i po godzinie czternastej zameldowaliśmy się w hotelu Campanile, który położony jest niedaleko Dworca Centralnego. Rozpakowaliśmy bagaże, a że już w domu zaplanowaliśmy sobie trasę spaceru, więc bez większej zwłoki wyruszyliśmy na miasto.    Po wyjściu z hotelu skierowaliśmy się w stronę Dworca Centralnego obok którego wznosi się Pałac Kultury i Nauki oraz znajduje się stacja metra Centrum.   Metrem podjechaliśmy do stacji Ratusz - Arsenał skąd wzdłuż Alei Solidarności doszliśmy do Placu Zamkowego.  Oprócz Zamku i Kolumny Zygmunta mogliśmy również zobaczyć w oddali właśnie budowany Stadion Narodowy.    Z Placu Zamkowego ulicą Świętojańską doszliśmy na Rynek Starego Miasta. Z Rynku wróciliśmy tą samą drogą i zostawiając w tyle Plac Zamkowy znaleźliśmy się na Krakowskim Przedmieściu.   Podczas spaceru po Krakowskim Przedmieściu mieliśmy okazję obejrzeć min. Kościół Św. Anny, Pomnik Adama Mickiewicza, Pałac Prezydencki, Kościół Sióstr Wizytek oraz Bramę Główna Uniwersytetu Warszawskiego.   Przy pomniku Mikołaja Kopernika, Krakowskie Przedmieście przechodzi w ulicę Nowy Świat, która ciągnie się aż do Placu Trzech Krzyży. Po drodze minęliśmy Rondo De Gaulle'a z charakterystyczną sztuczną palmą.  Wzdłuż Placu Trzech Krzyży dotarliśmy na ulicę Wiejską gdzie mieści się Sejm Rzeczpospolitej Polskiej. Spod gmachu sejmu wróciliśmy na Plac Trzech Krzyży, a stamtąd ul. Bracką doszliśmy do Alei Jerozolimskich. Po kilku minutach znaleźliśmy się w punkcie wyjścia czyli przy stacji metra Centrum. Byliśmy już trochę zmęczeni, więc wróciliśmy do hotelu.   Po śniadaniu spakowaliśmy nasze rzeczy i poszliśmy na przystanek tramwajowy koło Dworca Centralnego. Po 25 minutach jazdy tramwajem linii 10 wysiedliśmy na przystanku Aleja Lotników, a stamtąd spacerkiem podeszliśmy do siedziby Nestle Polska gdzie zaplanowane było wspólne gotowanie zorganizowane przez markę Winiary.  W oczekiwaniu na pozostałych uczestników spotkania przyjrzeliśmy się bliżej kuchni, w której mieliśmy gotować. Na stanowiskach czekały już na nas produkty oraz ściągawki z przepisami. Gotowaliśmy w zespołach. Każda z zaproszonych osób gotowała w towarzystwie pracowników działu marketingu firmy Winiary.   Irena wraz ze swoim zespołem przygotowała schab po kowalsku oraz surówkę z marchwi i selera z orzechami.   Andrzej razem z Kasią przygotował dwie proste przystawki: grzanki z paluszkami karbowymi oraz zupę chlebową.  Po wspólnym gotowaniu przyszedł czas na degustację. Na stole pojawiło się kilkanaście smakowitych i różnorodnych dań. Były zupy, sałatki, surówki, mięsa, warzywa i tylko miejsca w brzuchach brakowało, żeby spróbować wszystkich tych pyszności;-)  Niestety wszystko co miłe szybko się kończy. Po wypiciu kawy, zrobieniu pamiątkowych fotek przyszedł czas na pożegnanie. Czas który pozostał nam do odjazdu pociągu spędziliśmy wygrzewając się w słońcu przy Złotych Tarasach. Potem jeszcze tylko ostatni rzut oka na Pałac Kultury i Nauki i odjechaliśmy w kierunku Zabrza.    Na koniec chcielibyśmy podziękować firmie Winiary za zaproszenie do wspólnego gotowania oraz za reklamówki z upominkami;-) Bardzo miło spędziliśmy czas, a przy okazji mieliśmy okazję poznać wielu sympatycznych ludzi.  Specjalne podziękowania kierujemy do Asi, Doroty (autorki bloga Dorota Smakuje), Eli, Moniki i Patrycji. Dzięki Waszym pomysłom kulinarnym mieliśmy okazję najeść się smacznie i do syta! Mamy nadzieję, że kiedyś jeszcze się spotkamy i wspólnymi siłami przygotujemy kolejną niezapomnianą ucztę;-) 