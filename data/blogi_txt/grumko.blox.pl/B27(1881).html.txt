Jeszcze przed naszym wyjazdem na Kretę, Anita zaproponowała abyśmy po powrocie wspólnie coś pysznego z kuchni greckiej przygotowali. Musicie wiedzieć, że Anita podobnie jak i my bardzo lubi kuchnię grecką, a że Kretę odwiedziła już dwa razy, to jej propozycja upieczenia ciasta, które przygotowuje się według starej kreteńskiej receptury wcale nas nie zdziwiła;-) Dołączyła do nas również Majana i tym oto sposobem ciasto Saint Phanourios upiekliśmy "na trzy kuchnie".   Ciasto jest bardzo łatwe w przygotowaniu, a dodatek goździków i cynamonu sprawił, że od razu skojarzyło nam się ze świątecznymi wypiekami. Ogólnie jest niezłe, ale bez jakiegoś wielkiego zachwytu. Zdecydowanie duży plus za rodzynki i orzechy, które fajnie "ożywiają" smak tego wypieku. Przepis pochodzi z książki "Creta Cooking" autorstwa Marii i Nikosa Psilakis, a korzystając z okazji polecamy Wam osiem kreteńskich przepisów, które mieliśmy okazję przygotować podczas naszego majowego pobytu na wyspie. Dodatkowo w każdym przepisie znajdziecie również kilka wspomnień i zdjęć z Krety. Oto one (w kolejności chronologicznej): Mięso z karczochami w sosie jajeczno - cytrynowym, Sałatka z zieloną sałatą, ziemniakami i majonezem, Sałatka ziemniaczana z jajkami i pomidorami, Potrawka z ziemniaków i kiełbasy, Sfugato z hortą, Kurczak zapiekany z serem graviera, Mięso z zieloną fasolką i pomidorami, Ryba duszona z hortą.   SKŁADNIKI: 1 szklanka oliwy z oliwek, 1 szklanka cukru, 1 szklanka soku pomarańczowego, 4 łyżki raki lub koniaku, pół szklanki orzechów włoskich, pół szklanki tartych jabłek lub innych owoców, 1 łyżka mieszanki mielonych goździków i cynamonu, 1 łyżka proszku do pieczenia, 1 łyżeczka sody oczyszczonej, pół szklanki rodzynek, ok. pół kilograma mąki, sezam.SPOSÓB WYKONANIA: Ubijać oliwę z cukrem do momentu aż nabierze kremowej konsystencji. Koniak wymieszać z proszkiem do pieczenia i dodać do oliwy. Sodę wymieszać z sokiem pomarańczowym i dodać do oliwy. Wymieszać. Dodać cynamon z goździkami, rodzynki, jabłka i orzechy. Wymieszać. Na końcu wymieszać mąkę i dokładnie wymieszać. Ciasto przelać do wysmarowanej oliwą blaszki, posypać sezamem i piec przez ok. godzinę. 