Kiedy w nocy z 14 na 15 września 2003r. przekraczaliśmy granicę słoweńsko - chorwacką nie przypuszczaliśmy, że prawie sześć lat później odwiedzimy te dwa kraje w tej samej kolejności tyle że kulinarnie, no i z Widelcem w dłoni;-) Wakacje w Chorwacji wspominamy bardzo miło i nawet bardzo poważnie myśleliśmy o tym aby spędzić tam nasz tegoroczny urlop, ale jak już wiecie w końcu wylądowaliśmy po raz kolejny w Grecji. W czasie tamtego wyjazdu odwiedziliśmy Dalmację Środkową, a konkretnie mieszkaliśmy w miejscowości Seget Donji, która znajduje się w odległości 4 km od Trogiru. Nasz hotel położony był na zalesionym pagórku niedaleko morza co zapewniało nam wspaniałe widoki na morze, pobliskie wyspy no i wspomniany wcześniej Trogir. Linia brzegowa również zrobiła na nas wrażenie, a składała się z małych skalistych zatoczek otoczonych piniowym lasem, w którym w miarę często spotkać można było wiewiórki. Sporo naszych znajomych odwiedzało Chorwację i nie znalazł się nikt kto nie byłby zadowolony z takiego wyjazdu, więc jeśli macie możliwość to odwiedzajcie ten kraj bo jest śliczny!! Pierwsza nasza chorwacka propozycja to danie rybne o nazwie Brodet. Przygotowaliśmy je na bazie świeżych pomidorów, które o tej porze roku nadają się już do jedzenia. W efekcie otrzymaliśmy słodko - kwaśną rybę, którą zjedliśmy ze smakiem z dodatkiem pieczywa. Przepis pochodzi ze strony bigoven.com. SKŁADNIKI: 1 kg rożnych morskich ryb, oliwa z oliwek, 3 duże cebule posiekane, 3 ząbki czosnku posiekane, 1 liść laurowy, garść rodzynek, 50 ml octu, pół litra przecieru pomidorowego lub 3 - 4 duże świeże pomidory drobno posiekane, sól, pieprz, natka pietruszki, cukier.SPOSÓB WYKONANIA: W dużym naczyniu rozgrzać oliwę i podsmażyć na niej cebulę. Włożyć ryby i smażyć krótko, dodać czosnek i liść laurowy. Nie mieszać, ewentualnie potrząsać naczyniem. Dodać ocet i gotować 2 minuty. Dodać przecier lub pomidory, sól, pieprz, rodzynki i wodę w takiej ilości aby tylko przykrywała ryby. Gotować bez przykrycia przez 50 - 60 minut. Na końcu dodać natkę pietruszki i oliwę. Podać np. z polentą. 