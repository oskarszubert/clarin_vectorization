Miło znowu wrócić do swojej kuchni;-) Tym bardziej gdy po dłuższej przerwie można w niej przygotować doskonałe danie na chłodne jesienne popołudnia! Przepis pochodzi z książki Janiny Pałęckiej i Oskara Sobańskiego pt. "Potrawy z hiszpańskiej tawerny" i jest również naszą propozycją w ramach akcji "Grzybobranie 2011", którą zorganizowała koleżanka Natalia. Hiszpania: Jesienna wołowina / Buey Otonal SKŁADNIKI: 80 dag mięsa wołowego, cebula, mąka, 20 dag pomidorów, 40 dag świeżych grzybów, szklanka oliwy, 10 dag słoniny, pół szklanki białego wytrawnego wina, natka pietruszki, 3 ząbki czosnku, listek laurowy, sól. SPOSÓB WYKONANIA: Mięso pokroić na 8 - 10 plastrów, nakłuć je, naszpikować słoniną, obtoczyć w mące i usmażyć na oliwie. Wyjąć, osączyć, przełożyć do garnka. Na tej samej oliwie usmażyć na złoto drobno posiekaną cebulę, dodać czosnek oraz pomidory i dusić przez dalszych 5 minut. Wlać wino, włożyć listek laurowy, natkę pietruszki i dusić jeszcze 10 minut. Sos przetrzeć przez sito, połową polać mięso, wlać szklankę wody, posolić i dusić pod przykryciem 1,5 godziny. Oczyszczone i pokrojone grzyby skropić oliwą, posypać po wierzchu drobniutko posiekanym czosnkiem i natką pietruszki. Naczynie z tak przygotowanymi grzybami wstawić do piekarnika (200 stopni) na 10 minut. Ułożyć mięso na półmisku, obłożyć grzybami i polać pozostałym sosem. 