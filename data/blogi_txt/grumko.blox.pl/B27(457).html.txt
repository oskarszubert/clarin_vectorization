Za oknem upalnie, więc taki chłodnik to wspaniały wynalazek na tę porę roku. Bardzo smaczny, ale brakowało nam czegoś "do pogryzienia" jak choćby okraszonych ziemniaków, które były dodatkiem do chłodnika serowego, robionego przez nas w zeszłym roku. Użyliśmy śmietany 12%, a ogórki przez nas dodane to jeden kiszony i jeden świeży. Przepis pochodzi ze strony przepisy.org. SKŁADNIKI: 2 1/2 litra pełnego mleka zsiadłego, 2 łyżki szczypiorku, 30 dag pokrajanej botwinki (młodych listków i korzeni buraków),  4 łyżki zielonego koperku, sól, 1 łyżka cukru, 1/2 łyżki octu 6%, 1 szklanka śmietany pasteryzowanej, 2 kiszone lub świeże ogórki, 2 jaja    SPOSÓB WYKONANIA: Botwinę opłukać starannie pod wodą bieżącą, oczyścić i pokrajać drobno, zalać 1/2 litrem wrzącej wody, lekko zakwasić, ugotować, i ostudzić. Ogórki świeże umyć, obrać i poszatkować, kiszone poszatkować bez obierania. Szczypiorek, koperek opłukać, otrząsnąć, drobno pokrajać. Jaja ugotować na twardo, obrać, grubo posiekać. Młode, kwaśne mleko dobrze rozmącić mątewką, dodać do mleka zimną, ugotowaną botwinkę razem z wywarem, jaja, ogórki i zieleninę pokrajaną, soli (i cukru) do smaku. Na końcu do zupy można dodać śmietanę. 