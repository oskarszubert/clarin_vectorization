Deser, w którym pomimo nazwy na pierwszy plan wybija się smak pomarańczy, a dopiero potem wyczuwalne są banany. Mimo to jest bardzo smaczny i reszta, która została towarzyszy mi teraz w trakcie przygotowywania tego wpisu;-) Przepis pochodzi z książki Hanny Szymanderskiej "Owoce egzotyczne w potrawach". SKŁADNIKI: 3 dojrzałe banany, 2 pomarańcze, 2 łyżki miodu, jajo, białko, łyżka cukru, szklanka śmietanki, łyżka cukru pudru, kieliszek rumu, 2 mandarynki, 1-2 gałązki świeżej melisy. SPOSÓB WYKONANIA: Żółtko utrzeć z cukrem i cały czas ucierając, dodawać skórkę otartą z pomarańczy, sok z obu pomarańczy, rozpuszczony miód i rum. Obrane banany dokładnie rozgnieść widelcem i stopniowo połączyć z ucieraną masą. Jednolity gładki krem przykryć, wstawić do lodówki, lekko ochłodzić. Śmietankę z cukrem oraz pianę z białek ubić oddzielnie na sztywno. Ochłodzone owoce, śmietankę i pianę z białek delikatnie, ale dokładnie wymieszać, rozłożyć do małych salaterek, udekorować cząstkami mandarynek i listkami melisy. 