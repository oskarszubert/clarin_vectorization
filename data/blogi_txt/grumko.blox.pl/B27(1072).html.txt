Z Portugalii znowu przenosimy się na Bałkany gdzie przez najbliższe trzy tygodnie przygotowywać będziemy dania z kuchni albańskiej, bośniackiej, czarnogórskiej, macedońskiej i serbskiej. Zdecydowaliśmy się na takie połączenie ponieważ w związku z uwarunkowaniami geograficznymi jak i historycznymi kuchnie tych narodów są do siebie bardzo podobne i dla przykładu pieczone papryki faszerowane ryżem i mięsem odnajdziecie na stołach w każdym z tych państw. Na dobry początek proponujemy pieczoną rybę z ziemniakami, która jest bardzo łatwa w przygotowaniu, a na dodatek smakuje bardzo fajnie. Przepis na "Tave peskhu me patate" pochodzi ze strony thealbanians.com. SKŁADNIKI: 1,3 kg ryby w całości - u nas świeże makrele, sól, pieprz, oregano, 1 szklanka oliwy z oliwek, 5 ząbków czosnku, natka pietruszki, 90 dag ziemniaków pokrojonych w plasterki, 3 łyżki soku z cytryny, 1 szklanka białego wytrawnego wina.SPOSÓB WYKONANIA: Umytą rybę posypać solą, pieprzem oraz oregano. W naczyniu do zapiekania wylać połowę oliwy, dodać czosnek, natkę, posolić, dokładnie wymieszać i rozłożyć równomiernie tak, by masa przykryła całe dno. Do naczynia włożyć rybę i obłożyć ją wokół ziemniakami. Piec 25 - 30 minut w temperaturze 150 stopni skrapiając sokiem z cytryny, białym winem oraz resztą oliwy. 