Po obiedzie w restauracji „Gościna Ślonsko” -  z kolejnym grouponem w ręku - pojechaliśmy bezpośrednio do Katowic na koncert    Gaby Kulki w   Teatrze Śląskim.    Chcieliśmy jeszcze trochę przespacerować się po centrum, ale niestety po drodze mocno się rozpadało i ostatecznie największy deszcz przesiedzieliśmy w samochodzie, a później z parasolami w dłoniach dotarliśmy do gmachu Teatru, co ze względu na niekończący się remont i wyłączone w centrum oświetlenie, wcale nie jest łatwe.    Koncert Gaby Kulki, to kolejna zorganizowana w Teatrze Śląskim impreza muzyczna, w której mieliśmy przyjemność uczestniczyć.  Blisko dwa miesiące temu doskonale bawiliśmy się na   koncercie Renaty Przemyk, a tym razem mieliśmy okazję wysłuchać utworów napisanych i wykonanych przez Gabę Kulkę z zespołem.      Koncertem w Katowicach Gaba Kulka promowała płytę „Wersje”, na której znalazły się nowe wersje kilkunastu utworów z poprzednich płyt oraz covery takich wykonawców jak Beastie Boys, Queens of The Stone Age czy np. Republiki.    Podczas występu muzycy zagrali również kilka nowych utworów, które trafią na przygotowywaną płytę z premierowym repertuarem.          Zarówno nowe wersje jak i premierowy materiał stylistycznie nie odbiegał od poprzednich dokonań Gaby Kulki. W dalszym ciągu jest to sympatyczna mieszanka jazzu, popu czy miejscami nawet musicalu. Całość doskonale zagrana i zaśpiewana. Na żywo Gaba Kulka bez większego wysiłku udowodniła, że porównanie jej możliwości wokalnych do Kate Bush jest jak najbardziej uzasadnione.            Dobrze, że w czasach bylejakości i muzycznej tandety pojawiają się prawdziwi artyści, którzy nie schlebiają muzycznym modom. Dobrze, że jest Gaba Kulka i jej piosenki!! Więcej o naszych wypadach, wakacjach itp. na stronie: Podróże Ireny i Andrzeja 