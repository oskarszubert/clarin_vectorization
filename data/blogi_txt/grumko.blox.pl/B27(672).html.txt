Zupa jest nam znana od dobrych kilku lat, ale gotowaliśmy ją dopiero po raz pierwszy. Przeglądając wikipedię dowiedzieliśmy się, że w zależności od głównego składnika czyli mocnego bulionu, wyróżnia się odpowiednio solankę mięsną, rybną lub grzybową. Na próbę zdecydowaliśmy się na wersję mięsną i tak nam zasmakowała, że chętnie sięgniemy w przyszłości po inne odmiany solanki. Przepis z którego korzystaliśmy pochodzi ze strony kuchnia.o2.pl. Uwzględniliśmy również sugestie internautów dyskutujących na temat tej zupy i do wywaru dodaliśmy szklankę wody spod ogórków, a nerkę wieprzową gotowaliśmy w czterech wodach.    SKŁADNIKI: 1,5 l wywaru z kości, kawałka selera i 1 pietruszki, 30 dag mięsa wołowego, 2 parówki, 10 dag szynki, 10 dag nerki, 3 ogórki kiszone, 10 dag kaparów, 5 dag oliwek, 2-3 cebule, 1 łyżka koncentratu pomidorowego, 10 dag śmietany (12%, ale może być bardziej tłusta, jeśli lubicie), 1 łyżka masła, 1/2 cytryny, ziele angielskie, listek laurowy, sól, pieprz, 2 łyżki posiekanej natki z pietruszki.    SPOSÓB WYKONANIA: Do wywaru z kości wkładamy mięso i szynkę. Gotujemy do miękkości. Nerkę gotujemy oddzielnie. Mięso i szynkę po ugotowaniu kroimy na słupki. Parówki kroimy na plasterki. Nerki na cienkie plasterki. Wywar z mięsa przecedzamy. Wkładamy do niego z powrotem pokrojone mięsa. Na maśle smażymy cebulę pokrojoną w piórka. Gdy będzie szklista dodajemy koncentrat pomidorowy i razem przesmażamy. Wkładamy ją do gotującego się wywaru z mięsem. Ogórki obieramy ze skóry, dzielimy wzdłuż, wycinamy pestki i kroimy na plasterki grubości ok. 5 mm. Kapary przepłukujemy i przebieramy. Wkładamy do wywaru. Oliwki kroimy na nieco mniejsze części. Połowę wkładamy do wywaru. Dodajemy przyprawy (uważając na ilość soli) i gotujemy ok 15 min. Po tym czasie zupę doprawiamy śmietaną. Do kubeczka wlewamy nieco zupy i rozprowadzamy śmietaną. Wrzucamy resztę oliwek. Dodajemy posiekaną natkę pietruszki. 