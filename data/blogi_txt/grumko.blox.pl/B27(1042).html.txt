Bardzo dobre risotto!! Może i nie wygląda imponująco, ale za to smakuje znakomicie!! Pamiętajcie żeby do przygotowywania tego typu dań nie używać bulionu z kostki. To właśnie on w dużej mierze decyduje o smaku potrawy. My ugotowaliśmy bulion drobiowy na skrzydełkach i warzywach, a zużyliśmy go o jedną szklankę więcej niż w przepisie. Jeśli chcecie aby mozzarella nie rozpuściła się, a zachowała w miarę swój kształt to wrzućcie ją do risotta dopiero tuż przed samym podaniem. Po dodaniu kostek wystarczy wtedy danie zamieszać i od razu zjeść;-) Przepis pochodzi z książki "Kuchnia włoska" Wydawnictwa Bellona. SKŁADNIKI: 2 łyżki stołowe masła, pół cebuli, 2 szklanki (450 g) ryżu arborio, pół szklanki białego wytrawnego wina, 4 szklanki bulionu wołowego lub drobiowego, 2/3 (150 ml) szklanki chudej śmietany, 250 g pokrojonej w kostkę mozzarelli, sól i świeżo zmielony biały pieprz, 4 łyżki stołowe świeżo startego parmezanu. SPOSÓB WYKONANIA: W dużym rondlu o grubym dnie roztop masło. Dodaj drobno pokrojoną cebulę i podsmażaj ją przez 2 minuty na małym ogniu aż będzie miękka. Dodaj ryż i podsmażaj go przez 2 minuty cały czas mieszając. Dolej wino, a kiedy zostanie całkowicie wchłonięte, stopniowo dodawaj bulion aż zużyjesz 2/3 ilości. Po ok. 10 minutach dodaj połowę ilości śmietany, dobrze wymieszaj, po czym dodaj drugą połowę. Po 2 - 3 minutach dodaj mozzarellę. Gotuj aż ryż będzie miękki, jeśli trzeba dolej resztę bulionu. Dopraw do smaku solą i pieprzem Podawaj risotto z parmezanem w osobnym naczyniu. 