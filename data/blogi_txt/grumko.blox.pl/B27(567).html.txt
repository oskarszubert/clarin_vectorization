To pierwsze pomidory, które sami ususzyliśmy. Smakują wspaniale!! Na prawdę warto poświęcić trochę czasu i przygotować je sobie w domowym zaciszu! Robiliśmy je w weekend 3 tygodnie temu, a dziś będziemy ich używać do sałatki o której napiszę trochę więcej jutro rano. Proces suszenia zajął nam ok. 8-10 godzin. Dokładnie nie liczyliśmy bo trochę suszyliśmy w sobotę, potem zostawiliśmy na noc w piekarniku, a w niedzielę dosuszaliśmy do końca. Przepis podała Olga na swojej stronie Smaki Imprezy.    SKŁADNIKI: pomidory podłużne, sól, zioła dowolne, czosnek, olej, ocet .   SPOSÓB WYKONANIA: Pomidory podłużne przecinamy wzdłuż na pół. Łyżką wydrążamy gniazdo nasienne. Następnie każdą połówkę lekko solimy. Wkładamy do piekarnika ciasno poukładane na blachach. Nastawiamy niską temperaturę w granicach 60 - 70 stopni, uchylamy drzwiczki i suszymy. Jeżeli mamy opcję termoobiegu to znacznie ułatwia i przyspiesza proces suszenia. Pomidory w trakcie suszenia znacznie się zmniejszają. Wyjmujemy je, gdy są suche, brzegi im się marszczą ale jeszcze nie wyschły na wiór. Wkładamy wszystkie do miski, posypujemy ziołami głównie bazylią, tymiankiem, oregano i koniecznie na 5 kg (świeżych pomidorów) dodajemy co najmniej łyżkę octu. Mieszamy dokładnie, można dodać jeszcze trochę suszonego czosnku, ale nie koniecznie. Takie pomidory wkładamy do wysterylizowanych słoików, nie więcej niż do 3/5 wysokości. Następnie zalewamy gorącym olejem roślinnym. Po zalaniu do pełna, bo pomidory muszą być całe zalane i same z siebie dość mocno chłoną olej, zakręcamy pokrywką i ustawiamy do góry dnem. Same się wekują. Smaczne są już na drugi dzień, jak tylko olej wystygnie. 