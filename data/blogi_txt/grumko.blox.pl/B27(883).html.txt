Nasz świąteczny wypiek to babka, na którą przepis podała Kasia na swoim blogu Pokrojone Doprawione. Dodatek kardamonu do ciasta i polewy sprawił, że ma ona oryginalny smak, który bardzo przypadł nam do gustu. Na koniec, korzystając z okazji chcielibyśmy wszystkim, którzy do nas zaglądają życzyć bardzo udanych Świąt w zdrowiu i radości! Wesołego Alleluja!! SKŁADNIKI: 200 g miękkiego masła, 240 g mąki, 100 g cukru brązowego, 120 g drobnego białego cukru, 3 jajka, 1 łyżeczka ekstraktu z wanilii, 3 łyżki mleka, 1 płaska łyżka proszku do pieczenia, 1 płaska łyżeczka sproszkowanego kardamonu, 1 płaska łyżka kakao, 1/4 łyżki kawy espresso w proszku. Polewa: 50 g masła, 4 łyżki brązowego cukru, 1 łyżka kakao, 1/2 łyżki kawy espresso w proszku, 8 łyżek mleka, 1/2 łyżeczki sproszkowanego kardamonu.SPOSÓB WYKONANIA: Masło z cukrami utrzeć na pulchną masę (co najmniej 10 minut mikserem). Po tym czasie dodawać po jednym jajku. Po każdym jajku dobrze wymieszać. Dodać 2 łyżki mleka, ekstrakt z wanilii, kardamon i wymieszać do połączenia się składników. Zmniejszyć obroty na minimalne i dodać mąkę wymieszaną z proszkiem do pieczenia. Zmiksować. 2/3 ciasta włożyć łyżką do formy wysmarowanej masłem i wysypanej bułką tartą. Ciasto będzie gęste. Do pozostałego ciasta dodać kakao, 1 łyżkę mleka, kawę i wymieszać. Masę wyłożyć na jasne ciasto i porobić esy -floresy patyczkiem do szaszłyków, aby oba kolory trochę na górze się zmieszały. Piec około 1 godz. w temp. 180°C. Po wyjęciu i wystudzeniu polać polewą. Polewa: Wszystkie składniki oprócz kardamonu włożyć do rondelka i zagotować mieszając od czasu do czasu. Gotować mieszając 10 min na małym ogniu, aż masa zgęstnieje. Zdjąć z palnika, wsypać kardamon i zamieszać. Ciepłą polewą polać ciasto i odstawić do stężenia polewy. 