Jakiś czas temu na słupie reklamowym zauważyłem plakat z informacją o wystawie pt. Skarby Chin, która do końca sierpnia mieści się w Muzeum Górnośląskim w Bytomiu. Wstyd się przyznać, ale mimo iż mieszkamy w tym mieście, to ostatni raz byliśmy w tym muzeum na zorganizowanych wycieczkach w czasach podstawówki. Postanowiliśmy nadrobić zaległości i za jednym razem odwiedziliśmy aż trzy wystawy;-) Nie był to czas stracony, bo wszystkie nam się bardzo podobały, a szczególne wrażenie zrobiła na nas wspomniana wyżej ekspozycja o tematyce chińskiej. Z góry przepraszam za jakość fotek, ale w Muzeum można robić zdjęcia tylko bez lampy błyskowej i innych fotograficznych gadżetów. WYSTAWA PIERWSZA: PRZYRODA GÓRNEGO ŚLĄSKA - LASY Na powierzchni ponad 150 m2, w 6 dioramach odwzorowano wybrane typy środowisk leśnych. Zadbano by wycinki przyrody umieszczone za szybą do złudzenia imitowały autentyczne środowiska leśne. Znajdziemy tu las liściasty - grąd, gdzie pośród gałęzi rosłego dębu obserwować możemy codzienne życie drobnych ptaków. W innej dioramie jesteśmy świadkami, jak lisica przynosi do nory trójce swoich małych upolowanego bażanta. Nieco dalej przenosimy się do boru świerkowego, gdzie na pierwszym planie podziwiać można parę borsuków. Pragnąc chociaż w zarysie przedstawić procesy zachodzące w przyrodzie w dioramach przyściennych umieszczono fazy rozkładu drewna. Obserwujemy w nich pień dębowy od momentu ścięcia aż do jego całkowitego rozkładu. W kolejnej dioramie na przykładzie wybranych gatunków zwierząt przedstawiono elementy piramidy pokarmowej, począwszy od zajęcy ogryzających maliny, przez atakującego kurę cietrzewia jastrzębia po szarpiące padlinę kruki. Warto zaznaczyć, że eksponaty oglądać możemy nie tylko z przodu i z boku, ale również z góry. Zwiedzanie umilają nam dobiegające z głośników trele ptaków leśnych, choć nie tylko, bo po chwili możemy znaleźć się w centrum burzy z głośnym łoskotem piorunów. Tak więc ta wyjątkowa ekspozycja oddziałuje zarówno na wzrok, słuch, jak i dotyk widza. Więcej na stronie www.muzeum.bytom.pl.  WYSTAWA DRUGA: Z ŻYCIA LUDU ŚLĄSKIEGO XIX - XX WIEKU Wystawa prezentuje najistotniejsze dziedziny życia społeczności zamieszkałych na wsiach oraz osiedlach przemysłowych różnych subregionów Górnego Śląska poprzez takie wydarzenia rodzinne jak wesele, narodziny i początki dorastania dzieci, a także przeplatające się wzajemnie zgodnie z porami roku zwyczaje doroczne oraz znaczące w kulturze ludu górnośląskiego zajęcia gospodarcze i zawodowe. Więcej na stronie www.muzeum.bytom.pl.  WYSTAWA TRZECIA: SKARBY CHIN Na wystawie zaprezentowana została sztuka, rzemiosło i folklor Chin. Zobaczyć można kompozycje z muszli, lampiony i latawce, a także wyroby z laki, ceramikę i porcelanę. Wystawa obejmuje około 200 eksponatów i fotografie przedstawiające chińskie zabytki. Chińska sztuka, rzemiosło,a także rękodzieło ludowe są różnorodne i kolorowe. Więcej na stronie www.muzeum.bytom.pl. 