W stosunku do oryginalnego przepisu, który pochodzi z książki "Smaki świata. Grecja" dodaliśmy zamiast czarnych oliwek zielone nadziewane papryką. Chleb się ładnie wyrabiał, no i fajnie wyrósł. W trakcie pieczenia poszedł jednak na szerokość zamiast na wysokość. Tak czy owak jak na pierwszy raz to wyszło nieźle, a chlebek całkiem smaczny. SKŁADNIKI:450 g mąki pszennej, 3,5 dag suchych drożdży, 1/2 łyżeczki soli, 1/4 łyżeczki suszonego oregano, 2 łyżeczki sezamu, 1 1/2 łyżki oliwy, 300 ml ciepłej wody, 110 g czarnych oliwek bez pestek, oliwa do posmarowania. SPOSÓB WYKONANIA:Mąkę, drożdże, sól, oregano i 1 łyżeczkę sezamu wymieszać. Dolać oliwę. Mieszając drewnianą łyżką albo robotem z hakami wlewać stopniowo wodę aż ciasto ją wchłonie. Wyłożyć na posypany mąką blat i zagniatać 10 min. Włożyć do posmarowanej oliwą miski, przykryć folią spożywczą i odstawić na 1 godzinę w ciepłe miejsce aż dwa razy powiększy swoją objętość. Oliwki dobrze odsączyć i grubo posiekać. Ciasto odgazować wyłożyć na oprószony mąką blat i wgnieść oliwki. Uformować okrągły bochenek, położyć na posmarowanej oliwą blasze, przykryć ściereczką i zostawić na 30 minut do wyrośnięcia. Piekarnik nagrzać do 220 stopni. Wyrośnięty chleb naciąć lekko na wierzchu ostrym nożem, posmarować oliwą i posypać 1 łyżeczką sezamu. Chleb piec 10 minut w temperaturze 220 stopni, następnie zmniejszyć temperaturę do 190 stopni i piec 25 minut. Chleb jest gotowy, kiedy popukany od spodu wyda głuchy odgłos. Wystudzić na kratce. 