Robiliśmy ten kawior już kilka razy, bo nam smakuje. Dziś dodałem ząbek czosnku i zajadalismy z oliwkami i pomidorem. Przepis pochodzi z książki Katarzyny Pośpieszyńskiej "Przygoda Kulinarna": Najważniejszą czynnością w przygotowywaniu tej potrawy jest sposób usunięcia skórki z bakłażana. W Turcji, jak i innych krajach, gdzie ta potrawa jest popularna, aby odpowiednio przygotować bakłażany, piecze się je najpierw na węglu drzewnym, aż skórka się przypali i ściemnieje. Jako wstępną czynność w warunkach domowych polecane jest więc opieczenie w rożnie elektrycznym lub w bardzo gorącym piekarniku. Gdy skórka się przypali i ściemnieje, można ją łatwo usunąć mokrymi palcami. Następnie należy bakłażany pokroić w kostkę, utłuc na jednolitą masę i przystąpić do przygotowywania kawioru.  SKŁADNIKI: 1 średni bakłażan, 1 średnia drobno posiekana cebula, 1 łyżka posiekanej natki pietruszki, pół łyżeczki pieprzu, pół łyżeczki soli, 3 łyżki oliwy, sok z połowy cytryny.    SPOSÓB WYKONANIA: Przygotować bakłażana jak powyżej. Dodać cebulę i dalej ucierać. Następnie dodać sól i pieprz. Ucierając wlewać stopniowo oliwę. Dodać pietruszkę i sok z cytryny. Schłodzić.  W a r i a n t y:  - zastąpić cebulę posiekanym szczypiorkiem lub cebulą dymką,  - zamiast pietruszki można dodać mięty (Bliski Wschód),  - dodać roztarty ząbek czosnku (Grecja),  - przybrać kawior czarnymi oliwkami (Rumunia),  - dodać posiekaną słodką czerwoną paprykę lub paprykę w proszku (Serbia),  - dodać majonez (Bułgaria). 