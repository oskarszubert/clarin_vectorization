Ubiegły weekend spędziliśmy w Krakowie, a pomysł tego wypadu zrodził nam się w głowach spontanicznie. Pretekstem był wyjazd Andrzeja, który w piątek do późnych godzin popołudniowych miał przebywać służbowo w Krakowie. Bilety na przejazd tam i z powrotem wykupiliśmy po raz kolejny w Polskim Busie, z którego usług korzystaliśmy już wcześniej, jadąc we wrześniu do Warszawy. Noclegi zarezerwowaliśmy w Hostelu Butik przy placu Matejki, co jak się później okazało było nietrafioną decyzją z naszej strony. Niestety późniejszy stres zafundowaliśmy sobie sami na własne życzenie, bo wystarczyło wcześniej uważnie przeczytać komentarze na temat hostelu, aby dowiedzieć się, że mogą w tym miejscu pojawiać się problemy z dotrzymaniem warunków rezerwacji. Pozytywne wrażenia z pobytu w hostelach w Szwecji i Hiszpanii uśpiły nieco naszą czujność no i zapomnieliśmy, że mamy do czynienia z naszą polską rzeczywistością, a tu z dotrzymywaniem warunków umowy bywa różnie. Zaczęło się od tego, że pomimo, iż zakwaterowanie było od godziny 14-stej, to Irena po przybyciu na miejsce musiała czekać jeszcze blisko godzinę na klucze do pokoju, który dopiero był sprzątany. Chwilę potem okazało się, że to co miało być pokojem dwuosobowym z prywatną łazienką było segmentem składającym się z dwóch pokoi ze wspólną łazienką. O ile pierwszej nocy było ok, bo mieszkaliśmy sami, to już drugiej nie było tak przyjemnie. Nasi rozrywkowi sąsiedzi do ok. 3 w nocy z częstotliwością co 5 - 10 minut odwiedzali łazienkę, a zachowywali się przy tym strasznie głośno, co biorąc pod uwagę późną porę oraz drewnianą skrzypiącą podłogę było nieznośne i nie pozwalało nam zasnąć. Niestety częste chodzenie do toalety, nawet głośne, nie jest w tym kraju traktowane jako wykroczenie, więc nie pozostało nam nic innego jak tylko zacisnąć zęby i czekać aż alkohol zwali degeneratów z nóg. Tak więc nie polecamy tego hostelu, a następnym razem na pewno uważniej będziemy przyglądać się opiniom na temat miejsca, w którym będziemy chcieli zamieszkać. + + + + + + + + + + + + + + + + Autokarem do Krakowa dotarliśmy kilka minut przed czasem. Pierwsze kroki skierowaliśmy nad Wisłę, gdzie przywitaliśmy się ze Smokiem Wawelskim. Doszliśmy jeszcze razem do Mostu Grunwaldzkiego, a później pożegnaliśmy się na kilka godzin. Spotkaliśmy się późnym popołudniem na Rynku Głównym, gdzie rozpoczął się kiermasz świąteczny. Choć jesień tego roku jest wyjątkowo pogodna i ciepła, to dzięki jarmarkowi, choince, świątecznym ozdobom i światełkom poczuliśmy jakby Boże Narodzenie było tuż tuż.    Po śniadaniu wyruszyliśmy w kierunku Rynku. Tam na godzinę 10.15 mieliśmy zarezerwowane zwiedzanie Podziemi Rynku Głównego. Wykupiliśmy bilety i zeszliśmy pod ziemię, niemal przenosząc się w czasie. Imponujący jest nie tylko zakres prezentowanych eksponatów - od fragmentów bruku czy murów, odsłoniętych w trakcie prac archeologicznych po odnalezione fragmenty ubrań czy biżuterii - ale także multimedialny sposób prezentacji - od tradycyjnych gablot przez rekonstrukcje np. warsztatów, makiety po hologramy. Ta nowoczesna placówka jest tak zorganizowana, że coś ciekawego znajdzie tu zwiedzający w każdym wieku, nie zapomniano nawet o najmłodszych gościach, dla których przygotowano specjalną salę i teatrzyk. Jest to z pewnością nowoczesne Muzeum, które daje obraz życia Krakowa sprzed wieków. Na jego zwiedzenie warto poświęcić sporo czasu, by spokojnie obejrzeć wszystko, co dla zwiedzających pieczołowicie przygotowali gospodarze placówki. Po wyjściu z Podziemi i przejściu przez Rynek ulicą Sienną doszliśmy do ulicy Starowiślnej. Naszym celem był spacer po Kazimierzu, o którym słyszeliśmy sporo dobrego. Postanowiliśmy zwiedzić tę dzielnicę, idąc dwoma trasami turystycznymi: zabytków żydowskich i św. Stanisława. Przy zbiegu Starowiślnej i Miodowej skręciliśmy w lewo i poszliśmy w kierunku Nowego Cmentarza Żydowskiego, nie mogliśmy jednak wejść na jego teren, gdyż okazało się, że w soboty brama pozostaje zamknięta. Mogliśmy niestety jedynie spojrzeć na cmentarz zza ogrodzenia i udaliśmy się w dalszą drogę. Wkrótce przekonaliśmy się, że niefortunnie wybraliśmy termin zwiedzenia Kazimierza, bo sobota jest dla wyznawców judaizmu dniem świątecznym i wszystkie obiekty na trasie zabytków żydowskich, które mieliśmy nadzieję zwiedzić, były zamknięte, więc pozostało nam podziwianie architektury dzielnicy.   Opuściwszy okolicę Nowego Cmentarza poszliśmy prosto ulicą Miodową, a następnie skręciliśmy w ulicę Szeroką. To według nas najbardziej charakterystyczne miejsce żydowskiego Kazimierza: ulica jest rzeczywiście, jak na Kazimierz, szeroka a znajdują się tu: Stary Cmentarz Żydowski, synagoga Remuh - obecnie jedyna synagoga, w której regularnie odbywają się modlitwy, Synagoga Wolfa Poppera, zwana Małą i Synagoga Stara - jedna z najstarszych zachowanych synagog w Polsce, będąca dla dawnych mieszkańców Kazimierza, głównym ośrodkiem religijnym, kulturalnym i socjalnym, zaś obecnie stanowiąca oddział Muzeum Historycznego Miasta Krakowa.  Dalej udaliśmy się ulicą Józefa, gdzie znajduje się dość zaniedbany budynek Synagogi Wysokiej. Następnie skręciliśmy w ulicę Kupa, przy której stoi Synagoga Izaaka.   Ulicami Izaaka i Estery doszliśmy do Placu Nowego na którym stoi Okrąglak, wokół którego znajduje się targ, na którym oprócz różnych staroci nabyć można również warzywa, owoce oraz zioła. W Okrąglaku znajduje się kilka punktów gastronomicznych, w których można kupić tanie i smaczne zapiekanki. Po posiłku i odpoczynku przy Okrąglaku ruszyliśmy w dalszą drogę. Ulicą Estery doszliśmy ponownie do ulicy Miodowej, do Synagogi Tempel, która jest drugą działającą synagogą w Kazimierzu, jednak wyznawcy judaizmu modlą się tu tylko przy rzadkich okolicznościach, jak np. festiwal kultury żydowskiej. Tu skończył się nasz kazimierzowski szlak zabytków żydowskich.   Dalej poszliśmy ulicą Miodową w kierunku ulicy Bożego Ciała, gdzie uwagę zwraca gotycki budynek kościoła Bożego Ciała. Przedłużeniem ulicy Bożego Ciała jest ulica Bonifraterska, przy której znajduje się ciekawy architektonicznie, zabytkowy budynek szpitala, a zaraz obok przy ul. Krakowskiej mieści się zbudowany w XVII wieku kościół Bonifratrów. Spod kościoła poszliśmy na północ ul. Krakowską w kierunku Ratusza Kazimierskiego w którym obecnie mieści się Muzeum Etnograficzne. Następnie skręciliśmy w ulicę Węglową i ul. Augustyniańską, dotarliśmy do Kościoła św. Katarzyny Aleksandryjskiej. Spodobała nam się ta okazała gotycka budowla, jednak świątynia była zamknięta, więc i jej wnętrza nie udało nam się zwiedzić.   Kolejny punkt zwiedzania to Kościół św. Stanisława i Michała Archanioła na Skałce, miejsce nierozerwalnie związane z historią Polski. Obecne zabudowania pochodzą z XVIII wieku, a pierwszy kościół, który tu zbudowano powstał w miejscu pogańskiej świątyni. Obecna Sadzawka św. Stanisława, której woda wedle legendy ma właściwości lecznicze, to miejsce, gdzie niegdyś odbywały się obrzędy pogańskie. Na uwagę zasługuje urządzony w latach 1876-1880 w podziemiach kościoła narodowy panteon w postaci Krypty Zasłużonych, gdzie spoczywają znamienite postacie historii polskiej kultury i nauki m.in Jan Długosz i Czesław Miłosz. Na Skałce oprócz miejsc historycznych zwraca uwagę nowoczesny architektonicznie, zbudowany już w XXI wieku Ołtarz Trzech Tysiącleci, który nie tylko służy liturgii, a przygotowany jest także do wydarzeń artystycznych (koncertowych, scenicznych). Jego wygląd jest rzeczywiście nowoczesny i nam niezbyt pasował do całości zabudowań na Skałce, ale to już rzecz gustu.  Ze Skałki wzdłuż Wisły doszliśmy do Mostu Grunwaldzkiego, skąd podziwialiśmy widok na Wawel, a stamtąd po raz kolejny poszliśmy wzdłuż Wisły, udając się do Smoka, pod Wawel.   Spod Wawelu ul. Grodzką poszliśmy na Rynek. Po drodze minęliśmy kościół Piotra i Pawła, gdzie udostępniono zwiedzającym kryptę pod ołtarzem, w której spoczywa m.in. Piotr Skarga. Wstąpiliśmy do zbudowanego w XI wieku kościoła św. Andrzeja, którego wnętrze jest o wiele mniejsze, niż można by się spodziewać, przechodząc ulicą Grodzką i podziwiając mury tej świątyni.   W sobotnie późne popołudnie uliczkami Starego Miasta spacerowało całkiem sporo turystów, co nieco nas zaskoczyło, zważywszy, iż to nie środek sezonu lecz koniec listopada. Za kościołem Mariackim skręciliśmy w prawo i na placu Mariackim wstąpiliśmy na kawę do bardzo fajnego lokalu o nazwie "Cafe Magia". Do kawiarni wchodzi się przez bramę oddziału Muzeum Historycznego Miasta Krakowa w Kamienicy Hipolitów, przechodzi się przez sień na dziedziniec, by znaleźć się w przytulnym miejscu, gdzie snuje się cicho muzyka.   W niedzielę po śniadaniu wyruszyliśmy do Muzeum Archeologicznego. Najpierw doszliśmy do Bramy Floriańskiej, tam skręciliśmy w prawo i doszliśmy do ul. Sławkowskiej. Tutaj skręciliśmy na Planty, dalej przechodząc obok kościoła św. Anny dotarliśmy do najstarszego z krakowskich budynków uniwersyteckich - założonego w XIV wieku Collegium Maius. Następnie doszliśmy do innych budynków uniwersyteckich, jak Collegium Minus, Collegium Witkowskiego, czy Collegium Novum, gdzie obecnie znajduje się siedziba władz Uniwersytetu Jagiellońskiego.  Dalej też poszliśmy Plantami, które lubimy nawet w listopadzie, gdy nie są już zielone. Minęliśmy Pałac Biskupów Krakowskich ze słynnym Oknem Papieskim oraz kościół i klasztor o. Franciszkanów. Skręciwszy w ulice Poselską i Senacką doszliśmy do Muzeum Archeologicznego.   Najpierw mieliśmy okazję obejrzeć kilka wystaw czasowych, które bardzo nam się spodobały: "Najstarsze narzędzia krzemienne", gdzie zaprezentowano wybór narzędzi krzemiennych, wytworzonych w starszej i środkowej epoce kamienia. Większość z prezentowanych eksponatów została znaleziona w Małopolsce, ale są tu także narzędzia odkryte we Francji, Belgii, południowej Afryce oraz Libii.   "Skarb z Głogowa" - kilkadziesiąt srebrnych monet, odkrytych 23 października 1987 r., przypadkowo przez dwóch mieszkańców Głogowa, pracujących na terenie ogródków działkowych "Wenecja" na osiedlu Piastów Śląskich. Badacze ustalili, że monety pochodzą z XII oraz początków XIII w. Ważący prawie 7 kg skarb stanowił odpowiednik około 34 grzywien, co w średniowieczu stanowiło sumę, za którą można było nabyć wieś lub kilkadziesiąt sztuk bydła. Badacze uważają, iż właścicielem skarbu mógł być majętny rycerz lub duchowny.   "Czas i rzeka. Dolina Liwca u schyłku starożytności" - ekspozycja wypożyczona z Państwowego Muzeum Archeologicznego w Warszawie, prezentująca wyniki trwających od kilkudziesięciu lat badań wykopaliskowych prowadzonych przez zespół Państwowego Muzeum Archeologicznego w Warszawie oraz pokazująca kilkaset oryginalnych zabytków - ozdób, narzędzi, broni oraz przedmiotów zabytkowych.   O ile wystawy czasowe, choć bardzo ciekawe, to prezentują eksponaty w tradycyjny sposób, w gablotach, to wystawy stałe, zapewne ze względu na długi czas ich eksponowania są nowoczesnymi, multimedialnymi ekspozycjami. W salach Muzeum zaprezentowano cztery duże wystawy stałe:"Bogowie starożytnego Egiptu" - nie spodziewaliśmy się, że placówka ta posiada tak dużą kolekcję zabytków starożytnego Egiptu i że są one w tak ciekawy sposób zaprezentowane. Nic dziwnego, że Muzeum Archeologiczne w Krakowie, w połowie XIX wieku zwane było Muzeum Starożytności. Możemy obejrzeć najstarszy i zarazem jeden z pierwszych zabytków egipskich w Krakowie - kompletny sarkofag wraz z mumią z początków XXII dynastii, pierwotnie znajdujący się w prywatnych rękach, ofiarowany Towarzystwu Naukowemu Krakowskiemu w 1834 roku. Najcenniejszą i najbardziej efektowną część zbioru stanowią cztery sarkofagi pochodzące z wykopalisk w el-Gamhud. Jedna z trumien należy do kapłanki Izydy imieniem Aset-iri-khet- es. Zaprezentowano tu też przeźrocza z wynikami badań mumii oraz rekonstrukcję portretu Aset-iri-khet-es. Wyniki tych badań dostarczyły sensacyjnych informacji na temat śmierci kobiety, określiły jej kod genetyczny, grupę krwi, a nawet porę roku, podczas której zmarła. Ale zbiór zabytków egipskich to także drobne elementy ozdobne, figurki, stele nagrobne, tkaniny koptyjskie i wiele innych ciekawych przedmiotów. I trudno nam było opuścić tę niesamowitą ekspozycję. "Peruwiańskie zbiory Władysława Klugera" to niewielka ekspozycja ceramiki, znajdująca się w krypcie, do której schodzi się z wystawy egipskiej. Władysław Kluger był miłośnikiem i badaczem kultur indiańskich. Zgromadził sporą kolekcję zabytkowych przedmiotów, które częściowo nabył w drodze kupna, częściowo zaś zdobył w trakcie amatorskich badań wykopaliskowych na cmentarzysku w miejscowości Ancón. Zebrane zabytki przekazał w roku 1876 Muzeum Starożytności przy Akademii Umiejętności w Krakowie. "Pradzieje i wczesne średniowiecze Małopolski" - wystawa składająca się z trzech części: 1) Środowisko przyrodnicze i Zdobywanie pożywienia, 2) Mieszkanie, Strój, ozdoby, uzbrojenie, 3) Wytwórczość i wymiana, Wierzenia i sztuka. Poznajemy warunki życia dawnych mieszkańców Małopolski w różnych epokach. Najbardziej charakterystyczna jest chyba część druga, gdzie w temacie Mieszkanie, możemy obejrzeć dwanaście makiet domostw od prostych szałasów po chaty i domy, a drugi temat - Strój, Ozdoby, Uzbrojenie, przedstawiony jest przez rzeźby naturalnej wielkości reprezentujące postacie typowe dla każdej z omawianych tu epok, ubrane w odpowiedni strój, zaopatrzony w stosowne ozdoby, niektóre postacie wyposażone też w odpowiednią dla danej epoki broń. Zaś znaczącym elementem części trzeciej jest zabytek związany z wierzeniami słowiańskimi - posąg Światowida ze Zbrucza.   Wystawa "Dzieje najstarsze i stare gmachu Muzeum Archeologicznego w Krakowie" mieści się w podziemiach Muzeum, miejscu dotychczas niedostępnym dla szerokiej publiczności, prowadzi do niej także osobne wejście z ogrodów muzealnych. Przyznajemy, że nie mieliśmy pojęcia, że gmach Muzeum ma za sobą tak trudną historię: w XVII powstał tu kościół i klasztor karmelitów, następnie w roku 1797, na mocy dekretu cesarza Józefa II klasztor został zlikwidowany, a kościół i zabudowania klasztorne przejęło państwo i przeznaczyło na cele więzienne i sądownicze. Kościół rozebrano, natomiast wiele obiektów z pięknego wyposażenia świątyni umieszczono w innych kościołach krakowskich. W miejscu rozebranego budynku kościoła wzniesiono gmach Sądu. Kompleks gmachów zaczął wówczas przypominać układ dzisiejszy. Od czasów austriackich przez okres okupacji niemieckiej do czasów po wojnie więziono i sądzono tu oprócz kryminalistów również działaczy niepodległościowych. W roku 1954 władze miasta Krakowa przekazały cały kompleks budynków sądowych i więziennych na potrzeby Zakładu Historii Kultury Materialnej PAN, w skład którego wchodziło Muzeum Archeologiczne. Po przeprowadzonym generalnym remoncie Muzeum wprowadziło się do nowych pomieszczeń w roku 1967. Więzienna część ekspozycji robi niesamowite wrażenie: oprócz fragmentów dokumentów sądowych, możemy obejrzeć zachowane dziewiętnastowieczne drzwi do cel, pokryte napisami wyrytymi przez więźniów, inne akcesoria więzienne oraz wygląd samych cel, a dodatkowo przygnębiające wrażenie wywołuje fakt, że całość mieści się w podziemiach, gdzie kiedyś rzeczywiście owe cele się mieściły.   Z Muzeum poszliśmy w kierunku Wawelu, gdzie pożegnaliśmy się znaszym ulubionym  Smokiem, a następnie ponownie Plantami wróciliśmy pod Bramę Floriańską, w pobliżu której znajduje się Galeria Sztuki Starożytnej.   W Galerii mieszczącej się w sali I piętra dawnego Arsenału Miejskiego eksponowane są zabytki starożytnych kultur śródziemnomorskich, należące do zbiorów Czartoryskich, Muzeum Narodowego w Krakowie i do depozytu Rodziny Potockich z Krzeszowic. Zgromadzone tu różnorodne eksponaty pochodzą z okresu od III tysiąclecia p.n.e. do IV wieku n.e., są wśród nich zarówno dzieła sztuki, np. marmurowe rzeźby czy fragmenty malowideł ściennych jak i przedmioty codziennego użytku np. drobna ceramika, biżuteria, czy naczynia szklane. Choć galeria zajmuje jedną salę, to spędziliśmy tu sporo czasu, bo kolekcja jest imponująca i z pewnością warto tu wstąpić, by ją obejrzeć. Z Muzeum poszliśmy do Galerii Krakowskiej, gdzie czas pozostały do odjazdu umilaliśmy sobie kawą. Punktualnie o 15-stej Polskim Busem odjechaliśmy w kierunku Katowic. 