W listopadzie ubiegłego roku przygotowywaliśmy solankę mięsną, a że nam wtedy bardzo smakowała to skorzystaliśmy z okazji i ugotowaliśmy jej wersję rybną. Jako, że zupy rybne lubimy, więc i tym razem byliśmy bardzo zadowoleni z tego dania. Przepis pochodzi z książki "Kuchnia rosyjska" Wydawnictwa Rzeczpospolita.    SKŁADNIKI:  500 g kawałków różnych ryb, 2 łyżki oliwy, 1 cebula posiekana, 350g mączystych ziemniaków, pokrojonych w kostkę, pęczek włoszczyzny drobno posiekany, 4 łyżki mąki, 2 łyżki koncentratu pomidorowego, 1 l gorącego bulionu z kurczaka, 1 liść laurowy, 250g ogórków kiszonych, pokrojonych w kostkę, 250g pomidorów pokrojonych na ósemki, 4 łyżki kaparów, 2 łyżki grzybowego sosu sojowego, 1 łyżka soku z cytryny, 200 ml kwaśnej śmietany, świeży koper drobno posiekany. SPOSÓB WYKONANIA: W dużym garnku rozgrzać oliwę i lekko zeszklić cebulę, ziemniaki oraz włoszczyznę. Wsypać mąkę, dodać koncentrat pomidorowy i wlać gorący bulion. Dołożyć listek laurowy. Ryby umyć, osuszyć, podzielić na kawałki i dodać do zupy. Gotować na wolnym ogniu pod przykryciem przez 10 min. Dodać ogórki, pomidory i kapary. Gotować kolejne 10 min. Wlać sos sojowy, sok z cytryny i zabielić zupę śmietaną. Wrzucić garść świeżego kopru. Zagotować i od razu zdjąć z ognia. . 