Nasz weekendowy wypiek to tym razem Fyrstekake czyli norweskie ciasto migdałowe. Wyszło tak smacznie, że na dobry początek zjedliśmy po dwa kawałki;-) Ponoć jeszcze lepiej smakuje po 2-3 dniach, więc będziemy się starać nie zjeść zbyt szybko całości, co niestety może okazać się trudne;-) Przepis pochodzi ze strony norwey-hei.com.   SKŁADNIKI: Na ciasto: 3/4 szklanki masła, 3/4 szklanki cukru, 1 żółtko, 2 łyżki mleka, 2 szklanki mąki, 2 łyżeczki proszku do pieczenia. Na nadzienie: 1/2 szklanki cukru pudru, 1 i 1/4 szklanki zmielonych migdałów, 1/4 łyżeczki esencji migdałowej, 1/2 łyżeczki mielonego cynamonu, 1/4 łyżeczki mielonego kardamonu, 1 jajko lekko ubite, 3-4 łyżeczki wody.    SPOSÓB WYKONANIA: Przygotować ciasto: zmiksować cukier z masłem aż uzyska kolor jasnokremowy. Dodać żółtko i mleko, miksując. W oddzielnym naczyniu wymieszać mąkę i proszek do pieczenia. Stopniowo dodawać do masy maślanej. 1/3 ciasta odłożyć. Resztę rozwałkować i ułożyć na dnie tortownicy. Przygotować nadzienie: wymieszać podane wyżej składniki nadzienia. Powstałą masę rozłożyć w tortownicy na cieście. Rozwałkować resztę ciasta. Pociąć w paski, ułożyć w kratkę na wierzchu nadzienia. Piec w temperaturze 150 - 180 stopni C około 45 minut. 