Na zakończenie weekendu korzennego przygotowaliśmy sobie bardzo smaczny obiad w stylu indyjskim. Ilość składników może na pierwszy rzut oka przerażać, ale w przeważającej mierze są to przyprawy i tak na prawdę danie jest bardzo proste do przygotowania. Przepis pochodzi z książki "Przygoda kulinarna" Katarzyny Pośpieszyńskiej.   SKŁADNIKI:75 dag mielonej baraniny lub wołowiny, 1 średnia cebula obrana i drobno posiekana, 1 - 2 świeże papryczki chili lub pół łyżeczki chili w proszku, centymetrowy kawałek świeżego imbiru lub pół łyżeczki imbiru w proszku, 2 roztarte ząbki czosnku, 1 łyżeczka soli, 4 - 6 utłuczonych nasion kardamonu, 1/4 łyżeczki gałki muszkatołowej, 1/4 łyżeczki pieprzu, pół szklanki bułki tartej, 1 łyżka drobno posiekanej mięty lub zielonej pietruszki, 6 łyżek oleju jadalnego. SOS: 4 łyżki oleju jadalnego, 2 średnie cebule obrane i drobno posiekane, 2 strąki papryczki chili lub pół łyżeczki chili w proszku, centymetrowy kawałek świeżego imbiru lub pół łyżeczki imbiru w proszku, 3 roztarte ząbki czosnku, 1 łyżeczka kurkumy, 1 łyżka zmielonej kolendry, 1 łyżeczka zmielonego kuminu, 1 łyżeczka soli, pół łyżeczki ostrej papryki w proszku, 2 i pół szklanki mleka z puszki lub śmietanki - użyliśmy śmietanki.   SPOSÓB WYKONANIA: Do dużej miski włożyć mięso, cebulę, strąki chili, imbir, czosnek, sól, kardamon, gałkę muszkatołową, pieprz, tartą bułkę i miętę. Dokładnie wymieszać na jednolitą masę i uformować kulki wielkości małego orzecha włoskiego. Na rozgrzanym na dużej patelni oleju zrumienić kulki z mięsa. Wyjąć, osączyć, odstawić. Olej (4 łyżki) rozgrzać w garnku, dodać cebulę, strąki chili, imbir, czosnek - wszystko smażyć na średnim ogniu przez 3 minuty stale mieszając. Wymieszać kurkumę, kolendrę, kumin, paprykę i sól z 3 łyżkami mleka. Pastę tę dodać do cebuli, smażyć na małym ogniu 3 minuty, w razie potrzeby dolać 1-2 łyżki wody. Zdjąć z ognia. Do garnka z przyprawami wlać resztę mleka, stale mieszając dusić pod przykryciem na małym ogniu 20 minut. Włożyć kulki z mięsa, dusić pod przykryciem przez 30 min. Doprawić solą do smaku. Podawać z ryżem ugotowanym na sypko, z sałatką z ogórków i pomidorów. 