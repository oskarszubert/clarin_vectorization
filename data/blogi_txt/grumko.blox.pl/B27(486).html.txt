Widziałem już kilka Waszych propozycji na Ziemniaczany tydzień i dosyć często pojawiał się w nich boczek. W sumie to chyba najbardziej klasyczny dodatek do ziemniaków, więc i my wykorzystaliśmy go do przygotowania kolejnej potrawy. Danie bardzo sycące, ale również z gatunku "wciągających", więc ciężko było oderwać się od talerza;-) Przepis pochodzi z serwisu kobieta.interia.pl. SKŁADNIKI: 1 kg ziemniaków, 2 cebule, 3 łyżki oleju, po 15 dag szynki i wędzonego boczku, 3 kwaszone ogórki, 4 jajka, 6 łyżek mleka, gałka muszkatołowa, sól, pieprz, 1/2 pęczka szczypiorku.    SPOSÓB WYKONANIA: Ziemniaki dokładnie umyć, ugotować w mundurkach w osolonej wodzie. Ostudzić, obrać, pokroić w plastry. Boczek pociąć w paseczki, podsmażyć, dodać olej. Cebule obrać, posiekać, zeszklić na tłuszczu. Do patelni włożyć plastry ziemniaków, obsmażyć ze wszystkich stron na złoty kolor. Szynkę pokroić w kostkę, ogórki na plasterki. Jajka roztrzepać z mlekiem, doprawić solą, pieprzem i gałką muszkatołową. Do masy dodać posiekany szczypior, pokrojoną szynkę i plastry ogórków. Masą jajeczną zalać ziemniaki na patelni. Smażyć mieszając, aż całość się zetnie. Posypać zieleniną. 