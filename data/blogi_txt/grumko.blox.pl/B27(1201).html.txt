Pora na naszą propozycję w ramach III Festiwalu Pierniczków, który po raz kolejny zorganizowała koleżanka Malta. W ubiegłą sobotę świętowaliśmy moje imieniny i min. taki właśnie piernik podaliśmy naszym gościom. Za rekomendację wypieku, niech posłuży fakt, że ani jeden kawałek nie doczekał niedzieli;-) Piernik podawaliśmy z kawą, którą pija się w Gruzji, a na którą zapraszamy Was jutro popołudniu;-). Przepis na piernik kawowy pochodzi z książeczki z serii "Lubię Gotować: Ciasta, pierniki, drożdżowce, makowce i ."    SKŁADNIKI: 3 szklanki mąki pszennej, 25 dag miodu, 1 szklanka cukru, 1 szklanka mocnego naparu z kawy, 4 jajka, 1 łyżka margaryny, 1 łyżeczka sody oczyszczonej, 2 łyżeczki przyprawy do pierników; do przygotowania formy: 1 łyżka margaryny, 2 łyżki bułki tartej. SPOSÓB WYKONANIA: Miód rozgrzać, dodać napar kawy, zagotować i ostudzić. Mąkę wymieszać z sodą i przyprawą do pierników. Żółtka utrzeć najpierw z cukrem, a potem margaryną. Nadal ucierając, stopniowo dodawać mąkę oraz wlewać miód z kawą. Dokładnie wymieszać. Białka ubić na sztywną pianę i delikatnie połączyć z ciastem. Formę do pieczenia wysmarować margaryną i wysypać bułką tartą. Ciasto wlać do formy i piec 50 -60 minut, w piekarniku nagrzanym do temperatury 160 stopni. 