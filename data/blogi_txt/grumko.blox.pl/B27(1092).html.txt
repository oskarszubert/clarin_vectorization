Moja koleżanka z pracy przygotowywała ostatnio sałatkę kwietniową i od razu się w niej zakochała;-) Tyle o niej dobrego naopowiadała, że chcieliśmy ją po raz kolejny zrobić w czasie naszego krótkiego urlopu. Tak się jednak złożyło, że w międzyczasie na blogu najsmaczniejsze.pl znalazłem przepis składający się z podobnych składników co sałatka i ostatecznie taką pastę zjedliśmy na dzisiejsze śniadanie. Chociaż nie zachwyciła nas tak jak sałatka kwietniowa to jednak ma swój urok i na pewno warto ją wypróbować! SKŁADNIKI: 4 - 5 jajek, 3 - 4 rzodkiewki, 100 g żółtego sera, majonez, sól, pieprz, zielona pietruszka, koperek.    SPOSÓB WYKONANIA: Jajka ugotować, przestudzić, obrać i rozdrobnić widelcem lub przepuścić przez maszynkę. Rzodkiewkę umyć, zetrzeć na tarce o grubych oczkach. Ser zetrzeć na tarce o małych oczkach. Jajka, rzodkiewkę i ser połączyć ze sobą, do smaku dodać przyprawy i posiekaną zieleninę. Wymieszać, schłodzić. 