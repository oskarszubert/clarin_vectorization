Swego czasu praktycznie co sobotę bywaliśmy na imprezach lub też sami podejmowaliśmy gości. W niedzielę takie właśnie ziemniaki z kuchni indyjskiej stanowiły wspaniałe lekarstwo, które bardzo dobrze łagodziło skutki dnia poprzedniego;-) Prawdopodobnie to zasługa przypraw, które nas osobiście stawiały na nogi i przynosiły ulgę w cierpieniu;-) Wróciliśmy do tego przepisu z okazji Ziemniaczanego Tygodnia i bardzo miło było go sobie przypomnieć. Ziemniaki są bardzo aromatyczne i przyjemnie palą podniebienie, tak więc to doskonała propozycja dla osób lubiących ostre dania. Przepis pochodzi z książki Katarzyny Pośpieszyńskiej "Przygoda kulinarna". Ziemniaki serwowaliśmy z hinduskimi szaszłykami. SKŁADNIKI: 3/4 kg obranych ziemniaków, 3 łyżki sklarowanego masła GHEE, 1 łyżeczka kurkumy lub pół łyżeczki imbiru w proszku, 1 rozkruszony listek laurowy, 1/2 - 3/4 łyżeczki soli, pół łyżeczki soli cebulowej, 1/4 - 1/2 łyżeczki przyprawy chili lub ostrej papryki w proszku lub ostrej papryki w proszku, 1/2 - 3/4 łyżeczki garam masala, pół łyżeczki pieprzu.    SPOSÓB WYKONANIA: Obrane ziemniaki wypłukać, osuszyć w czystej ściereczce, pokrajać w 3 centymetrową kostkę. Do rondla z rozgrzanym masłem włożyć ziemniaki, doprawić kurkumą lub imbirem, liściem laurowym i smażyć na średnim ogniu przez 5 minut często mieszając. Wsypać sól cebulową, przyprawę chili lub paprykę, posolić i smażyć dalej przez 5 minut. Kilka razy zamieszać. Doprawić garam masala, pieprzem, dodać 1-2 łyżki sklarowanego masła, zmniejszyć płomień, smażyć pod przykryciem przez 5-6 minut, 3-4 razy wstrząsnąć garnkiem. Zdjąć pokrywkę z garnka i smażyć dalej przez 2 minuty. Podawać do potraw indyjskich. 