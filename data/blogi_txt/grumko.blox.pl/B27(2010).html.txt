Dzień ósmyTo był nasz ostatni dzień pobytu w Barcelonie. Po śniadaniu poszliśmy na spacer w okolice Katedry i pospacerowaliśmy nieco uliczkami Bari Gotic, przyglądając się po raz kolejny znanym nam budowlom, których pochodzenie sięga czasów rzymskich. Gotycką katedrę św. Eulalii budowano ponad sto lat, w kilku etapach, na miejscu świątyni wybudowanej tu przez Rzymian. Budowla zachwyca nas, ilekroć jesteśmy w pobliżu, jednak nie dane nam było obejrzeć fasady budynku w całej krasie, gdyż zawsze trafiamy na prace remontowe. Wnętrze katedry zwiedzaliśmy podczas wizyty w Barcelonie kilka lat temu i wciąż wspominamy niesamowite wrażenie, jakie na nas zrobiło.    Po powrocie dopakowaliśmy bagaże i wyruszyliśmy w drogę na lotnisko.  Ponieważ zależało nam na miejscach siedzących w pociągu, to zrezygnowaliśmy z wsiadania na stacji Passeig de Gracia. Czerwoną linią metra pojechaliśmy po raz ostatni ze stacji Urquinaona do stacji El Clots, a tam przesiedliśmy się na pociąg który zawiózł nas na lotnisko El Prat. El Prat to jak do tej pory największe lotnisko, na którym byliśmy. Zaraz po przylocie byliśmy zdziwieni, że po odbiór bagażu musieliśmy iść do podajnika oddalonego od hali przylotów o dobrych kilka minut szybkiego marszu. Generalnie wszystko jest dosyć dobrze oznaczone za wyjątkiem dojścia do pociągu Renfe, o które musieliśmy pytać pracownika lotniska.  Odprawa przebiegła sprawnie i po ostatnich zakupach w sklepie wolnocłowym zasiedliśmy w hali odlotów. Niestety kilka minut później dotarła do nas denerwująca wiadomość, że odlot jest opóźniony o około półtorej godziny.   Generalnie w Katowicach wylądowaliśmy z blisko dwugodzinnym opóźnieniem.   Naszą relację z Barcelony kończymy krótkim fragmentem występu zespołu, który spotkaliśmy na Moll de la Barceloneta podczas naszej rowerowej wycieczki. Nie żegnamy się jednak jeszcze z kuchnią hiszpańską bo i jutro i pojutrze pojawią się kolejne przepisy.   Hiszpania: Sałatka z cukini Przepis pochodzi z książki pt. "Smaki Hiszpanii" Wydawnictwa Parragon.SKŁADNIKI: około 4 łyżek oliwy, 1 przepołowiony ząbek czosnku, 500 g małej cukini, pokrojonej w cienkie plasterki, 55 g orzechów piniowych - u nas orzechy nerkowca, 55 g rodzynek, 3 łyżki poszatkowanych liści mięty (nie mięty pieprzowej ani okrągłolistnej), około 2 łyżek soku z cytryny, sól i pieprz do smakuSPOSÓB WYKONANIA: Na dużej patelni rozgrzać na średnim ogniu oliwę. Dodać czosnek i smażyć, aż będzie złocisty, a jego smak przeniknie do oliwy; wyjąć go wówczas i usunąć. Wrzucić cukinię i smażyć, aż stanie się miękka, po czym od razu wyjąć ją z patelni i przenieść do miski, w której będzie podana na stół. Dodać orzechy piniowe, rodzynki, miętę, sok z cytryny oraz sól i pieprz do smaku. Dokładnie wymieszać. Jeśli trzeba dodać jeszcze oliwy, soku z cytryny i doprawić solą i pieprzem. Odstawić i poczekać do całkowitego ostygnięcia. Schładzać pod przykryciem co najmniej 3 i pół godziny. Na 10 minut przed podaniem wyjąć sałatkę z lodówki. 