Semifreddo po włosku oznacza "półzimny". Ciężko znaleźć słowa, aby wyrazić nasz zachwyt nad tym deserem. Przymierzałem się do niego już kilka razy, ale dopiero Dni Kawy zmobilizowały mnie do wpisania tego przepisu do weekendowego jadłospisu. Niebo w gębie, a właściwie smak cappuccino;-) I choć jest to mrożony deser to go bardzo gorąco polecamy!! Z uwag technicznych: użyliśmy ciasteczek Chocolate Chip Hazelnut marki Tesco czyli czekoladowo - orzechowych, a przepis pochodzi z Nowej Kuchni Polskiej wydawanej w formie zeszytów przez Gazetę Wyborczą, a dokładnie z odcinka "Spotkanie nr 18: Bardzo zimne". SKŁADNIKI: 3 duże białka, 1 szklanka śmietany kremówki, pół szklanki + 2 łyżki cukru, 2 łyżki kawy instant rozpuszczonej w 1 łyżce gorącej wody, kilka kropli olejku waniliowego, pół szklanki pokruszonych ciasteczek migdałowych lub orzechowych.   SPOSÓB WYKONANIA: Wyłożyć podłużną formę przezroczystą folią (folia powinna zwisać poza brzegi formy). Ubić śmietanę, przykryć i wstawić do lodówki. Wymieszać 1 szklanki wody i pół szklanki cukru, gotować mieszając około 4 minut aż cukier się rozpuści. Potem zmniejszyć ogień i gotować jeszcze 3-5 minut, aż syrop zgęstnieje. Ubić białka na sztywną pianę z pozostałym cukrem. Cieniutkim strumyczkiem, nie przerywając ubijania wlewać syrop. Gdy masa podwoi swoją objętość i stanie się lśniąca przerwać ubijanie i pozostawić na 4-5 minut aby przestygła do temperatury pokojowej. Następnie dodać do niej kawę i wanilię, cały czas ubijając mikserem. Przerwać ubijanie, dodać do masy 1/3 śmietany, bardzo delikatnie wymieszać. Dodać pozostałą śmietanę i 2/3 ciasteczek, wymieszać jeszcze raz i przełożyć do przygotowanej formy. Przykryć zwisającą folią, zamrażać najmniej 8 godzin (można pozostawić w zamrażalniku nawet na cały miesiąc). Gotowe semifreddo wyjąć z zamrażalnika i pokroić na porcje. Przed podaniem posypać resztą ciasteczek. 