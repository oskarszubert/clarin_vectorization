Zupełnie przypadkiem spędziliśmy ostatnio blisko 50 godzin w Szwecji;-)Kilka miesięcy temu szukając połączeń lotniczych w zupełnie innym kierunku trafiliśmy na promocję, z której jasno wynikało, że za cenę jednego biletu na IC z Katowic do Warszawy możemy oboje przelecieć się na trasie Katowice - Sztokholm Skavsta - Katowice. Nie zastanawialiśmy się długo tylko od razu zestawiliśmy ze sobą pasujące nam terminy, a do zagospodarowania pozostały nam dwa dni pomiędzy przylotem, a odlotem. Oczywistym wydawało się zwiedzanie Sztokholmu, ale dosyć szybko zrezygnowaliśmy z tego pomysłu. Po pierwsze lotnisko Sztokholm Skavsta zlokalizowane jest w odległości ok. 100 kilometrów od stolicy Szwecji, a po drugie nasze loty przypadały na godziny wieczorne co znacznie skróciłoby nam czas pobytu w Sztokholmie. W związku z tym postanowiliśmy przyjrzeć się bliżej mapie i tym sposobem trafiliśmy na małe miasteczko Nyköping, które mieści się w odległości zaledwie 7 km od lotniska. Po przejrzeniu kilku stron internetowych - szczególnie polecamy Visit Nyköping - stwierdziliśmy, że to fajne, spokojne miejsce, więc przy użyciu serwisu booking.com zaczęliśmy rozglądać się za miejscem do spania. Od razu spodobał nam się Railway Hostel, który nie dość, że jest dogodnie zlokalizowany, to jeszcze proponował rozsądną cenę za noclegi. W tym momencie pozostało nam już tylko zabookować bilety na samolot, zarezerwować hostel, no i cierpliwe czekać na wylot;-)   Ponieważ do Szwecji mieliśmy lecieć dopiero wieczorem, to wcześniej byliśmy jeszcze w pracy. Pakowania wielkiego nie było, bo zabieraliśmy ze sobą tylko bagaż podręczny. Wszystko poszło zgodnie z planem i parę minut po 21-wszej wylądowaliśmy na lotnisku Sztokholm Skavsta. Swoje pierwsze kroki skierowaliśmy do kasy i zakupiliśmy bilety autobusowe na lokalne połączenie do Nyköping. Był to pierwszy i ostatni raz kiedy płaciliśmy za coś gotówką, bo tak naprawdę, to z tego co widzieliśmy, w Szwecji wszędzie są czytniki kart i można nimi płacić kupując nawet drobiazg, że wymienimy chociażby bilety u kierowcy w autobusie czy kawę lub gazetę w kiosku. Do Nyköping z lotniska Sztokholm Skavsta jeżdżą dwa autobusy 515 i 715, które kursują mniej więcej co pół godziny. Przejazd trwa ok. 10 - 15 minut, a bilet kosztuje 23 SEK od osoby. My wysiedliśmy na 4-tym przystanku, który zlokalizowany jest przy dworcu kolejowym, a stamtąd po kilku chwilach dotarliśmy do Railway Hostel. Jeszcze przed wylotem sygnalizowaliśmy właścicielce hostelu, że przyjedziemy wieczorem. Na to w odpowiedzi zwrotnej otrzymaliśmy kod do recepcji oraz sejfu, w którym czekała na nas koperta z kluczem do naszego pokoju. Po rozpakowaniu bagażu i toalecie poszliśmy spać.   Obudziliśmy się jak zwykle wcześnie i aby umilić sobie poranek postanowiliśmy skorzystać z gościnności hostelu i poszliśmy przygotować sobie kawę w aneksie kuchennym, który znajduje się przy recepcji. Przy okazji przejrzeliśmy materiały i mapy związane z miasteczkiem, które przygotowane są dla gości i każdy może bezpłatnie z nich korzystać.  Po kawie poszliśmy zobaczyć dworzec. Ładnie podświetlony budynek z czerwonej cegły już w nocy bardzo nam się spodobał, a i o poranku dalej robił na nas wrażenie. Był czysty, nie śmierdział jak przeciętny dworzec w naszym kraju, a i dwa pociągi, które widzieliśmy w tym czasie przyjechały i odjechały zgodnie z planem.   Z dworca wróciliśmy do pokoju, spakowaliśmy kilka drobiazgów i poszliśmy w kierunku centrum. Po kilkuminutowym spacerze dotarliśmy do głównej ulicy miasteczka Västra Storgatan, która doprowadziła nas do rzeki Nyköpingsan. Wzdłuż rzeki prowadzi ścieżka - szlak, którym można dojść aż do portu. Jest ona zarazem największym szwedzkim muzeum pod gołym niebem, gdyż na całej jej długości w różnych miejscach umieszczono tabliczki informujące o historii mieszczących się tam obiektów. Po drodze oglądaliśmy zabytkowy młyn wodny oraz stary browar, w którym obecnie organizowane są wystawy rękodzieła miejscowych artystów, min. ceramiki.   W końcu dotarliśmy do jednej z głównych atrakcji Nyköping, czyli zamku Nyköpinghus. Jednak nim weszliśmy na teren zamku wspięliśmy się na położoną w pobliżu zamku uliczkę, przy której znajdują się zabytkowe tradycyjne domki rybackie. Bardzo spodobały nam się malutkie kolorowe domki, położone na wzniesieniu, zatem zrobiliśmy sporo zdjęć, po czym udaliśmy się do położonego nad rzeką zamku. Pierwsze zabudowania zamku pochodzą z XII wieku, jednak na przestrzeni lat zmieniała się funkcja zamku, w XVI wieku średniowieczna fortyfikacja została przebudowana i zamieniona w renesansowy pałac, który jeszcze w tym samym wieku spłonął, później jego część służyła jeszcze jako rezydencja, a to co dziś możemy zobaczyć jest w większości rekonstrukcją zamku powstałą w XX wieku, opartą m. in. na odkryciach archeologicznych. Z zamkiem związana jest mroczna historia z grudnia 1317 roku, kiedy to król Szwecji Birger uwięził tu swoich braci Eryka i Waldemara, klucz wyrzucił do przepływającej pod zamkiem rzeki, skazując braci na śmierć głodową. Obecnie klucz jest jednym z symboli miasta, który możemy spotkać na każdym kroku, np. w postaci kolorowego klombu z kwiatów.   Z zamku, trzymając się w dalszym ciągu szlaku przy rzece, doszliśmy do portu. Na deptaku przy nadbrzeżu zlokalizowanych jest kilka restauracji, gdzie można posilić się i odpocząć przyglądając się zacumowanym opodal łodziom. Idąc dalej nadbrzeżem przyglądaliśmy się dzikim gęsiom, których niesamowicie dużo pływało tu i spacerowało po drewnianych pomostach, robiąc przy okazji sporo hałasu wydawanymi dźwiękami. Z portu wróciliśmy do centrum, a tam wpadliśmy najpierw do McDonald'sa, czyli do jednego z dwóch miejsc w Nyköping, w których można skorzystać z bezpłatnego dostępu do Internetu. Odwiedziliśmy też kilka sklepów, a właściwie centrów handlowych, które wkomponowane są tak w budynki mieszczące się wzdłuż ulicy, że z zewnątrz wyglądają jak zwykłe sklepy. Najwięcej pamiątek zakupiliśmy w Hellmanska Garden, czyli jednym z najpopularniejszych miejsc w Nyköping, które posiada blisko 300-stu letnią tradycję. Są to sklep, restauracja i cukiernia zlokalizowane w jednym miejscu.   Ponieważ zgłodnieliśmy i po spacerze, i po zakupach, to postanowiliśmy coś zjeść. Planowaliśmy, że będzie to szwedzkie danie "Pokusa Janssona" jednak o dziwo nie udało nam się na nie nigdzie trafić. Bez problemu zamówicie w Nyköping dania z kuchni azjatyckiej, kilka rodzajów włoskich dań makaronowych czy chociażby grecką musakę, ale nie "Pokusę". W związku z tym zdecydowaliśmy się na pieczone ziemniaki w sieci barów Sandys. Porcja kosztuje 69 SEK, a do wyboru jest kilka dodatków, z których my wybraliśmy sos curry z kurczakiem. Po obiedzie poszliśmy się czegoś napić do Caffe Latte, które jest drugim miejscem Nyköping z darmowym wi fi. Z Caffe Latte wróciliśmy do hostelu, gdzie postanowiliśmy trochę odpocząć i nabrać sił na wieczorny spacer.   Ok. 20 wyruszyliśmy zobaczyć jak wygląda miasto nocą. Tym razem poszliśmy główną drogą, którą jeździ autobus, a która również doprowadziła nas do portu i pięknie oświetlonego po zmroku deptaku na nadbrzeżu.   Z portu poszliśmy do centrum, które zaskoczyło nas tym, ze przypominało wymarłe miasto. Wszystkie sklepy i lokale tętniące jeszcze kilka godzin wcześniej życiem były zamknięte, a ludzi po drodze mijaliśmy z rzadka. Włócząc się po ulicach zauważyliśmy, że Szwedzi praktycznie nie wieszają w oknach firanek, a co najwyżej pojawiają się w nich czasem żaluzje. Nie trzeba być wcale wścibskim aby zobaczyć ich oglądających telewizję, grających w gry na komputerze czy też zasiadających przy rodzinnej kolacji. Fajnym motywem jest zapalona mała lampka z abażurem, stojąca w bardzo wielu oknach. Nasz spacer zakończyliśmy tam, gdzie zaczęliśmy ten dzień, czyli na dworcu Nyköping, z którego wróciliśmy do hostelu i poszliśmy spać.Ciąg dalszy w następnym wpisie.  Szwecja: Jajecznica po szwedzku SKŁADNIKI: 4 łyżeczki mąki, 1 i 1/4 szklanki mleka, 4 jajka, pół łyżeczki soli, 1 łyżka masła, świeże zioła do przybrania. SPOSÓB WYKONANIA: Na patelni rozpuścić masło. Mąkę wymieszać z małą ilością mleka. Kiedy powstanie gładka masa dodać resztę mleka, sól oraz roztrzepane jajka. Dokładnie wymieszać. Masę wylać na rozpuszczone masło. Usmażyć jajecznicę. Podawać z ziołami np. koperkiem, szczypiorkiem lub natką pietruszki. 