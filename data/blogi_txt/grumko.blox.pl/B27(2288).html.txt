Czosnkowe tosty z pieczoną papryką i chorizo ŹRÓDŁO: blog "W pewnej kuchni na Wyspach..." SKŁADNIKI: 6 czerwonych papryk, 1 główka czosnku, przedzielona na pół, 4 łyżki oliwy z oliwek, 100 g miękkiego masła, 200 g kiełbasy chorizo, pokrojonej w plasterki, 12 kromek białego pieczywa, duża garść posiekanej natki pietruszki, 24 marynowane fileciki anchois - pominęliśmy. SPOSÓB WYKONANIA: Rozgrzać piekarnik do 200 stopni C (180 z termoobiegiem). Papryki i czosnek umieścić w naczyniu do zapiekania, skropić oliwą, wymieszać. Piec przez 25 minut. Przełożyć do dużej miski, przykryć folią spożywczą i odstawić na 15 minut do naparowania - dzięki temu łatwiej będzie usunąć skórkę z papryki. Soki po pieczeniu odstawić. Zdjąć folię, wycisnąć czosnek do miski i rozgnieść na pastę z odrobiną czarnego pieprzu. Dodać masło, wymieszać razem. Paprykę obrać ze skorki, obciąć górę i oczyścić z nasion. Porwać albo pokroić na paski dowolnej grubości. Soki, które pozostały w misce po parowaniu wymieszać z tymi, które pozostały po pieczeniu. Chorizo usmażyć na suchej patelni, aż zrobi się chrupkie. Kiełbasę, paprykę i posiekaną pietruszkę dodać do mieszanki soków po parowaniu i pieczeniu, dobrze wymieszać. Chleb grillować (można tez podpiec w tosterze i posmarować masłem czosnkowym, a następnie ułożyć na wierzchu mieszankę papryki i chorizo. Udekorować filecikami anchois. Podawać gorące. 