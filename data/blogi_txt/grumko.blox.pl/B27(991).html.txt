Kolejna zupa rybna przygotowana przez nas podczas podróży z "Widelcem po Europie". Bardzo nam smakowała, a Irena stwierdziła nawet, że jest najlepsza z wszystkich dotychczasowych. Świeży szczaw zastąpiliśmy słoikowym i dodaliśmy go tak do smaku, żeby lekko zakwasił zupę. Przepis, który pochodzi z książki pt. "Smaki Francji" Wydawnictwa Paragon, jest również naszą propozycją w zorganizowanym przez Pelę "Letnim Festiwalu Zupy". SKŁADNIKI: 2 łyżeczki masła, 1 duży por pokrojony w cienkie talarki, 2 drobno posiekane szalotki, 125 ml cydru, 300 ml bulionu z ryb, 250 ml ziemniaków pokrojonych w kostkę, 1 listek laurowy, 4 łyżki mąki pszennej, 200 ml mleka, 200 ml śmietany 22%, 55 g świeżego szczawiu, 350 g filetów z żabnicy lub dorsza, bez skóry pokrojonych na kawałki o grubości 2,5 cm, sól, pieprz.SPOSÓB WYKONANIA: Masło roztopić na dużej patelni na średnim ogniu. Wrzucić pora i szalotkę. Mieszając, podsmażać przez 5 minut, aż zaczną mięknąć. Wlać cydr i doprowadzić do wrzenia. Cały czas mieszając wlać wywar. Dorzucić ziemniaki i liść laurowy. Posolić sporą szczyptą soli (chyba że wywar jest słony). Ponownie doprowadzić do wrzenia. Zmniejszyć ogień, przykryć i gotować na wolnym ogniu przez 10 minut. Mąkę wsypać do małej miseczki. Ucierać bardzo powoli z kilkoma łyżkami wody, tak aby powstała gęsta masa. Nadal mieszając, dolewać więcej mleka, dopóki nie utworzy się emulsja bez grudek. Zwiększyć płomień, aż na powierzchni zupy pojawią się pęcherzyki powierza. Wlać mąkę wymieszaną z mlekiem. Gotować przez 5 minut, często mieszając. Wlać resztę mleka i połowę śmietany. Gotować jeszcze 10 minut, aż ziemniaki będą miękkie. Szczaw drobno posiekać i połączyć z pozostałą śmietaną. Wmieszać całość do zupy. Dodać rybę. Od czasu do czasu mieszając gotować jeszcze przez 3 minuty, aż żabnica zetnie się, a dorsz zacznie rozpadać. Spróbować i w razie potrzeby doprawić. Rozlać zupę do ogrzanych talerzy i podawać. 