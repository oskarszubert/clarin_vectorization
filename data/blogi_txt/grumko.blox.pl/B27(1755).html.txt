Oto nasza pierwsza propozycja, którą doprawiliśmy przyprawą bezar. To przepyszne danie swoją konsystencją bardziej przypomina gęsty dip niż pastę, ale nie jest to wielki problem, bo spokojne nadaje się do smarowania chleba. My pokroiliśmy chleb tostowy w trójkąty, podpiekliśmy go, a następnie ciepłymi grzankami nabieraliśmy słuszne porcje pasty;-) Gorąco polecamy!! Przepis pochodzi z książki The Complete United Arab Emirates Cookbook" autorstwa Celii Ann Brock- Al Ansari.  Zjednoczone Emiraty Arabskie: Pasta z ryby i ryżu / Ma-tha-ru-bah SKŁADNIKI: 65 dag filetów rybnych, 2 szklanki ryżu namoczonego na noc, 8 szklanek wody, 1 łyżeczka mielonej kolendry, 1 łyżeczka suszonej limonki loomi - dodaliśmy do smaku listki limonki kafir, 1 łyżeczka przyprawy bezar, 1 łyżeczka kurkumy, 1 łyżeczka kuminu w proszku, 4 duże cebule, 10 ząbków czosnku, 1 pęczek kolendry, sól do smaku, 3 duże pomidory, 1 zielona papryczka chili, 2 łyżeczki pasty pomidorowej, kawałek świeżego imbiru, pół szklanki oleju, 1 duża cebula pokrojona na plasterki i usmażona na brązowo.SPOSÓB WYKONANIA: Ugotować rybę. Wodę zachować. Posiekać cebulę, kolendrę, chili, rozgnieść czosnek, zetrzeć pomidory i imbir. Dodać do wody w której gotowała się ryba. Dodać pozostałe składniki za wyjątkiem ryżu. Gotować przez 15 minut. Dodać ryż, gotować aż ryż wchłonie cały płyn. Przełożyć ryż wraz z rybą do blendera i zmiksować. Masę przełożyć do garnka i podgrzewać na małym ogniu do zgęstnienia. Podawać przybrane usmażoną cebulą i olejem. 