Dzisiejszy wpis dedykuję Kasi - mojej koleżance z pracy, a konkretnie tej z którą dzielę pokój;-) Wiem, że bardzo lubi parówki i już kilka razy przymierzała się do ich zrobienia właśnie w ten sposób. Droga koleżanko! Mam nadzieję, że Cię tą notką zmobilizowałem do działania. Przygotowanie tych parówek jest naprawdę łatwe i na pewno Ci się uda ku uciesze Twojej no i Olka!;-) W czasie smażenia wytworzył nam się sosik serowy, który podlałem na końcu wytrawnym winem, a otrzymaną "miksturą" smarowaliśmy tosty: pycha!. Załączona fotka pochodzi z etapu smażenia ponieważ baterie też zgłodniały i odmówiły posłuszeństwa;-) Przepis na te parówki podpatrzyłem na Pyszny Blog.    SKŁADNIKI: parówki, ser żółty, szynka ( najlepiej żeby była w długich i wąskich plastrach ), masło do smażenia SPOSÓB WYKONANIA: Na plastrze szynki kładziemy przekrojony wzdłuż plaster sera a następnie pod kątem parówkę i zawijamy. W koniec wbijamy wykałaczkę, żeby nic się nie rozleciało podczas smażenia. Na patelni rozgrzewamy masło, smażymy parówki na małym ogniu co jakiś czas je przewracając aż ser będzie roztopiony a szynka zarumieniona. Podajemy z tostami. 