Z przygotowywania sajgonek zostało nam całkiem sporo ciasta ryżowego, więc była wczoraj okazja aby wykorzystać je do ugotowania takiej oto orientalnej zupy. Tak właściwie to jej przygotowywanie zaczęliśmy już w poniedziałek, bo na udku z kurczaka ugotowaliśmy rosół, a obrane mięso posiekaliśmy drobno i wymieszaliśmy z pozostałymi składnikami farszu. Wczoraj do rosołu dodaliśmy pozostałe składniki oraz formowaliśmy sakiewki. Nie gotowaliśmy ich jednak w zupie, bo baliśmy się, że mogą się rozpaść. Po prostu ułożyliśmy je na talerzach i zalaliśmy gorącą zupą. Przepis pochodzi z dodatku Dobra Kuchnia do dziennika Polska z dnia 31.07.2008r   SKŁADNIKI: 600 ml rosołu z kurczaka, 100 g ugotowanej soi, 80 g pieczarek pokrojonych w plasterki, 40 g posiekanego szczypiorku, 10 ml oleju sezamowego, 15 ml sosu sojowego, 100 g zmielonego mięsa z kurczaka, 5 g rozgniecionego imbiru, 12 płatów ciasta ryżowego, 1 żółtko.    SPOSÓB WYKONANIA: Mięso wymieszać z żółtkiem. Dodać olej, imbir i sos sojowy. Porcję mięsa kłaść na płatku ciasta i zlepiać w kształt sakiewek (lub tradycyjnych pierogów). Podgrzać rosół, dodać grzyby i soję. Chwilę gotować, dodać szczypiorek. Do zupy dodać pierogi i gotować jeszcze 3 minuty. Podawać gorące. 