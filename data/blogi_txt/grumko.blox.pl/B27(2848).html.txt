Pomału zabieramy się za przygotowanie relacji z naszych tegorocznych wakacji, ale zanim podamy na blogu linka odsyłającego Was do spisanych przez nas wspomnień, chcielibyśmy podzielić się z Wami wrażeniami z naszego najbardziej kulinarnego dnia w Wietnamie. Ponieważ nasz powrotny samolot do Paryża odlatywał o godzinie 23.50, to układając program naszych wakacji postanowiliśmy spędzić ostatni dzień naszego pobytu w Hanoi ucząc się gotowania w wietnamskim stylu.Do udziału w "cooking classes" zainspirowała nas Gosia, autorka bloga Podróże Kulinarne, która - jak zauważyliśmy czytając jej wspomnienia z podróży po świecie - stara się zawsze podczas wakacji brać udział w lekcjach gotowania i tym samym doskonalić swoje umiejętności kulinarne. Dodatkowo uznaliśmy, że lekcje kulinarne to dobra zabawa, możliwość bliższego poznania kuchni danego kraju, a nierzadko również możliwość przygotowania potraw, których po powrocie do domu - ze względu na niedostępność składników - nie da się odtworzyć. Generalnie podoba nam się idea takich "cooking classes", a to chociażby dlatego, że w przeciwieństwie do ostatnio bardzo popularnych wśród części blogerów tzw. warsztatów kulinarnych, chodzi w nich głównie o gotowanie, a nie o coś co szumnie nazywane bywa wychodzeniem naprzeciw oczekiwaniom blogerów, a w rzeczywistości jest działaniem marketingowym właściciela konkretnej marki, które jeżeli już kogoś wspiera to agencje PR, zaprzyjaźnionych kucharzy, fotografów itp. Z tego co mieliśmy okazję zaobserwować, lekcje gotowania są bardzo popularne wśród turystów i bez większego problemu można się na nie zapisać przez Internet lub wykupić bezpośrednio na miejscu po przylocie. Większość restauracji proponuje zestawy trzydaniowe, a składają się na nie najczęściej sajgonki, sałatka z papają oraz jakieś danie obiadowe lub deser. Ponieważ preferujemy dania obiadowe, to szukaliśmy restauracji, która w swojej ofercie kładłaby większy nacisk właśnie na tego typu dania i udało nam się w końcu trafić na  Old Hanoi Restaurant, która mieści się w dzielnicy Old Quarter. Restauracja ta oferowała do wyboru 2 zestawy, składające się z czterech potraw, a my zdecydowaliśmy się na zestaw drugi, składający się ze świeżych sajgonek z wieprzowiną i krewetkami, grillowanego kurczaka z liśćmi limonki, duszonej wieprzowiny z cynamonem oraz puddingu ze słodkich ziemniaków i imbiru. Zapisaliśmy się na lekcję poranną, która zaczynała się o godzinie 9.30. Z mapy wynikało, że z naszego hotelu, do restauracji jest tylko 700 metrów, ale ponieważ chcieliśmy na spokojnie pospacerować po okolicy, to wyszliśmy z hotelu jakoś kwadrans po ósmej, dzięki czemu - jak się później okazało - udało nam się nie spóźnić.    Po raz pierwszy zawiodła nas mapa wydrukowana w Gooogle Maps, która na skrzyżowaniu kazała nam skręcić w prawo, a nie w lewo. Błąd w sumie okazał się nie tak duży, ale ponieważ byliśmy go nieświadomi, to sporo czasu spędziliśmy na spacerze po ulicznym targu, a gdy zorientowaliśmy, że to nie na tej ulicy mieści się Old Hanoi Restaurant, to zrobiło się już dosyć późno, ale dzięki uprzejmości kilku miłych Wietnamek udało nam się szybko trafić pod właściwy adres.    Gdy dotarliśmy do  Old Hanoi Restaurant trwały już przygotowania do naszej kulinarnej lekcji, która - co nas bardzo ucieszyło - odbyć się miała na świeżym powietrzu przed jednym z wejść do restauracji.Chwilę po nas do restauracji dotarła para Australijczyków, z którą spędziliśmy na gotowaniu kilka następnych godzin.   Po krótkim powitaniu przez naszą nauczycielkę Anh poszliśmy w jej towarzystwie do marketu Hang Da, który zlokalizowany był jakieś 100 metrów od naszego hotelu. Wcześniej przechodziliśmy kilka razy obok tego budynku, ale nie zaglądaliśmy do środka, bo nic nie wskazywało na to, że w jego podziemiach znajduje się miejsce, w którym zaopatrują się pobliskie restauracje. Było to bardzo ciekawe doświadczenie, a przy okazji mogliśmy np. zobaczyć jak wygląda beninkaza szorstka, którą mieliśmy przyjemność skosztować pod postacią napoju o konsystencji luźnej galaretki.    Z zakupami wracaliśmy do restauracji, a po drodze Anh zaprowadziła nas w ramach ciekawostki na uliczny targ, na który my trafiliśmy przed rozpoczęciem "cooking classes". Gdy dotarliśmy do restauracji czekały na nas przygotowane stanowiska do gotowania oraz składniki typu olej sezamowy, miód, chili itp. Zajęcia rozpoczęliśmy od przygotowania pysznego sosu do sajgonek. Ciekawostką był dla nas smak wietnamskiego sosu rybnego, który nieco różni się w smaku od tego który można kupić u nas. Po zrobieniu sosu posiekaliśmy świeże zioła i sałatę, które miały stanowić nadzienie sajgonek.   Ponieważ inne dania wymagały marynowania oraz dłuższej obróbki termicznej to zamarynowaliśmy kurczaka w szalotkach, czosnku, miodzie, sosie chili, trawie cytrynowej oraz liściach limonki, a pokrojoną w dużą kostkę wieprzowinę wymieszaliśmy z olejem, sosem rybnym oraz cukrem.  W końcu przyszedł czas smażenie. Na patelnię trafiły szalotki oraz wieprzowina, które po podsmażeniu zalaliśmy przygotowanym w międzyczasie karmelem i wodą. Na koniec dodaliśmy kawałki cynamonu i całość zamkniętą w glinianych garnuszkach gotowaliśmy przez godzinę.   Nadeszła pora na dokończenie sajgonek. Ugotowaliśmy krewetki, usmażyliśmy wieprzowinę i rozpoczęliśmy składnie sajgonek w całość. Ciekawostką dla było użycie płatów nie tylko papieru ryżowego, ale i makaronu ryżowego, który wcześniej namoczony był w oleju.  Po degustacji sajgonek zabraliśmy się za przygotowanie szaszłyków z kurczaka i listków limonki, które po zgrillowaniu trafiły na nasze talerze. Posileni szaszłykami rozpoczęliśmy przygotowywanie deseru. Pokroiliśmy słodkie ziemniaki oraz imbir, które zalaliśmy wodą z dodatkiem mąki kukurydzianej i cukru. Parę minut później zdjęliśmy z ognia wieprzowinę, a na palnik trafiła patelnia z deserem. Po otwarciu glinianych garnuszków doprawiliśmy sos jedną łyżką śmietanki kokosowej, która choć w tak małej ilości nadała całości bardzo przyjemnego posmaku.   Nas koniec zjedliśmy deser, porozmawialiśmy z Anh o życiu w Wietnamie oraz wizycie Gordona Ramseya w  Old Hanoi Restaurant. Później były jeszcze wspólne pamiątkowe zdjęcia no i niestety przyszedł czas aby się pożegnać. Z jednej strony odczuwaliśmy radość z tak mile spędzonego czasu, a z drugiej było nam smutno, bo zdaliśmy sobie sprawę jak małe są szanse na powrót do tego sympatycznego miejsca. Ale kto wie, może los rzuci nas jeszcze kiedyś na ulicę Ton That Thiep 4?? 