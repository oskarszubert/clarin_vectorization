Ten przepis bardzo nas zaintrygował i strasznie byliśmy ciekawi co powstanie z takiego dosyć nietypowego połączenia składników. Trzeba przyznać, że pierwszy kęs smakował trochę dziwnie, ale już drugi pozwolił nam w pełni docenić walory smakowe tego dania. Gorąco polecamy miłośnikom cytrusów, no i kotletów wieprzowych;-) Przepis pochodzi ze strony A Bolivian Menu. Boliwia: Kotlety wieprzowe w pomarańczowo - paprykowym sosie / Chuletas de cerdo en salsa de naranja y pimiento SKŁADNIKI: 90 dag kotletów wieprzowych, sól i pieprz do smaku, 1/4 szklanki cukru, 4 łyżki masła, 2 ząbki czosnku pokrojone w plasterki, 6 łyżek skrobi kukurydzianej - użyliśmy mąki kukurydzianej, 1 łyżeczka suszonego rozmarynu, 2 szklanki wody, 1/4 szklanki soku pomarańczowego, 1/4 szklanki soku z cytryny, 1 posiekana zielona papryka, 2 pomarańcze pokrojone w plasterki. SPOSÓB WYKONANIA: Kotlety posolić, popieprzyć, oprószyć cukrem. Na rozgrzanym maśle smażyć kotlety z czosnkiem do zbrązowienia z obu stron. Wyjąć kotlety i czosnek. Czosnek wyrzucić. Pozostałe ze smażenia kotletów masło posypać cukrem, dodać skrobię i rozmaryn. Podgrzewać. Mieszać i dodawać powoli wodę. Do sosu dodać soki oraz paprykę. Wymieszać. Włożyć kotlety, a na każdym z nich ułożyć plasterki pomarańczy. Przykryć i dusić do miękkości mięsa - ok. pół godziny. Odkryć i gotować jeszcze 10 minut. 