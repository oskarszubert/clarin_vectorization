Korzystając z pierwszomajowego święta postanowiliśmy zwiedzić Zabytkową Kopalnię Srebra w Tarnowskich Górach. Było to kolejne związane z kopalnictwem miejsce położone na Szlaku Zabytków Techniki Województwa Śląskiego, które mieliśmy przyjemność odwiedzić. W latach poprzednich poznaliśmy Muzeum Górnictwa Rud Żelaza w Częstochowie (relacja) oraz Skansen Luiza w Zabrzu (relacja). Zwiedzanie Zabytkowej Kopalni Srebra rozpoczyna się od wizyty w multimedialnym muzeum, w którym pokazana jest historia kopalnictwa srebra na terenie dzisiejszych Tarnowskich Gór i okolic.   Następnie Szybem "Anioł" zjeżdża się na głębokość 40 metrów, a skąd Chodnikiem Staszic dochodzi się Komory Srebrnej o powierzchni około 500 metrów kwadratowych. Komora Srebrna zachowana jest w stanie pierwotnym, a odtworzono w niej min. stanowisko pracy gwarków. Z Komory Srebrnej międzykomorowym chodnikiem dociera się do Komory Zawałowej o powierzchni ok. 1500 metrów kwadratowych. Z Komory Zawałowej poprzez starą prochownię, prowadzi niski chodnik do Komory Niskiej, o powierzchni 2000 metrów kwadratowych i wysokości ok. jednego metra. Z Komory Niskiej dociera się do zasypanego szybu "Szczęść Boże", a następnie idąc w dół dochodzi się do przystani chodnika wodnego. Stąd łodziami przepływa się do szybu zwanego Żmija. Długość trasy wodnej to 270 m, a głębokość koryta chodnika wodnego około 80 cm.    Od szybu Żmija chodnikami komorowymi powstałymi w XVIII i XIX wieku prowadzi prosta droga do podszybia szybu "Anioł".   Po drodze oglądać można kolejne komory, kaszty z drewna, różnego typu zabezpieczenia oraz chodniki wykonane różnymi technikami budowlanymi. Z podszybia szybu "Anioł", wyjeżdża się klatką szybową na powierzchnię.  Na powierzchni obok budynku kopalni znajduje się Skansen Maszyn Parowych.   Kilka kilometrów od Zabytkowej Kopalni Srebra pośrodku Parku Repeckiego w Tarnowskich Górach znajduje się Sztolnia Czarnego Pstrąga. Atrakcją tego miejsca jest przepłynięcie łodziami 600 metrowego odcinka sztolni od szybu Sylwester do szybu Ewa. Ponieważ płynęliśmy już łódkami pod ziemią w kopalni, to zrezygnowaliśmy z tej atrakcji, a czas spędzony w Parku poświęciliśmy na rozkoszowanie się chłodnym, rześkim powietrzem oraz świeżą zielenią. Spod szybu Ewa wróciliśmy na parking i odjechaliśmy do domu. 