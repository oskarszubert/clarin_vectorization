Parę dni temu trafiłem na całkiem fajną stronę foody.pl. Mają tam również dział telewizyjny, który zawiera dosyć sporo filmików przedstawiających krok po kroku jak przygotować daną potrawę. Tam właśnie znalazłem przepis na tego kurczaka. Spodobał mi się ten sposób przygotowania udek min. dlatego, że zawiera dużo czosnku, który bardzo lubimy. Poza tym rozmaryn w ogóle nie przejmuje się w tym roku tym co się dzieje za oknem i rośnie jak dziki, więc była okazja trochę go poprzycinać. Danie smaczne, aczkolwiek bardzo ostre;-)  SKŁADNIKI: 4 nogi od kurczaka, 3-4 łyżki oliwy z oliwek, 20 ząbków czosnku, kilka gałązek świeżego rozmarynu, 6 szalotek (opcjonalnie), 1 ostra papryczka, 1 lampka białego wytrawnego wina, 4 limonki lub małe cytryny, 1/2 szklanki bulionu SPOSÓB WYKONANIA: Oliwę rozgrzać na patelni. Dodać całe ząbki czosnku i gałązki rozmarynu, smażyć je przez ok. 2-3 minuty. Szalotki obrać, poprzekrawać na pół i dorzucić na patelnię. Smażyć minutę, po czym zmniejszyć ogień i po chwili zdjąć patelnię z ognia. Kurczaka obsypać solą i pieprzem. Patelnię ponownie postawić na ogniu i smażyć kurczaka przez 3-4 minuty, obrócić i smażyć dalej przez kolejne 3-4 minuty. Ostrą papryczkę posiekać, dodać do mięsa i smażyć, aż mięso uzyska złocisty kolor. Całość zalać lampką białego wina. Dusić tak długo, aż przynajmniej 1/2 płynu odparuje. Zalać bulionem i dusić jeszcze przez jakiś czas, aż połowa płynu odparuje. Kurczaka wyłożyć na talerze wraz z odrobiną sosu, przyozdobić świeżym rozmarynem i limonkami. Podawać. 