Kaukaz: Zupa tarońska ŹRÓDŁO: Kulinarny Kaukaz: Smaki, Tradycje, Receptury. SKŁADNIKI: 2 l wody, 1 kura - ok. 1 kg, 4 cebule, 1 marchew, 1 korzeń selera, pół szklanki kaszy perłowej, 2 żółtka, 1 cytryna, 4 - 5 ziaren czarnego pieprzu, sól. SPOSÓB WYKONANIA: Marchew rozciąć na połówki, korzeń selera pokroić na duże kawałki. Sprawioną kurę zalać gorącą wodą, dodać jedną cebulę, marchew oraz korzeń selera. Doprowadzić do wrzenia, odszumować i posolić. Gotować na wolnym ogniu, aż mięso będzie miękkie. Ugotowaną kurę wyjąć, oddzielone od kości mięso pokroić w kostkę, przełożyć do miseczki i zalać niewielką ilością wywaru, pozostały przecedzić. Kaszę perłową wsypać do gotującej się wody, ugotować i odcedzić na sicie. Do gotującego się wywaru dodać ugotowaną kaszę perłową, drobno posiekaną cebulę, czarny pieprz w ziarnach i mięso. Posolić i gotować całość przez 5 - 7 minut. Dodać startą skórkę z cytryny oraz obrany z białej skórki, pozbawiony pestek i pokrojony w kosteczkę miąższ. Całość doprowadzić do wrzenia i zdjąć z ognia. Żółtka rozetrzeć i ubijając trzepaczką stopniowo rozprowadzić je 4-5 łyżkami wywaru. Wlać do zupy i całość starannie wymieszać. Przed podaniem posypać posiekaną zieleniną. 