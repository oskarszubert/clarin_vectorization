Zwykle papryki faszeruje się ryżem i mięsem. Okazuje się, że  w Tadżykistanie, ale i np. w Afganistanie można zjeść je upieczone wraz z soczewicą. Nam bardzo smakowały, a to z pewnością duża zasługa fajnego, aromatycznego doprawienia soczewicy. Przepis pochodzi ze strony Recipes.Wiki.Com. Tadżykistan: Papryki nadziewane soczewicą SKŁADNIKI: 2/3 szklanki czerwonej soczewicy, starty 3 cm kawałek świeżego imbiru, 4 łyżki oleju, 1 łyżka mielonej kolendry, 1 i 1/4 szklanki wody, 1 łyżeczka nasion kuminu, sól, pieprz, 2 posiekane cebule, 2 łyżki posiekanej kolendry, 2 zielone papryczki chili, 4 średniej wielkości zielone papryki.SPOSÓB WYKONANIA: Soczewicę namoczyć na 30 minut. Rozgrzać 2 łyżki oleju i usmażyć na nim zielone papryki. Wyjąć i odłożyć. Na patelnię dodać pozostały olej i smażyć nasiona kuminu. Dodać cebulę i papryczki chili i smażyć 8 minut. Dodać imbir i mieloną kolendrę. Do masy cebulowej dodać soczewicę z wodą w której się moczyła i gotować pod przykryciem 15 - 20 minut. Cały płyn powinien zostać wchłonięty. Doprawić solą i pieprzem, dodać świeżą kolendrę. Obciąć wierzchy papryk i usunąć nasiona. Papryki nadziewać soczewicą i przykrywać odciętymi wierzchami. Piec przez 15 minut w temperaturze 175 stopni. 