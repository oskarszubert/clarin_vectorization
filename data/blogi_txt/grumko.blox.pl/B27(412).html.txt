Przeglądając kilka dni temu książkę Susie Jacobs pt. "Kuchnia wysp greckich" trafiłem na ten przepis. Zainteresowało mnie w nim połączenie grochu z botwinką. Okazało się, że to całkiem fajny i smaczny pomysł. Ograniczyliśmy ilość cytryny, bo ta wydała się nam strasznie duża i danie dokwasiliśmy według naszego uznania. SKŁADNIKI: 35 dag grochu namoczonego na noc w zimnej wodzie, 50 dag botwiny lub innych zielonych części (np. szpinaku), umytych i posiekanych, 35 dag łagodnej cebuli. pokrojonej w cienkie plasterki, 2-3 łyżki oliwy, 3 ząbki czosnku, otarta skórka z 1 cytryny, sok z 1-2 cytryn, 1 łyżka posiekanego koperku, sól i świeżo zmielony czarny pieprz, 25 dag spaghetti lub innego makaronu.    SPOSÓB WYKONANIA: Odlej groch, wsyp do garnka i zalej świeżą wodą, która powinna groch przykryć. Doprowadź do wrzenia i gotuj na małym ogniu przez 10 min. Odlej i przelej zimną wodą, następnie włóż do garnka i znowu zalej wodą. Doprowadź do wrzenia i gotuj godzinę do półtorej aż groch będzie miękki. Trzeba od czasu do czasu zaglądać do garnka i uzupełnić wodę, gdyby wyparowała. Groch gotuje się szybciej, gdy wody nie jest za dużo, ale trzeba uważać, żeby się nie przypalił. W dość dużym garnku o grubym dnie zrumienić na oliwie cebulę. Dodać czosnek, skórkę otartą z cytryny i ugotowany groch. Przyprawić solą i pieprzem i podgrzewać na średnim ogniu przez 5 min. Dorzucić posiekane liście i trzymać na ogniu jeszcze przez 5-10 minut, żeby liście zmiękły. Wlać sok z 1 cytryny, wsypać koperek i przyprawić. Zamieszać, jeśli trzeba wlać sok z drugiej cytryny. Zagotować wodę w dużym garnku i ugotować makaron al dente. Odcedzić starannie i przełożyć do ogrzanej salaterki. dodać groch z zieleniną, zamieszać i zaraz podawać. 