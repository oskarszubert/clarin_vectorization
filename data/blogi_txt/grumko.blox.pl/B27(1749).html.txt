Mimo, że taką technikę przygotowywania potraw znamy od lat z książek o chińskiej kuchni, to dopiero teraz, po raz pierwszy spróbowaliśmy w ten sposób przygotować jakieś danie. Takie wędzenie w praktyce się sprawdza i smak kurczaka rzeczywiście lekko przechodzi herbacianą nutą. Kurczaka podawaliśmy z pagodą z zielonego groszku. Przepis pochodzi ze strony Recipes.Wikia.Com.  Tajwan: Kurczak wędzony w czerwonej herbacie / Hsuyn gi SKŁADNIKI: 1 kurczak, zimna woda, do zanurzenia kurczaka, tyle samo lodowatej wody, 250 ml solonej wody (1 łyżeczka soli na 250 ml wody), 100 g cukru - najlepiej nierafinowanego, 1 łyżka liściastej herbaty oolong, olej słonecznikowy do smażenia, 1 łyżeczka oleju sezamowego do nabłyszczenia kurczaka, pół łyżeczki soli.SPOSÓB WYKONANIA: Włożyć kurczaka do garnka, zalać zimną wodą, doprowadzić do wrzenia. Gotować ok. 20 minut. Sprawdzić czy ugotowany nakłuwając patyczkiem lub metalowym szpikulcem (jeśli wypłynie czysty płyn, kurczak jest ugotowany). Wyjąć kurczaka z wody, zanurzyć w lodowatej wodzie na 10 minut. Dzięki temu mięso będzie bardziej zwarte. Wyjąć kurczaka z wody, osuszyć przez kilka minut. Przygotować rondel lub wok do wędzenia, układając na dnie 2 arkusze folii aluminiowej. Rozsypać na folii cukier i liście herbaty, w rondlu lub woku umieścić ruszt posmarowany olejem słonecznikowym. Rozgrzać wok lub rondel na dużym ogniu. Posmarować suchego kurczaka soloną wodą, umieścić go na ruszcie i przykryć wok lub rondel pokrywką. Rozgrzewać na dużym ogniu przez 5-6 minut, aż cukier i liście herbaty zaczną dymić. Kiedy dym zacznie się wydostawać spod pokrywki, kurczak jest gotowy. Umieścić kurczaka na dużym talerzu, posmarować olejem sezamowym. Po ostudzeniu pokroić i podawać. 