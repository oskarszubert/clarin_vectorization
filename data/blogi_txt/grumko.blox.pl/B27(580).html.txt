Te drożdżówki pierwszy raz zobaczyłem na blogu Iwony pt. Zachciało mi się słodyczy. Tak mi się spodobały, że mimo iż wcześniej nie byłem ich zbyt wielkim fanem postanowiłem, że możemy spróbować je upiec. Skorzystaliśmy z proporcji podanych na forum cincin tyle, że ilość składników zmniejszyliśmy o połowę i otrzymaliśmy 8 drożdżówek. Smakują fantastycznie, a szczególnie jeszcze lekko ciepłe;-) Sporo do życzenia pozostawia jeszcze ich wygląd, ale zamierzamy robić je częściej, więc na pewno z czasem dojdziemy do perfekcji;-)    SKŁADNIKI: pół kilograma mąki, 2,5 - 3 dag drożdży (u nas świeże), szklanka mleka, 1/4 szklanki oleju, pół szklanki cukru, szczypta soli, zapach lub cukier waniliowy, 1 jajko (albo samo żółtko, a białko odłożyć do posmarowania). Na masę serową: kostka sera, jajko, cukier i cukier waniliowy oraz rodzynki. Polewa: 2 - 3 łyżki soku wyciśniętego z cytryny, cukier puder.    SPOSÓB WYKONANIA: Drożdże rozrobić z łyżeczką cukru, łyżką mąki i niewielką ilością ciepłego mleka. Zostawić rozczyn do wyrośnięcia. Wszystkie składniki wraz z rozczynem wyrobić dokładnie na gładkie ciasto. Zostawić do wyrośnięcia w ciepłym miejscu, aż podwoi objętość. Wyłożyć na stolnicę podsypaną mąką, zagnieść krótko i formować 16 drożdżówek nadziewając je masą serową. Tutaj znajdziecie zdjęcie pokazujące jak to zrobić. Gotowe drożdżówki ułożyć na blaszce wyłożonej papierem do pieczenia, posmarować białkiem i wstawić do piekarnika. nagrzanego do 200 st C. Piec około 15min, aż drożdżówki ładnie się zrumienią. Przygotować polewę. Do soku dodać tyle cukru aby masa była nie za gęsta i wciąż płynna. Smarować drożdżówki. 