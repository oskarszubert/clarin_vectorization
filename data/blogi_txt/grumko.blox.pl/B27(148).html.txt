SKŁADNIKI: opakowanie rurek cannelloni, 225 g tartej mozzarelli, 2 łyżki oliwy z oliwek, 1 zmiażdżony ząbek czosnku, 2 drobno posiekane dymki, 2 cienko pokrojone pory, 1 pokrojona w kostkę czerwona papryka, 1 posiekany pęczek szpinaku - akurat nie udało nam się kupić, więc dodaliśmy paczkę mrożonego, 200 g odsączonego sera ricotta - ja dodałem opakowanie 250 g serka mascarpone, 300 g kukurydzy z puszki, zmielonej w malakserze, 2 łyżki mielonej papryki. Sos pomidorowy: 1 łyżka oliwy z oliwek, 1 posiekana cebula, 200 g przecieru pomidorowego - 1 słoiczek, 1 szklanka wytrawnego białego wina, 1 szklanka mleka, bazylia, oregano, sól, pieprz.SPOSÓB WYKONANIA: Podgrzewamy oliwę na patelni. Dodajemy czosnek, dymkę, pory i smażymy na małym ogniu przez 4 min, aż pory zmiękną. Dodajemy paprykę i szpinak, smażymy dalsze 3 min. Odlewamy płyn. Przekładamy warzywa do dużej miski, dodajemy ser ricotta, kukurydzę i sproszkowaną paprykę, dokładnie mieszamy. Doprawiamy solą i pieprzem. Łyżeczką nakładamy nadzienie do rurek. Rurki umieszczamy ciasno obok siebie w wysmarowanym żaroodpornym naczyniu. Odstawiamy. Przygotowujemy sos: podgrzewamy oliwę na patelni, dodajemy cebulę i smażymy, mieszając 3 min. Dodajemy przecier pomidorowy i wino, dusimy na wolnym ogniu 4 min. Dodajemy mleko i doprowadzamy do zagotowania. Doprawiamy ziołami, solą i pieprzem. Polewamy rurki sosem i posypujemy mozzarellą. Pieczemy 40 min w temperaturze 200 stopni lub dopóki ciasto nie będzie miękkie, a ser złoty. 