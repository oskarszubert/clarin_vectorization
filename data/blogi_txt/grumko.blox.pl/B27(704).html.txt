Ponieważ zaproponowana przez Olgę zabawa w świąteczno - noworocznego gotowanie zaczyna się na pięć dni przed Wigilią to kilka najbliższych wpisów będzie poświęconych przepisom na dania, które braliśmy pod uwagę planując świąteczny jadłospis, ale ostatecznie się w nim nie znalazły. Na początek łazanki z kapustą tyle, że nie kiszoną, a słodką. Danie w tej wersji jest smaczne, a przez dodatek pomidorów zachowuje swoją tradycyjną kwaskowatość. Nam szczególnie do gustu przypadła kapusta, która przez to, że w sumie nie jest za długo gotowana pozostała lekko chrupiąca. Przepis, który wywodzi się z kuchni czeskiej podała na swoim blogu Mysza. Korzystając z okazji poniżej podaję linki do naszych zeszłorocznych świątecznych przepisów:  Zupa migdałowa Pstrąg ala Pomian Pstrąg w migdałach Pasztet z pistacjami Rolada z żółtego sera Kleftiko w pergaminie Nugat migdałowy SKŁADNIKI: 400 g mąki, 1 jajko, 1 żółtko , 125 ml wody , 3 drobno posiekane cebule, 2 łyżki masła, 3 łyżeczki cukru, 800 g białej kapusty , 125 ml bulionu warzywnego, 1 puszka pomidorów pokrojonych w kostkę, 1 łyżka słodkiej papryki mielonej , szczypta ostrej papryki mielonej , sól, pieprz. SPOSÓB WYKONANIA: Z mąki, jajka, żółtka i wody zagnieść elastyczne ciasto. Odstawić w chłodne miejsce na ok. 1 godzinę. Po tym czasie rozwałkować cienko ciasto i pokroić na małe prostokąty. Makaron gotować we wrzącej, osolonej wodzie około 5 minut, odcedzić. W dużym garnku rozgrzać masło, podsmażyć na nim cebulę, dodając pod koniec cukier. Dodać poszatkowaną kapustę i podsmażyć. Doprawić solą i pieprzem, wlać bulion i gotować około 10 minut pod przykryciem na wolnym ogniu. Dodać pomidory oraz słodką paprykę i gotować kolejne 10 minut. Na koniec wymieszać kapustę z makaronem, wszystko razem podgrzać, doprawić solą i pieprzem, posypać ostrą papryką. 