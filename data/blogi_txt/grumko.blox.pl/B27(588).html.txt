Nie tak dawno przygotowywaliśmy cukinię w sosie tuńczykowym. Następna w kolejce miała być cielęcina, ale w międzyczasie na Galerii Potraw trafiłem na ten właśnie przepis, który ostatecznie tym razem wypróbowaliśmy. Wybraliśmy wariant na zimno, a kurczaka z sosem serwowaliśmy na ciepłych tostach. Pycha!! SKŁADNIKI: szklanka rosołu z kury, szklanka białego wytrawnego wina, 1 marchew, 1 gałązka selera, 1 cebula z wbitymi dwoma goździkami, 1 ząbek czosnku, liść laurowy, 12 pokruszonych ziaren pieprzu, 1 kura (ok. 1,5 kg wagi, najlepiej taka 'wylatana' wiejska). Sos: 200 g odsączonego tuńczyka w oliwie (powinien być dobrej jakości), 4 kawałki sardeli (anchois), 4 łyżki kwaśnej śmietany lub tłustej śmietanki, sok z 1/2 - 1 cytryny, 2 - 3 łyżki oliwy extra virgine, natka pietruszki. SPOSÓB WYKONANIA: Rosół, wino, warzywa, liść laurowy, czosnek, cebule doprowadzić do wrzenia w garnku, do którego zmieści się kura. Na wrzątek włożyć kurę, piersiami do góry, przykryć pokrywką i zredukować ogień. Gotować, a właściwie perkotać, na małym ogniu, przez godzinę (kura powinna być miękka, ale nie odpadać od kości). Jeśli tonnato ma być podawane na ciepło, kurę wyjąć z wywaru, obrać z kości. Jeśli na zimno, pozostawić w garnku, aż ostygnie. Sos: do malaksera wrzucić warzywa z wywaru (czyli marchew, seler, cebule i czosnek oraz pieprz), dodać sardele, osaczonego tuńczyka, śmietanę i oliwę. Zmiksować. Doprawić sokiem z cytryny (sos powinien być kwaskowy, ale nie kwaśny) Jeśli sos jest zbyt gesty, dodać wywaru (sos powinien mieć konsystencje gęstawej śmietany). Mięso polać sosem i posypać pietruszką. 