Kolejny rok wspólnego życia za nami;-) Z tej okazji podobnie jak w roku ubiegłym przygotowaliśmy tort. Ponieważ w kuchni litewskiej nie udało nam się znaleźć żadnego ciekawego przepisu na tego typu wypiek, to wybiegliśmy trochę w przyszłość i upiekliśmy tort według przepisu związanego z kuchnią ukraińską. Jakby na to nie patrzeć jest to odstępstwo od zasad naszej zabawy, ale myślimy, że okazja jest na tyle szczególna, że tak jak my przymkniecie na to oko;-) Co do tortu, to w porównaniu z zeszłorocznym Ambasadorem przygotowanie go jest wręcz banalnie proste;-) Smakuje nam, choć jak dla mnie jest troszkę za słodki, ale Irena twierdzi, że jak zwykle w tej sprawie nie mam racji;-) Nam ten tort towarzyszy dziś z okazji rocznicy ślubu, ale ponieważ jest to wypiek, który równie dobrze może się sprawdzić jako np. deser do niedzielnej popołudniowej kawy, to zgłaszamy go jako naszą propozycję w zabawie "Ciasto na niedzielę", którą zorganizował serwis Mikser Kulinarny.    SKŁADNIKI: Ciasto: 1 szklanka mocnej kawy (2 łyżki na 1 szklankę wody), 1 szklanka przesianej mąki, 1 łyżeczka proszku do pieczenia, szczypta soli, 5 jajek rozdzielonych na żółtka i białka, 1 szklanka granulowanego cukru. Nadzienie: 1 szklanka masła, 1 szklanka brązowego cukru, pół szklanki mocnej kawy, 2 żółtka, podpieczone płatki migdałowe.SPOSÓB WYKONANIA: Zaparzyć kawę, ostudzić. Do ciasta wykorzystamy pół szklanki, a pozostałe pół dodamy do nadzienia. Mąkę przesiać z proszkiem do pieczenia, posolić. Białka z dodatkiem pół szklanki cukru ubijać na sztywno. Żółtka utrzeć z cukrem do białości. Wymieszać Białka z żółtkami. Dodać mąkę z pół szklanki kawy. Dokładnie wymieszać. Piec w wysmarowanej tłuszczem tortownicy ok. 45 minut w temperaturze 180 stopni. Kiedy ciasto się ostudzi przekroić na 2 warstwy. Przygotować masę. Utrzeć masło z cukrem. Dodać pół szklanki kawy. Dokładnie wymieszać Na koniec wmieszać żółtka. Masą smarować warstwę ciasta. Przykryć drugą warstwą. Tort posmarować nadzienie również na wierzchu i z boków. Udekorować podpieczonymi płatkami migdałowymi. Przed podaniem schłodzić kilka godzin w lodówce. 