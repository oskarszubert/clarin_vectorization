Po raz kolejny spotykamy się z Anitą i Majaną w kuchni, by tym razem upiec sernik nowojorski według przepisu Jamiego Olivera. Mieliśmy już okazję piec sernik z dodatkiem soku z limonki, ale obiektywnie trzeba przyznać, że ten dzisiejszy jest zdecydowanie lepszy. Po pierwsze proporcje soku i pozostałych składników są idealne, a po drugie świetnym pomysłem jest pianka bezowa na powierzchni ciasta. To sprawiło, że wypiek ten jednogłośnie zakwalifikowaliśmy do kategorii "Najpyszniejsze serniki świata";-) Przepis - za który ślicznie dziękujemy Anicie! - pochodzi z książki "Jamie's America" i jest naszą pierwszą propozycją przygotowaną w ramach Kuchni Wielkanocnej 2010. SKŁADNIKI: Na spód: 350 g ciasteczek degistive, 120 g rozpuszczonego masła. Masa: 900 g serka kremowego (lekkiego, niskotłuszczowego), 150 g cukru pudru, 5 jajek, 125 ml soku z limonek (około 6 limonek), skórka starta z 1 limonki. Beza: 3 białka, 110 g cukru pudru, 40g wiórków kokosowych.SPOSÓB WYKONANIA: Ciastka rozdrobnić: zetrzeć na tarce lub zmiksować i wymieszać z masłem. Formę wysmarować masłem lub wyłożyć papierem do pieczenia. Masę ciasteczkową wysypać na dno tortownicy i dokładnie ugnieść. Na czas przygotowywania masy, tortownicę włożyć do lodówki. Ser wraz z cukrem utrzeć na gładką masę. Cały czas miksując dodawać po jednym jajku, a na końcu wlać sok z limonek. Wymieszać do połączenia składników. Przygotowaną masę wylać na ciasteczkowy spód. Piec w temperaturze 160C przez około 45 - 55 minut. Po tym czasie sernik wyjąć z piekarnika i odstawić na 15 minut do przestudzenia. W tym czasie podkręcić temperaturę w piekarniku do 220C i przygotować bezę. Białka ubić na sztywno. Następnie stopniowo dodawać cukier i ubijać aż masa będzie gęsta i szklista. Na końcu dodać wiórki kokosowe i delikatnie wymieszać. Przygotowaną bezę nakładać na sernik i rozsmarować spodem łyżki, aż do krawędzi formy. Beza ma pokryć całą masę serową i powinna mieć około 2cm grubości. Powierzchnię bezy można zrobić nierówną, z dolinami i górkami;-) Po wyłożeniu bezy ponownie wstawić całość do piekarnika nagrzanego do 220C, na około 5 minut albo do czasu kiedy beza zacznie brązowieć. Wystudzić i włożyć do lodówki na kilka godzin. Przed podaniem posypać skórką z limonki. 