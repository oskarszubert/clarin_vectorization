Ten przepis to czysty przypadek. Wracając w środę z pracy wstąpiłem do Lidla i trafiłem tam na broszurę pt."Eridanous: Kuchnia Grecka". Były w niej przepisy na kilka potraw greckich oraz reklamy produktów potrzebnych do ich przygotowania. Moją uwagę zwrócił nie znany mi dotąd ser Pilos. Odszukałem go na półce i już wiedziałem co zjemy dzisiaj na śniadanie;-) Do przygotowania zamiast czarnych oliwek użyliśmy zielonych nadziewanych papryką, bo je najbardziej lubimy, a cebulę wzięliśmy czerwoną, bo bardziej nam pasuje do jedzenia na surowo - po prostu nie jest taka ostra. Sam ser jest ok, ale całość mi nie za bardzo podchodziła, w przeciwieństwie do Ireny, której całość zdecydownie bardziej smakowała. SKŁADNIKI: 5 pomidorów, 20 czarnych oliwek, 1 mała cebula, 20 dag sera Pilos, 1 jajko, 3 łyżki mąki pszennej, 2 łyżki oliwy z oliwek, 5 dag roszponki. Dressing: 3 łyżki oliwy z oliwek, 2 łyżki soku z cytryny, 1 łyżka posiekanej bazylii, cukier, pieprz do smaku.    SPOSÓB WYKONANIA:Na talerzach ułożyć umyte i osuszone listki roszponki, na nich położyć pokrajane w plastry pomidory, krążki cebuli i oliwki. Ser pokroić w niewielką kostkę, w misce roztrzepać jajko, a na osobny talerzyk wysypać mąkę. Kawałki sera zanurzać w jajku, a następnie obtaczać w mące. Tak przygotowane kostki sera smażyć na oliwie często mieszając aż nabiorą złotego koloru. W międzyczasie przygotować dressing mieszając składniki. kawałki sera ułożyć na uprzednio przygotowanych talerzach z warzywami i polać dressingiem. Sałatkę należy podawać na ciepło. 