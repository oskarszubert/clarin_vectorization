Kiedy zobaczyłem ten przepis pochodzący ze strony Moje Gotowanie to bardzo się ucieszyłem. Przypomniał mi się omlet po warszawsku i to jakie mieliśmy obawy związane z dodaniem do niego słodkich brzoskwiń. Wyszedł bardzo smaczny, więc tym razem już na spokojnie, zaserwowaliśmy sobie wczoraj takie tosty. Bardzo smaczne: lekko słodkie, trochę kwaśne i w ogóle jakieś takie że och;-)    SKŁADNIKI: 4 połówki brzoskwiń z puszki, 4 tosty, 10 dag topionego sera śmietankowego w plasterkach, 15 dag żółtego sera, np. gouda, mały świeży ogórek, 4 plastry gotowanej szynki, łyżka posiekanego szczypiorku, curry.    SPOSÓB WYKONANIA: Ogórek obrać, pokroić na plasterki. Żółty ser pokroić na 12 niedużych plasterków. Na tostach rozłożyć plastry topionego serka, oprószyć curry. Ułożyć plastry ogórka, po plastrze szynki i żółtego sera, na środku ułożyć osączoną z zalewy brzoskwinię, przykryć żółtym serem. Tosty ułożyć na blasze wyłożonej papierem do pieczenia, zapiekać około 10 minut w temp. 200°C, do momentu, aż ser się stopi. Posypać szczypiorkiem. Zamiast dwóch serów: topionego i żółtego, możemy użyć tylko sera żółtego. Wtedy na tostach układamy cieńsze plasterki, a na wierzchu nieco grubsze. 