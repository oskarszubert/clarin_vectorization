Trzy tygodnie temu zachwycaliśmy się kokosową rybą a la Santa Barbara. Dziś proponujemy Wam następny sos przygotowywany na bazie mleczka kokosowego, który okazał się kolejnym sukcesem kulinarnym. Sos jest wspaniały i nawet jeśli ktoś za rybą nie przepada, to naszym zdaniem może go spokojnie użyć jako dodatek do makaronu czy np. ryżu. Gorąco polecamy!! Przepis pochodzi ze strony Carribean Choice. Dominika: Ryba w sosie pomidorowo - kokosowym SKŁADNIKI: 90 dag filetów z ryby - u nas mintaj, 2 łyżki roztartego czosnku, 4 łyżki soku z limonki, 6 dag pasty pomidorowej, 3 dag mąki, 100 ml oliwy, 450 ml mleczka kokosowego. Sofrito: 1 cebula, 1 kubańska papryczka,1/4 pęczka kolendry, 2 łodygi selera naciowego, sól i pieprz.SPOSÓB WYKONANIA: Filety nasmarować solą, pieprzem, czosnkiem oraz sokiem z limonki. Przygotować sofrito. Posiekać cebulę, papryczki, seler. Podsmażyć na połowie oleju. Dodać posiekaną kolendrę i pastę pomidorową. Posypać mąką i gotować przez 4 minuty. Wlać mleczko kokosowe i gotować do zgęstnienia przez 15 minut. Sos przecedzić i przetrzeć przez sito. Rybę usmażyć na reszcie oleju. Podawać polaną sosem. 