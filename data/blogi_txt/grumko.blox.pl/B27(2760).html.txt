Mając do dziś w pamięci miłe wspomnienia z degustacji sushi w restauracji Papaya w Gliwicach postanowiliśmy skorzystać z kolejnej oferty serwisu   groupon.pl i ponownie zjeść sushi w tym mieście.    Tym razem odwiedziliśmy   Art Sushi, które zlokalizowane jest w Śródmieściu, ale dzięki ładnej niskiej zabudowie mieliśmy wrażenie, że znajdujemy się na przedmieściach miasta.    Na dobry początek zamówiliśmy dzbanuszki z Sencha Sakura czyli innymi słowy pyszną zieloną herbatę z płatkami wiśni, dzikiej róży i piwonii.     Mieliśmy też czas aby przyjrzeć się wnętrzu lokalu, który do największych nie należy. My akurat mieliśmy rezerwację na cztery osoby i do dyspozycji duży stół, ale już postawienie kilku dań na stoliku dwuosobowym mógłby być wyzwaniem.    Nie mniej całość jest bardzo gustownie urządzona, a dużą zaletą Art Sushi jest to, że można przyglądać się pracy kucharza, który np. sprawnie zwija rolki sushi. Nasz „maki set” oprócz kawałków sushi składał się z dwóch przystawek.    Pierwszą z nich była składająca się ze świeżych warzyw i polana delikatnym sosem z prażonymi ziarnami sezamu, sałatka yasai sarada.     Druga przystawka to kimchi shiru czyli pikantna koreańska zupa z kiszonej kapusty pekińskiej. Szczerze mówiąc było to danie na które najbardziej czekaliśmy, a to dlatego, że wcześniej sporo dobrego słyszeliśmy o smaku kimchi. Zupa była rzeczywiście dosyć ostra, ale tylko na tyle, że można było zachwycić się smakiem pozostałych składników. Z pewnością przy najbliższej okazji znów zamówimy tą zupę lub inne danie z kimchi!!  Daniem głównym był zestaw składający się z ponad 40 elementów, na które składały się: oshinko maki (sushi z marynowaną rzepą japońską), kappa maki (sushi z ogórkiem), california kani (z awokado, ogórkiem, paluszkiem krabowym i sezamem), vegetarian futomaki (sushi ze składnikami wegetariańskimi), california roll (z paluszkiem krabowym, awocado, ogórekiem i tobiko), tori tempura maki (z panierowanym kurczakiem, sałatą, ogórkiem, majonezem oraz sezamem).    Sushi było smaczne, a biorąc pod uwagę listę wykorzystanych składników doszliśmy do wniosku, że to dobry zestaw dla osób dopiero zaczynających przygodę z sushi. Gdy już upewnimy się, że odpowiada nam smak nori, marynowanego imbiru lub innych dodatków, to możemy spróbować zjeść sushi z dodatkiem świeżej ryby - składnika, który dla wielu ludzi jest powodem, obaw do skosztowania sushi.  W Art Sushi można również zamówić jedzenie na telefon. Fajna jest też opcja zapakowania i zabrania ze sobą porcji dla osoby, która np. z powodu choroby musiała niestety zostać w domu.   Więcej o naszych wypadach, wakacjach itp. na stronie: Podróże Ireny i Andrzeja 