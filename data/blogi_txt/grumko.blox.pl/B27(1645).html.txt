Od dwóch lat grudzień był miesiącem w którym kulinarni blogerzy licznie i chętnie przygotowywali dania w ramach kuchni świąteczno - noworocznej. Bardzo lubiliśmy tą zabawę za jej klimat, a ponieważ zwykle cierpimy na nadmiar przepisów, to była to również świetna okazja aby skosztować więcej świątecznych pyszności niż zazwyczaj;-) W tym roku opiekunka tej akcji nie opublikowała zaproszenia, tak więc zamierzamy kontynuować tę miłą tradycję na własną rękę;-) Innym słowy do końca roku będziemy w tym miejscu publikować przepisy, które przygotowaliśmy przed, podczas i po tegorocznych Świętach.Na początek pierniczki, które według nas są nimi tylko z nazwy, bo zdecydowanie bardziej przypominają czekoladowe ciasteczka z nutką korzennych przypraw. Niemniej są bardzo smaczne, ale uważajcie z lukrem, bo jeżeli zbyt dużo go nałożycie, to skutecznie zagłuszy on smak pysznych ciasteczek;-) Przepis pochodzi z książeczki "Ciasta, pierniki, drożdżowe, makowce" z serii Lubię gotować. SKŁADNIKI: CIASTO: 2 szklanki mąki pszennej, 1 1/2 szklanki cukru, 12,5 dag masła, 2 jajka, 1 1/4 czekolady (12,5 dag), 2 łyżeczki proszku do pieczenia, po 1 łyżeczce mielonych goździków i mielonego cynamonu, 1/2 łyżeczki startej gałki muszkatołowej; do przygotowania blachy: 2 łyżki margaryny lub papier do pieczenia. LUKIER: 1 szklanka cukru pudru, 2 łyżki likieru miętowego. SPOSÓB WYKONANIA: Przygotować ciasto: czekoladę zetrzeć na tarce z małymi otworami. Masło utrzeć na pianę, następnie dodać cukier, jajka, przesianą mąkę, proszek do pieczenia, czekoladę oraz przyprawy korzenne i dokładnie wyrobić ciasto. Blachę do pieczenia wysmarować margaryną lub wyłożyć papierem. Ciasto przełożyć na blachę i piec 20 minut w piekarniku nagrzanym do temp. 160 stopni C. Ostudzony placek pokroić na trójkąty lub wyciąć z niego foremką gwiazdki. Przygotować lukier: cukier puder zmiksować z likierem i taką ilością wody, żeby powstał gęsty lukier. Gotowe pierniczki polukrować. 