W związku z rozpoczynającymi się dzisiaj dniami kawy naszą poranną dawkę kofeiny zaaplikowaliśmy sobie w postaci kawy po grecku;-) W przeciwieństwie do np. kawy z alkoholem, przyprawami korzennymi czy czekoladą, kawa ta nie wyróżnia się jakimś specyficznym smakiem. My mamy jednak do niej wielki sentyment, ponieważ dane nam było delektować się nią w czasie naszych pobytów w Grecji. Przepis pochodzi z książki Janiny Pałęckiej i Oskara Sobańskiego "Grecja od kuchni" Kawa ta jest przyrządzana tak samo, jak kawa po turecku, w mosiężnych lub miedzianych rondelkach z długą rączką, o pojemności 4 małych filiżaneczek. Po grecku nazywa się on "briki" Podaje się napój spieniony i bardzo słodki. Używa się do jego przyrządzania kawy grubo mielonej. Jako dodatek ciastka lub obrane pomarańcze, winogrona i inne słodkie owoce. Należy wziąć 1 łyżeczkę na każdą porcję, wymieszać z taką samą ilością cukru i wlać odpowiednią ilość wody, aby otrzymać żądaną liczbę małych porcji. Postawić naczynie na malutkim ogniu, zagotować nie mieszając, zestawić z ognia i pozwolić nieco ostygnąć (1 min.). Znów postawić na ogniu i zagotować; napój tym razem się spieni. Zamieszać i zdjąć z ognia. Poczekać 20 sek. i zagotować po raz trzeci. Zebrać łyżką pianę i przełożyć do każdej filiżanki. Zamieszać i napełnić filiżanki kawą. Kilka kropel zimnej wody wlanych łyżeczką do filiżanki sprawi, że fusy opadną na dno. Podaje się napój spieniony i bardzo słodki. Używa się do jego przyrządzania kawy grubo mielonej. Jako dodatek - ciastka lub obrane pomarańcze, winogrona i inne słodkie owoce. Podawać ze szklankami zimnej wody. Efektownym sposobem podania jest płonąca kawa. Należy przygotować kawę słodszą, dodając po 1/2 łyżeczki cukru na porcję. Po nalaniu do filiżanek umieszczamy pośrodku kostkę cukru nasączonego koniakiem i zapalamy. 