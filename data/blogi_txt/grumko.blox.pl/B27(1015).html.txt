Podczas pierwszego pobytu w Hiszpanii mieszkałem w małej miejscowości Palamos na wybrzeżu Costa Brava. Zorganizowano nam wtedy dwie wycieczki, a pierwszą z nich był rejs statkiem do ślicznego miasteczka Tossa de Mar, które słynie z bardzo dobrze zachowanej średniowiecznej starówki i fortyfikacji obronnych. Aby dostać się na statek dowieziono nas do miejscowości Lloret de Mar, w której spędziłem wakacje w 2006r. już z Ireną u boku;-).     Dzisiejsza nasza propozycja to hiszpańskie tapas czyli przekąska o nazwie bandilleras. Dosyć pokaźny zestaw składników gwarantuje różnorodność smaków, które fajnie się komponują z zielonym sosem. Dodatkowo na pozostałościach ze smażenia kurczaka usmażyliśmy grzanki i dzięki temu bandilleras zamieniły się u nas z przystawki w dosyć obfite śniadanie;-) Przepis pochodzi z "Smaki Hiszpanii" Wydawnictwa Paragon. SKŁADNIKI: 1 łyżka białego octu winnego, 4 drobno pokrajane ząbki czosnku, 1 świeże chili bez pestek drobno pokrajane, 1 łyżeczka mielonej czerwonej papryki, 4 łyżki oliwy, 3 piersi kurczaka bez skóry i kości pokrajane w 2,5 cm kostkę, 1 awokado, 3łyżki soku z cytryny, 125 g wędzonego sera pokrojonego w kostkę, 8-10 czarnych oliwek bez pestek, 8-10 pomidorów koktajlowych, 100 g sera cheddar pokrojonego w kostkę 8-10 zielonych oliwek nadziewanych ostrą papryczką, pół melona bez pestek, 5-6 plasterków szynki serrano. Sos pikada: 4 ząbki czosnku drobno pokrojone, 6 łyżek poszatkowanej natki pietruszki, 6 łyżek poszatkowanych korniszonów, 150 ml oliwy.SPOSÓB WYKONANIA: W misce wmieszać ocet winny, czosnek, chili, paprykę oraz oliwę. Dodać kawałki kurczaka, dokładnie wymieszać i marynować pod przykryciem w lodówce najmniej przez 2 godziny (najlepiej zostawić na całą noc). Rozgrzać dużą patelnię z grubym dnem. Wrzucić mieszaninę kurczaka z marynatą i smażyć na małym ogniu mieszając przez 10 - 15 minut, aż mięso będzie miękkie. Zdjąć z ognia i ochłodzić do temperatury pokojowej po czym nadziać kawałki mięsa na drewniane wykałaczki. Awokado obrać, usunąć pestkę i pokroić w kawałki na jeden ząb. Polać sokiem z cytryny, a następnie nadziać na wykałaczki razem z kawałkami wędzonego sera. Na kolejne wykałaczki nadziać czarne oliwki, pomidory, ser i nadziewane zielone oliwki. Za pomocą łyżki wyciąć z melona 20 kulek. Szynkę pokroić na 20 pasków i zawinąć w nie kulki. Nakłuć po 2 kulki na jedną wykałaczkę. Aby zrobić sos należy w misce wymieszać wszystkie składniki aż uzyska się konsystencję dość gęstej pasty. Wszystkie przygotowane bandilleras ułożyć na dużym talerzu i podawać wraz z sosem pikada. 