Coś dla miłośników podrobów do których my się zaliczamy czyli wątróbka drobiowa w smacznym pomidorowo - winno - rozmarynowym sosie. Z braku szerokich wstążek ugotowaliśmy wersję cieńszą w postaci makaronu tagliatelline, a całość posypałem posiekanym ogórkiem konserwowym, który nam zawsze bardzo pasuje do wątróbki. Przepis pochodzi ze strony kuchnia.gazeta.pl. SKŁADNIKI: 40 - 50 dag wątróbki, 1/2 szklanki mąki, 1/4 szklanki oliwy, 4 pomidory z puszki, kostka bulionowa z kury, winny ocet, 1/4 szklanki wytrawnego czerwonego wina, rozmaryn, słodka papryka w proszku, tagliatelle lub inne szerokie wstążki SPOSÓB WYKONANIA: Wątróbki oczyścić z żyłek, opłukać, osuszyć, przeciąć większe na pół. W misce wymieszać: mąkę, łyżeczkę papryki, sól i pieprz. Obtoczyć wątróbki w mące. Na dużej patelni rozgrzać oliwę, obsmażać wątróbki ok. 5 minut, aż się zabrązowią. Pomidory pokroić w kostkę. W 1/4 szklanki wrzątku rozpuścić 1/4 kostki bulionowej. Dodać pomidory, bulion, wino i łyżeczkę suszonego rozmarynu (lub łyżkę świeżego, posiekanego) do wątróbki. Pogotować z 5 minut, aż sos nieco zgęstnieje. Wymieszać z makaronem, doprawić do smaku. 