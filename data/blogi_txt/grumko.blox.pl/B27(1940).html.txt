Niestety świeża okra jest u nas nie do kupienia. Mimo to postanowiliśmy ugotować to danie, a do jego przygotowania użyliśmy okry z puszki, którą kupiliśmy już jakiś czas temu, przy okazji zamawiania kilku produktów potrzebnych nam do tegorocznej zabawy z Widelcem. Ponieważ okra konserwowa jest już miękka, to do potrawy dodaliśmy ją prawie na samym końcu. Konkretnie, to wodą z odcieku podlaliśmy mięso pod koniec jego pieczenia, a kawałki okry trafiły do dania przed samym podaniem na stół. Wyszło bardzo smacznie!! Przepis pochodzi ze strony Omani Recipes Collection.  Oman: Potrawka z mięsa i okry SKŁADNIKI: 90 dag mięsa gulaszowego pokrojonego w 2,5 cm kostkę, kilka łyżek masła lub oleju, 2 średnie posiekane cebule, 3 roztarte ząbki czosnku, 1 łyżeczka mielonego kuminu, 1 łyżeczka mielonej kolendry, pół łyżeczki mielonego cynamonu, 1 szklanka posiekanych pomidorów, 3 łyżki pasty pomidorowej, 2 łyżki posiekanej kolendry lub natki pietruszki, 70 dag świeżej okry, sok z jednej limonki, sól i pieprz do smaku, 1 szklanka bulionu wołowego, pół szklanki octu winnego, ryż. SPOSÓB WYKONANIA: Okrę umyć i namoczyć na pół godziny w wodzie wymieszanej z octem winnym. Odcedzić i osuszyć. Rozgrzać część masła i podsmażyć na nim mięso - około 10 minut. Przełożyć do naczynia żaroodpornego. Rozgrzać pozostały tłuszcz, dodać cebulę i smażyć kilka minut. Dodać czosnek, kumin, kolendrę, cynamon, pomidory, pastę pomidorową, bulion i świeżą kolendrę. Wymieszać. Sosem zalać mięso. Doprawić solą i pieprzem. Przykryć i piec pod przykryciem ok. półtora godziny. W międzyczasie podsmażyć na tłuszczu okrę, około 3 minut. Wyjąć z piekarnika mięso. Na wierzchu ułożyć okrę, skropić sokiem z limonki, ponownie przykryć i piec razem jeszcze przez około pół godziny. W razie potrzeby podlać wodą. Podawać z ryżem. 