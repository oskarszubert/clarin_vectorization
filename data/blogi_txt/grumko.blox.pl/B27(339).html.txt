Shepherd's Pie to inaczej zapiekanka pasterska. Ostatnio kilka razy trafiałem na nią w necie, więc postanowiliśmy ją wypróbować. Zapiekanka dobra, a szczególnie warstwa ziemniaczanego puree z podsmażoną cebulką. Mieloną baraninę zastąpiliśmy wołowiną. Przepis pochodzi ze strony videojug.com. SKŁADNIKI: 500 g ziemniaków, 50 g startego sera cheddar, 1 łyżka oleju, 1 posiekana cebula, 2 posiekane marchewki, 2 łodygi posiekanego selera naciowego, 1 kg zmielonej baraniny lub jagnięciny, 30 ml bulionu wołowego, 1 łyżka mąki wymieszana z 1 łyżką masła, 150 g masła, sól i pieprz, 100 ml mleka.    SPOSÓB WYKONANIA: Na oleju usmażyć cebulę. Zdjąć z patelni i odstawić. Usmażyć marchewkę z selerem. Piekarnik nagrzać do temperatury 220 stopni. Rozgrzać 50 g masła, dodać mięso i smażyć do zbrązowienia. Dodać usmażoną marchewkę i seler, wlać bulion, wmieszać kulkę powstałą z jednej łyżki masła i mąki, dokładnie wymieszać i dusić kilka minut. Ugotować do miękkości ziemniaki. Dodać trochę masła i utarty ser. Rozprowadzić mlekiem do uzyskania konsystencji puree. Dodać usmażoną wcześniej cebulę i dokładnie wymieszać. W naczyniu żaroodpornym wyłożyć masę mięsną. Na wierzch wyłożyć masę ziemniaczaną. Widelcem porobić wzorki. Na wierzchu ułożyć kawałki pozostałego masła. Wstawić do piekarnika i zapiekać pół godziny. 