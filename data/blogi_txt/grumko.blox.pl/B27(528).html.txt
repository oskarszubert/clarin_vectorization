Długi weekend zaczął się dla mnie trochę wcześniej, ponieważ miałem dzisiaj dzień urlopu. Oprócz załatwienia kilku spraw znalazłem czas na upieczenie ciasta według przepisu podanego przez Edysię na jej blogu Przy kuchennym stole. Nie jestem z siebie zadowolony ponieważ przetrzymałem je za długo w piekarniku i jak dla mnie wyszło trochę za suche. Zgubił się też smak gruszek, więc jedliśmy ciasto z dodatkiem świeżych owoców i wtedy smakowało jak powinno.  SKŁADNIKI: 25 dag margaryny, 15 dag cukru pudru, 4 jajka, 10 dag orzechów włoskich, 40 dag mąki pszennej, 5 dag mąki ziemniaczanej, 2 łyżeczki proszku do pieczenia, 5 dag gorzkiej czekolady, kieliszek rumu, 2 łyżki soku z cytryny, 4 gruszki, 2 łyżki cukru kryształu.    SPOSÓB WYKONANIA: Czekoladę zetrzeć na tarce o dużych oczkach, orzechy zemleć lub zetrzeć na drobnych oczkach. Gruszki obrać, pokroić w ćwiartki, usunąć gniazda nasienne. Dwie ćwiartki pokroić w plasterki, resztę w kostkę. Szklankę wody zagotować z 2 łyżkami cukru. Najpierw przez 4 minuty gotować w niej kostki gruszek, wyjąć je łyżką cedzakową i odłożyć do ostygnięcia. Następnie w tej samej wodzie gotować przez 2 minuty plasterki gruszek. Z białek ze szczyptą soli ubić sztywną pianę. Miękką margarynę utrzeć z cukrem, potem z dodawanymi po jednym żółtkami. Nadal miksując dosypywać porcjami obie mąki zmieszane z proszkiem do pieczenia i zmielone orzechy. Wlać sok z cytryny i rum, zmiksować. Drewnianą łyżką wmieszać w masę pianę z białek. Na końcu wsypać startą czekoladę i kostkę z gruszek. Wymieszać delikatnie łyżką. Ciasto wyłożyć do natłuszczonej i obsypanej bułką tartą tortownicy, na wierzchu , po okręgu ułożyć plasterki gruszek. Wstawić do nagrzanego do 180oC piekarnika i piec ok. 60 minut. 