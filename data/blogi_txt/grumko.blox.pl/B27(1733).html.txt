Jakiś czas temu smażyliśmy rybę panierowaną w ziarnach sezamu. Dziś proponujemy Wam rybę zapieczoną w sosie przygotowanym na bazie sezamowej pasty tahini. Smakuje świetnie, podawaliśmy ją z dodatkiem sałatki z pieczarek. Przepis pochodzi z książki Annisy Helou pt. "Lebanese Cuisine" i jest również naszą propozycją w Festiwalu Kuchni Arabskiej, który zorganizowała Panna Malwinna. Liban: Ryba zapiekana z tahini / Samak bil-Tahineh SKŁADNIKI: 90 dag filetów z ryby, sól, 3/4 szklanki pasty tahini np. przygotowanej domowym sposobem, ok. 1 i pół szklanki wody, sok z 2 i pół limonek, olej, 3 duże cebule pokrojone w plasterki, 1 łyżka ziaren granatu do przybrania.SPOSÓB WYKONANIA: Tahini wymieszać z wodą oraz sokiem z limonki na sos o konsystencji kremowej zupy. Umytą i osuszoną rybę posolić. Na oleju usmażyć na złoto rybę. Wyjąć, a na pozostałym tłuszczu usmażyć cebulę. Cebulę przełożyć do sosu. Sos przelać do naczynia żaroodpornego. Na sosie ułożyć kawałki usmażonej ryby. Zapiekać około pół godziny w temperaturze 210 stopni. Przed podaniem rybę posypać ziarenkami granatu. 