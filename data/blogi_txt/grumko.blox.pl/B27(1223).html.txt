Lubimy w trakcie kolacji wigilijnej podawać zupy na słodko. Dwa lata temu serwowaliśmy pyszną zupę migdałową, a w tym przygotowaliśmy zupę z makiem i kluseczkami. Można o niej powiedzieć, że to taka uboższa wersja makówek, która mimo to, że nie zawiera w sobie tak dużej ilości bakalii i orzechów, to jest bardzo smaczna i z pewnością jeszcze kiedyś ją ugotujemy. Przepis pochodzi z książki Aliny Stradeckiej "Dania i przysmaki świąteczne".     SKŁADNIKI: szklanka maku, litr mleka, kilka migdałów, 2 - 3 goździki, szczypta imbiru, cukier, sól. Kluski: szklanka mąki, 2 jajka, czubata łyżka masła, ewentualne mleko. SPOSÓB WYKONANIA: Mak przesiać, wypłukać kilkakrotnie, zalać letnią przegotowaną wodą, odstawić na 2 godziny. Dokładnie odcedzić. Zemleć w maszynce z drobnym sitkiem. Migdały sparzyć, obrać, również zemleć lub utrzeć w moździerzu. Mleko zagotować z przyprawami. Połączyć z makiem i migdałami, gotować 10 minut. Doprawić solą i cukrem. Podawać z kluseczkami francuskimi. Przygotować kluski: utrzeć żółtka z masłem na gładką puszystą masę. Z białek ubić pianę, delikatnie wymieszać z masą maślaną, dosypując po dwie łyżki mąki. Gdyby ciasto było za gęste, dolać kilka łyżek mleka. Kiedy zaczną się w nim ukazywać pęcherzyki powietrza, nabierać metalową łyżką, każdorazowo maczaną w wodzie, niewielkie porcje i kłaść na wrzątek, Gotować 3 minuty od wypłynięcia. Wyjmować łyżką cedzakową. 