Całkiem sympatyczna mielona rybka o lekko słodkawym i dosyć mocno korzennym smaku. Przy okazji polacamy rybę z migdałami i przyprawą curry. Przepis pochodzi z książki "Potrawy z orzechów" Hanny Szymanderskiej.    SKŁADNIKI: 75 dag filetów z dorsza, pół szklanki wiórków kokosowych, 4 łyżki drobno posiekanych orzechów laskowych, drobno posiekana cebula, 2 surowe jajka, 1-2 ząbki czosnku, łyżeczka przyprawy curry, 2 łyżki masła, pół łyżeczki soli. Mleko kokosowe: pół szklanki mleka, 4 łyżki wiórków kokosowych.    SPOSÓB WYKONANIA: Mleko kokosowe: wiórki zalać gorącym mlekiem, zostawić na pół godziny, po czym dokładnie odcisnąć płyn. Na patelni stopić łyżkę masła, wrzucić wiórki kokosowe (pół szklanki) i podsmażyć na złoty kolor, przestudzić. Na drugiej patelni stopić resztę masła i zeszklić na nim cebulę. Filety przepuścić przez maszynkę, dodać roztarty z solą czosnek, cebulę, przesmażone wiórki kokosowe, orzechy, curry, sól, wbić jajka, wlać mleko kokosowe, bardzo dokładnie wyrobić masę, uformować kotlety. Przygotować osiem kawałków folii aluminiowej. Każdy lekko natłuścić, położyć na nim kotlet, ciasno zwinąć. Zwinięte w folię kotlety wstawić na blasze do nagrzanego piekarnika i piec 35 - 40 minut. Podawać z ryżem i surówką. 