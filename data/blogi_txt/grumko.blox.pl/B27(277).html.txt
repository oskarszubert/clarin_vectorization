To mój powód do dumy: pierwsze upieczone przeze mnie osobiście ciasto;-) Przepis pochodzi z blogu Doroty Moje Wypieki SKŁADNIKI: Składniki na spód: 1 i 1/3 szklanki pokruszonych grahamowych krakersów (mozna zastąpić 200 g digestive), 50 g miękkiego masła, 1 łyżka kakao. Składniki na masę serową: 500 g twarożku kremowego (np. Philadelphia), 170 g gorzkiej czekolady, 3/4 szklanki drobnego cukru, 1 łyżka proszku budyniowego waniliowego (lub 1 łyżka skrobi + 1 łyżeczka cukru + 1 łyżeczka esencji waniliowej), 3 duże jajka, 3 duże żółtka, 2/3 szklanki kwaśnej śmietany, 1/2 łyżeczki kakao rozpuszczonej w 1 łyżce gorącej wody. Składniki na sos: 90 g gorzkiej czekolady, 1/2 szklanki śmietany kremówki    SPOSÓB WYKONANIA: Ciastka dobrze rozkruszyć (np. blenderem), dobrze połączyć z masłem (dobrze jest je wcześniej rozpuścić) oraz z kakao. Formę o średnicy 22 cm wyłożyć szczelnie folią aluminiową. Masę ciasteczkową wsypać do formy, ugnieść ręką, by wypełniła całą powierzchnię spodu. Wstawić do lodówki na czas przygotowania masy serowej. Czekoladę rozpuścić w kąpieli wodnej lub mikrofali, odstawić do przestudzenia. Przy pomocy miksera połączyć ser, cukier, proszek budyniowy, jajka, żółtka, kwaśną śmietanę i kakao rozpuszczone w gorącej wodzie. Na końcu wlać przestudzoną płynną czekoladę i wymieszać dokładnie łyżką, aż cała masa nabierze jednolitego, brązowego koloru. Wyjąć formę z masą ciasteczkową z lodówki. Wylać na nią masę serową. Sernik będzie pieczony w kąpieli wodnej. W tym celu należy umieścić formę z sernikiem w większej brytfance, do której nalać gorącą wodę do połowy jej wysokości. Piec w temperaturze 180 stopni przez 45 minut - do godziny. Można przykryć od góry papierem do pieczenia lub folią aluminiową. Sernik dobrze ostudzić, a najlepiej przed podaniem włożyć na całą noc do lodówki. Na wierzch porobić esy - floresy z rozpuszczonej czekolady wymieszanej z kremówką. 