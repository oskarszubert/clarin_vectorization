Tak nam zasmakowały leniwe gołąbki, że mimo, iż w założeniu miały być na dwa razy to po poniedziałkowym obiedzie została nam tylko niezbyt duża porcja. Mieliśmy jeszcze w lodówce dosyć spory kawałek czerwonej kapusty, który zagospodarowaliśmy korzystając z przepisu pochodzącego z książki Katarzyny Pośpieszyńskiej pt. "Kuchnia zdrowego serca". To jeden z naszych ulubionych przepisów na czerwoną kapustę i fajnie pasował do leniwych gołąbków.    SKŁADNIKI: 1/2 kg czerwonej kapusty, poszatkowanej, 1/2 szklanki octu winnego, 1/2 szklanki wody, 2 łyżki margaryny, sól do smaku, 3 łyżki cukru lub do smaku. SPOSÓB WYKONANIA: Kapustę wsypać do dużego płaskiego garnka, wlać ocet i wodę, dodać margarynę, cukier i sól, zamieszać, doprowadzić do wrzenia na dużym ogniu, zmniejszyć płomień i gotować 15 min na średnim ogniu lub aż kapusta stanie się chrupiąco miękka. 2-3 razy mieszać podczas gotowania. Kapustę po osączeniu podawać. 