Anglia: Gotowana szynka z sosem pietruszkowym / Boiled ham with parsley sauce ŹRÓDŁO: Mark Hix: "British Food". UWAGI: Do przygotowania takiej szynki zainspirował nas nasz weekendowy wypad do Londynu w styczniu 2013r.  SKŁADNIKI: 4 kawałki szynki każdy po 300 - 400 g lub 1 kg szynki z kością, 4 obrane ze skórki małe cebulki, 2 obrane ze skórki i przekrojone na pół marchewki, 1 listek laurowy, 3 goździki, kilka gałązek tymianku, 1 łyżeczka ziaren czarnego pieprzu. Na sos pietruszkowy: 25 g masła, 2 szalotki obrane ze skórki i posiekane, 25 g mąki, 1 łyżeczka musztardy angielskiej, 150 ml mleka, 2 łyżki śmietanki kremówki, 2 łyżki posiekanej natki pietruszki, sól morska i pieprz do smaku. SPOSÓB WYKONANIA: Mięso wypłukać w zimnej wodzie i włożyć do dużego rondla z cebulką, marchewką, listkiem laurowym, goździkami, tymiankiem i pieprzem. Wlać tyle wody, by przykryła mięso i doprowadzić do wrzenia, zmniejszyć płomień i gotować na małym ogniu przez 3 godziny. Gdy dobiega końca czas gotowania przygotować sos pietruszkowy. Rozpuścić masło na patelni o grubym dnie, dodać szalotki i dusić do miękkości. Dodać mąkę i musztardę i wymieszać. Nadal mieszając, stopniowo dolewać mleko i 150 ml płynu z gotowania szynki. Doprowadzić do wrzenia i gotować na małym ogniu, mieszając od czasu do czasu, aż sos zgęstnieje. Dodać śmietanę i natkę, doprawić i gotować jeszcze minutę. Ugotowaną szynkę wyjąć z rondla i odstawić do przestudzenia. Usunąć tłuszcz, drobne odstające kawałki mięsa i kość. Mięso pokroić w grube plastry. Podawać z sosem pietruszkowym, ziemniakami puree. 