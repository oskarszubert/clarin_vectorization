Nawet te wirtualne powroty do domu mogą być odrobinę sentymentalne. Po sobie zauważyliśmy, że kiedy dużo czasu poświęca się na próbowanie tego, co świat ma dobrego do zaoferowania, to później szczególnie docenia się doskonale znane od najmłodszych lat smaki i zapachy. Dlatego bardzo lubimy naszą zabawę "Gotujemy po polsku!" i uwielbiamy jałowiec, który mimo, że dzięki ginowi popularny jest na całym świecie, to chyba jednak najbardziej doceniany jest w naszej rodzimej kuchni. Szczególnie dobrze sprawdza się w roli składnika marynat do mięs, którym nadaje specyficznego, nieco leśnego aromatu. Przepis na szaszłyki pochodzi ze strony Kuchnia Polska. SKŁADNIKI: 600 g polędwicy wieprzowej, 200 g wędzonego boczku, szklanka wytrawnego białego wina, kilka zielonych liści porów, marchewka i pietruszka (nieduże), 3 cebule, 6 - 8 owoców jałowca, 2 listki laurowe, po 1/2 łyżeczki tymianku i bazylii, sól, pieprz.SPOSÓB WYKONANIA: Mięso oczyścić z błon, umyć, osuszyć. Polędwicę i bekon pokroić na równe kawałki (4 x 4 x 2 cm). Marchewkę i pietruszkę (obraną i umytą) zetrzeć na tarce o grubych otworach. Cebule obrać, pokroić w plasterki. Mięso i bekon włożyć do miski, dodać warzywa, rozgniecione owoce jałowca, pokruszone listki laurowe, tymianek, bazylię, pieprz i sól. Zalać winem, dokładnie wymieszać, po czym obłożyć plasterkami cebuli, przykryć i wstawić na noc do lodówki. Rano wyjąć, osączyć, warzywa usunąć. Kawałki mięsa i bekonu nadziać na szpadki na przemian z plasterkami cebuli, posmarować olejem i piec w dobrze nagrzanym piekarniku lub na grillu. 