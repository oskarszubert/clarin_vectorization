Kolejny ciekawy pomysł na przygotowanie bakłażana oraz na wykorzystanie tamaryndowca. Smak nadzienia jest bardzo intensywny, więc dla jego zrównoważenia warto bakłażany podawać z ryżem lub w towarzystwie jakiegoś delikatnego sosu. Przepis pochodzi ze strony AsiaRecipe.Com. Pakistan: Bakłażan w sosie imbirowo - tamaryndowym / Masala Vangi SKŁADNIKI: kulka tamaryndowca o średnicy 1 cm, 1/4 szklanki gorącej wody, 45 dag długiego i cienkiego bakłażana, 3 łyżki oleju, 1,5 łyżeczki roztartego czosnku, 2 łyżeczki mielonej kolendry, 1/4 łyżeczki mielonego cynamonu, 1/8 łyżeczki mielonych goździków, pół szklanki wiórków kokosowych, 1 łyżeczka pieprzu cayenne, pół łyżeczki soli, 2 łyżki melasy lub brązowego cukru, pół łyżeczki nasion czarnej gorczycy. Sos: pół szklanki gotującej się wody, pół łyżeczki skrobi kukurydzianej, 1 łyżka świeżo startego imbiru. SPOSÓB WYKONANIA: Tamarynd zalać wodą i odstawić na pół godziny. Zmiksować na pulpę. Wodę zachować. Bakłażana naciąć wzdłuż. Posolić. Rozgrzać 2 łyżki oleju. Dodać czosnek i smażyć przez 30 sekund. Dodać kolendrę, cynamon i goździki. Smażyć 15 sekund. Dodać wiórki i pieprz. Smażyć przez 2 minuty do lekkiego zbrązowienia. Zdjąć z ognia, dodać sól, pulpę z tamaryndowca oraz melasę. Wymieszać. Przygotowaną masą nadziać bakłażana. Rozgrzać łyżkę oleju, dodać nasiona gorczycy, podsmażyć. Dodać bakłażana i obsmażyć. Przykryć i dusić do miękkości około 12 minut. Zdjąć z ognia, wyłożyć na talerz i podawać z sosem imbirowo - tamaryndowym. Sos: wymieszać wodę pozostałą po po moczeniu tamaryndowca z gotującą się wodą. Dodać skrobię. Gotować do zgęstnienia. Zdjąć z ognia, dodać imbir, wymieszać. 