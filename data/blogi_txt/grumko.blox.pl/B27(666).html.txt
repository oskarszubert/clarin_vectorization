Dodatkowo wczoraj na podwieczorak Irena przygotowała taki oto prosty mus. Zamiast naturalnego serka homogenizowanego, którego nie udało nam się kupić, dodała waniliowy i naszym zdaniem wyszło to deserowi na dobre. Smakował nam bardzo i tylko żałowaliśmy, że zrobiła go z połowy ilości. W sumie nic straconego, bo składniki nam jeszcze zostały, więc kto wie co się dziś popołudniu może wydarzyć;-) Przepis pochodzi z książki "Potrawy z orzechów" Hanny Szymanderskiej.    SKŁADNIKI: 50 dag winnych jabłek, łyżka soku z cytryny, ćwierć łyżeczki skórki otartej z cytryny, 5 łyżek cukru, opakowanie (15-20 dag) serka homogenizowanego, pół szklanki bitej śmietany, 4-5 łyżek posiekanych orzechów lub migdałów.    SPOSÓB WYKONANIA: Umyte i obrane jabłka zetrzeć na tarce o małych oczkach, wymieszać z cukrem, sokiem i skórką otartą z cytryny, utrzeć z serkiem na gładką masę. Rozłożyć do małych salaterek, przykryć, wstawić na godzinę do lodówki. Przed podanie udekorować bitą śmietaną, obficie posypać posiekanymi orzechami i migdałami. 