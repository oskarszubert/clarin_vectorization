Już od kilku tygodniu pogoda skutecznie sabotuje nasze plany wypadowe. Nie inaczej było i w ten weekend, który rozpoczął się dla nas burzą o godzinie 3.21 w sobotę. Co prawda po paru godzinach przestało padać i wyszło słońce, ale było zdecydowanie za mokro, aby udać się na wycieczkę, którą planujemy od dłuższego czasu. Niejako w zastępstwie postanowiliśmy wybrać się na wycieczkę po okolicy. Tramwajem linii "9" dojechaliśmy do pętli tramwajowej w dzielnicy Rudy Śląskiej, która nazywa się Chebzie, a stamtąd udaliśmy się na dworzec kolejowy, który od kilku lat leży na trasie śląskiego Szlaku Zabytków Techniki. Pierwszy budynek dworca kolejowego w Rudzie Śląskiej - Chebziu wybudowany został w 1859 roku. Obecnie używany kompleks stacyjny powstał pod koniec XIX wieku i o ile z zewnątrz prezentuje się bardzo dobrze, to w środku jest opustoszały, a co za tym idzie zdewastowany. Zdawałoby się, że obiekt zakwalifikowany jako jeden z zabytków techniki będzie zadbany i z dumą prezentowany tym, którzy Szlakiem Zabytków Techniki tu dotrą. Nic bardziej mylnego - wnętrze stanowi obraz nędzy i rozpaczy i jest raczej wstydliwą wizytówką jego właściciela.     Ponieważ dworzec oddalony jest od naszego domu tylko o jakieś 6 - 7 km, to zgodnie z wcześniejszym planem wracaliśmy pieszo.   Z Chebzia wyruszyliśmy w kierunku następnej dzielnicy Rudy Śląskiej, Goduli. Wybujała o tej porze roku zieleń oraz zbiorniki wodne tworzyły miłe tło do spaceru. Po drodze mijaliśmy miejsca, które widzieliśmy podczas zeszłorocznej wycieczki rowerowej. Godula to dzielnica w której napotykamy na architektoniczne pamiątki sprzed lat, świadczące o pobożności mieszkańców. Uwagę zwraca zbudowany w II połowie XIX wieku kościół pod wezwaniem Ścięcia św. Jana Chrziciela.   Po minięciu Goduli szliśmy dalej wzdłuż głównej drogi, mijając osiedla mieszkaniowe, ogródki działkowe, jak i pola uprawne. Po kilkunastu minutach spaceru na horyzoncie pojawił cel naszej wędrówki czyli bytomska dzielnica Szombierki. Przy wjeździe do Szombierek czekała na nas miła niespodzianka. Miasto zagospodarowało tereny zalewowe przy Kolonii Zgorzelec, które jeszcze do niedawna leżały odłogiem. Dzięki temu powstały ścieżki spacerowe, drewniane kładki oraz most. Trzeba przyznać, że włożono sporo pracy w to, by z nieciekawego, podmokłego terenu stworzyć miejsce rekreacyjne z ławeczkami i stolikami. Z jednej strony chciało by się zobaczyć to miejsce za parę lat, gdy podrosną posadzone tu rośliny i pojawią się liczniejsze grupy spacerowiczów, a z drugiej strony strach pomyśleć, jak wkrótce może to miejsce wyglądać, skoro wytrzymałość spacerowego mostu testują grupy motorowerzystów.Po zrobieniu kilku pamiątkowych fotek wróciliśmy do domu. 