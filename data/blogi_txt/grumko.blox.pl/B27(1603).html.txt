Bardzo dobre ciasto, które zarówno zapachem jak i smakiem przypomina świąteczne pierniki;-) Świetnym dodatkiem do ciasta okazała się ubita z miodem śmietana. Polecamy Przepis pochodzi z książki Joanny Futkowskiej i Marty Walęckiej - Zdroik pt. "Smaki Ameryki". Stany Zjednoczone: Placek dyniowo - miodowy SKŁADNIKI: 2 szklanki (ok. 50 dag) pulpy z dyni, pół szklanki cukru, 1/3 szklanki miodu, szklanka śmietany, 3 jaja, łyżka mąki ziemniaczanej, półtorej łyżeczki zmielonego cynamonu, łyżeczka zmielonego ziela angielskiego, szczypta zmielonego imbiru, sól, pół porcji ciasta na placek, jajko do smarowania ciasta. Do przybrania: pół szklanki śmietanki kremówki, 2 łyżki płynnego miodu, kilka orzechów włoskich. SPOSÓB WYKONANIA: Do miski wsypać mąkę ziemniaczaną, cynamon, imbir, ziele angielskie, sól, wymieszać. Dodać pulpę z dyni, miód, śmietanę, 3 jaja i powtórnie wymieszać. Ciasto na placek przełożyć do formy o średnicy ok. 23 cm, brzegi wywinąć i starannie docisnąć. Jajo rozbełtać, posmarować nim ciasto, włożyć masę dyniową, powierzchnię wyrównać. Piec w piekarniku nagrzanym do temp. 180 stopni C (około godziny). Gdyby zaczęło się zbyt szybko przypiekać, przykryć folią aluminiową. Ostudzony placek przybrać śmietanką ubitą z miodem na krem i orzechami. 