Dulce de leche to popularny w krajach Ameryki Południowej gęsty, karmelowy sos, który np. Argentyńczycy pieszczotliwie nazywają dżemem mlecznym;-) Powstaje on w wyniku kilkugodzinnego gotowania mleka z cukrem, esencją waniliową oraz proszkiem do pieczenia. Jak to zrobić i do czego można jeszcze wykorzystać dulce de leche, pokażemy Wam w drugiej połowie stycznia, a póki co polecamy pyszny sernik, który możecie przygotować używając polskiego zamiennika pod nazwą masa krówkowa. Przepis pochodzi od Doroty, a z tego co wiemy ten sernik piekła również Majana. SKŁADNIKI:  Spód: 200g ciastek digestive w czekoladzie, 60g miękkiego masła, pół łyżeczki cynamonu. Masa serowa: 750g twarogu półtłustego zmielonego, 2/3 szklanki cukru, 2 łyżeczki ekstraktu z wanilii, 3 jajka, pół szklanki śmietany kremówki, 400g dulce de leche lub gotowej masy krówkowej (kajmakowej), 1 łyżka mąki ziemniaczanej.SPOSÓB WYKONANIA: Pokruszyć ciastka, dodać stopione masło, cynamon i wymieszać, aby masa konsystencją przypominała mokry piasek. Formę okrągłą o średnicy 22 cm wyłożyć papierem do pieczenia. Na spód wyłożyć masę ciasteczkową i wyrównać. Twaróg zmiksować z cukrem na gładką masę. Po kolei wbijać jajka miksując po każdym dodaniu. Wlać ekstrakt z wanilii, wymieszać. Dolać kremówkę, mąkę ziemniaczaną, dokładnie zmiksować. Otrzymaną masę podzielić na dwie części. Jedną część zmiksować z 200g masy krówkowej. Na masę ciasteczkową wyłożyć masę z kajmakiem, następnie wylać resztę kajmaku z puszki (200g). Jeśli będzie bardzo gęsta można ją podgrzać. Na masę kajmakową wyłożyć jasną masę serową. Widelcem lub patyczkiem zrobić esy-floresy do głębokości masy z kajmakiem, by powstał marmurkowy wzorek. Piec około 1 godziny w 175 stopniach C. Wystudzić. Przed podaniem włożyć minimum na 3 godziny do lodówki. . 