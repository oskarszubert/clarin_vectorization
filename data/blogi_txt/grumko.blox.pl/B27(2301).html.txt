Australia: Chocolate Fudge Cake ŹRÓDŁO: Przepis pochodzi ze strony The Australian Women's Weekly. UWAGI: Upieczenie tego ciasta zaproponowała nam Malwina, autorka bloga Filozofia Smaku. Jej wersję tego wypieku możecie zobaczyć klikając tutaj. SKŁADNIKI: 200 g dobrej jakości gorzkiej czekolady, 125 g masła, 220 g cukru (w oryginale 375 g), 1 łyżeczka ekstraktu waniliowego, 3 jajka, 250 g mąki, 1/4 łyżeczki proszku do pieczenia, 1/8 łyżeczki sody oczyszczonej, pół łyżeczki soli, 180 ml mleka, 50 g orzechów włoskich, uprażonych na suchej patelni. Sos: 250 ml kremówki, 200 g gorzkiej czekolady.  SPOSÓB WYKONANIA: Czekoladę łamiemy na kawałki, rozpuszczamy w kąpieli wodnej. Odstawiamy do przestygnięcia. Mąkę mieszamy z sodą, proszkiem i solą. Masło, cukier i ekstrakt ubijamy mikserem na puszystą masę. Dodajemy po jednym jajku ciągle miksując. Przestudzoną masę czekoladową stopniowo dodajemy do ciasta, miksujemy. W 2-3 turach dodajemy na zmianę mleko i mąkę, za każdym razem dobrze wszystko miksując. Formę wykładamy papierem do pieczenia, wlewamy ciasto. Wkładamy je do piekarnika nagrzanego do 170 stopni (150 stopni bez termoobiegu) i pieczemy przez 1 godzinę 15 minut, aż patyczek wbity w środek ciasta będzie suchy. Przygotowujemy sos- kremówkę podgrzewamy doprowadzając ją prawie do wrzenia. Zdejmujemy z ognia, dodajemy połamaną czekoladę, mieszamy, aż się rozpuści. Ciasto podajemy z sosem czekoladowym i prażonymi orzechami. 