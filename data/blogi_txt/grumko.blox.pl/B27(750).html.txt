Kilka dni temu Poswix zaprosiła nas do udziału w zorganizowanej przez nią zabawie pt. Muffinkowa Sobota. Bardzo spodobał nam się ten pomysł ponieważ mieliśmy okazję wykorzystać nasze foremki, które znaleźliśmy pod choinką, a i przy okazji upiec nasze pierwsze w życiu muffinki. Sięgnęliśmy po przepis znaleziony na forum Cincin, gdyż spora liczba "ochów" i "achów" pozostawionych pod nim przez internautki pozwalała mieć nadzieję, że mamy do czynienia z wyjątkową recepturą. Rzeczywistość zweryfikowała jednak nasze wyobrażenia, a to co wyjęliśmy z piekarnika nie było zdecydowanie tym czego się spodziewaliśmy. Po prostu nic specjalnego, choć obiektywnie przyznać musimy, że kilku naszym koleżankom te muffinki bardzo smakowały i chyba nie tylko z kurtuazji brały przepis;-) Na koniec trochę modnego w tym tygodniu TWA;-) Serdecznie dziękujemy Majanie za dobre rady, którymi służyła nam w temacie muffinkowych wypieków;-)SKŁADNIKI: 1 1/2 szklanki mąki, 1/2 szklanki cukru, 2 czubate łyżeczki proszku do pieczenia, 1/2 łyżeczki soli, 1/3 szklanki oleju, 1/3 szklanki mleka, 1 jajo, 2 łyżki ekstraktu z wanilii, jedna szklanka dowolnych dodatków: tutaj kawałki białej czekolady i orzechów włoskich plus pół rozmiękczonego widelcem banana. SPOSÓB WYKONANIA: Suche składniki przesiać i wymieszać. W innej misce połączyć ze sobą mokre składniki. Do suchych składników dodajemy wymieszane płyny i dodatki. Szybko lecz delikatnie mieszamy ze sobą, gdyż ciasta muffinkowego nie należy miksować ani zbytnio mieszać. Gotowe ciasto szybko przełożyć do muffinkowej formy wyłożonej papierowymi foremkami i piec 20 min w piecu nagrzanym do 190 C. 