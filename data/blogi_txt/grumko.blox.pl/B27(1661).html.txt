Ostatni dzień roku i nasze ostatnie kulinarne świąteczne wspomnienie. To jedne z najpyszniejszych rolmopsów jakie do tej pory jedliśmy. Świetne są proporcje zalewy, która oprócz smaku nadaje śledziom niezwykłą miękkość. Gorąco polecamy!! Przepis pochodzi z książeczki z serii Lubię gotować pt. "Ze śledziami", a popołudniu zapraszamy na ostatni wpis w tym roku;-) SKŁADNIKI: 10 oczyszczony z ości, wymoczonych filetów ze śledzi ze skórą, 2 cebule (20 dag), 1 kiszony ogórek (10 dag), 1 czerwona papryka (20 dag), 1 łyżka musztardy francuskiej z całymi ziarnami gorczycy, pół łyżeczki majonezu, 2 łyżki drobno posiekanego szczypiorku, 1 łyżeczka ziaren gorczycy. Marynata: 2/3 szklanki octu winnego, 1 cebula (5 dag), 1 mała ostra papryczka, 1 liść laurowy, 2 łyżeczki ziaren gorczycy, pół łyżki oliwy, po pół łyżeczki cukru i soli.SPOSÓB WYKONANIA: Paprykę umyć i oczyścić z ziarna nasiennego. Cebulę obrać, przekroić na pół i pokroić w półplasterki, ogórek w słupki, a paprykę w paski. Musztardę wymieszać z majonezem. Śledzie ułożyć skórą do spodu i każdy filet posmarować musztardą. Pośrodku filetu położyć kawałek ogórka, papryki i cebuli. Filety bardzo ciasno zwinąć, poczynając od ogona. Rolmopsy spiąć wykałaczkami i ułożyć w słoju. Przygotować marynatę: cebulę obrać i pokroić w plastry, papryczkę oczyścić i umyć. Ocet zagotować z 2/3 szklanki wody, z dodatkiem papryczki, cebuli, liścia laurowego, gorczycy, cukru i soli. Następnie przecedzić i ostudzić, wlać oliwę i wymieszać. Rolmopsy zalać marynatą i pozostawić w chodnym miejscu co najmniej na 3 - 4 dni. Następnie wyjąć śledzie z marynaty, osączyć, ułożyć na półmisku, posypać ziarnami gorczycy oraz szczypiorkiem. Podawać jako zimną przekąskę lub z ziemniakami z wody, jako postne danie obiadowe. 