Dopiero w tym roku zasmakowaliśmy w faszerowanych pieczarkach. Są proste w przygotowaniu, ładnie się prezentują no i przede wszystkim bardzo dobrze smakują. Pierwszy raz jedliśmy faszerowane grzyby z grzankami i uważamy, że niezależnie od zastosowanego farszu jest to świetny dodatek do tego typu potrawy. Przepis pochodzi ze strony foodireland.com. SKŁADNIKI: 8 dużych pieczarek, 170 g startego sera Dubliner - dodaliśmy cheddara i trochę parmezanu, 2 duże pomidory obrane ze skórki, bez pestek i drobno posiekane, 28 g świeżych włoskich ziół, sól i świeżo zmielony czarny pieprz, 2 średnie jajka podzielone na żółtka i białka, 8 kromek białego chleba, 56 g rozpuszczonego masła Kerry. SPOSÓB WYKONANIA: Piekarnik rozgrzać do 200 stopni Celsjusza. W grzybach wyciąć nóżki, które drobno siekamy, Mieszamy posiekane nóżki z serem, pomidorami, ziołami, żółtkami i doprawiamy przyprawami. Białka ubijamy na sztywno i dodajemy do masy serowej. Mieszamy. Masą nadziewamy kapelusze grzybów i pieczemy ok. 25 minut. W międzyczasie z chleba wycinamy kółka o średnicy ok. 12 cm. i smarujemy z obu stron rozpuszczonym masłem. Kładziemy na kratce do pieczenia i pieczemy przez 10 minut. Upieczone pieczarki podajemy na upieczonych grzankach. 