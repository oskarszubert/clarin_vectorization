Tak wyglądał obiad słomianego wdowca;-) Frittata to zdecydowanie bardziej danie śniadaniowe, ale kto mnie zna ten dobrze wie, że jajka to ja mogę jeść o każdej porze dnia i nocy;-) Najpierw planowałem wersję ze szparagami i szynką, ale ostatecznie zdecydowałem się na młode ziemniaki, bo to w końcu jakby nie było również warzywo sezonowe. Frittatę robiłem z połowy składników, a przy okazji jest nasza druga i ostatnia propozycja w ramach zabawy "Szparagi w kuchni". Przepis pochodzi z serwisu allrecipes.com.    SKŁADNIKI: 1 łyżka oleju, 250 g młodych ziemniaków oskrobanych i pokrajanych na mniejsze kawałki, 450 g szparagów pokrojonych na mniejsze kawałki, 6 rozbitych dużych jajek, 1 łyżka świeżego posiekanego estragonu lub pół łyżeczki suszonego, 2 łyżki startego parmezanu, sól i świeżo zmielony pieprz.SPOSÓB WYKONANIA: Rozgrzać olej i smażyć na nim ziemniaki przez 7 - 8 minut. Następnie dodać szparagi, podlać 5 łyżkami wody i dusić do miękkości przez 10 - 12 minut. W między czasie wymieszać jajka z parmezanem, estragonem, jedną łyżką wody oraz pieprzem. Gdy szparagi i ziemniaki będą miękkie zalać masą jajeczną i smażyć aż spód się dobrze zetnie czyli przez 4 - 5 minut. Umieścić naczynie z frittatą w piekarniku i na opcji grill dopiekać do momentu aż góra się zetnie czyli przez ok. 2 minuty. Podawać na ciepło lub zimno. 