Bardzo się ucieszyliśmy, że po   rocznej przerwie koleżanka Pinos zorganizowała kolejną edycję zabawy "W kuchni pani Marple". Naszym zdaniem, jest to jedna z najlepszych kulinarnych akcji w sieci i choć sporo czasu zajmuje nam prowadzenie naszej własnej zabawy, to z ogromną przyjemnością bierzemy w niej udział już po raz drugi. Na początek wróciliśmy pamięcią do sałatki z dzikiego ryżu i orzechów nerkowca, którą przygotowaliśmy podczas pierwszej edycji zabawy, a zaraz potem przyszedł nam do głowy  pierwszy pomysł, którym było ugotowanie pulpecików w sosie pomidorowym według przepisu matki Martina Scorsese, które zobaczyć można w jego filmie "Chłopcy z ferajny". Tak się jednak złożyło, że od jakiegoś czasu jesteśmy w posiadaniu wszystkich odcinków serialu "Columbo", który sobie sukcesywnie oglądamy i który podsunął nam kolejny pomysł, a mianowicie chili, którym sympatyczny porucznik zajada się bardzo często i to zarówno w wersji z fasolką jak i bez.Już mieliśmy wpisać chili na listę przepisów do zrobienia, kiedy to obejrzeliśmy czterdziesty drugi odcinek serialu zatytułowany "Morderstwo pod szkłem (Murder Under Glass)", w którym to porucznik Columbo smaży eskalopki cielęce z borowikami z francuska zwane escalopes de veau aux cepes. Sytuacja ta ma miejsce w finale odcinka, a od porucznika dowiadujemy się, że to danie - które po prostu nazywa scaloppini - przygotowywał jego ojciec, gdy matka była w szpitalu.  Nam smakowały, a Was zachęcamy do oglądania serialu, no i oczywiście do przygotowania sobie kotlecików cielęcych z borowikami;-)  SKŁADNIKI: 4 eskalopki (kotleciki) cielęce, 4 posiekane szalotki, 2 garście suszonych borowików, pół szklanki białego wytrawnego wina, do smażenia: masło i olej, do posypania posiekana natka pietruszki.SPOSÓB WYKONANIA: Grzyby zalać gorącą wodą i odstawić pod przykryciem na ok. 30 min. Ugotować w wodzie w której się moczyły. Odcedzić i drobno posiekać. Wodę zachować. Na patelni rozgrzać oliwę i masło. Podsmażyć szalotki i grzyby. Włożyć eskalopki i smażyć z obu stron. Podlać winem, dolać pół szklanki wody, w której gotowały się grzyby. Dusić do zgęstnienia sosu. Podawać posypane natką pietruszki. 