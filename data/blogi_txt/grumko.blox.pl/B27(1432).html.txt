Kontynuując pikantny wątek proponujemy Wam dzisiaj peruwiańskie danie z kurczaka w sosie z ostrych papryczek. W pierwszej chwili ich ilość wydawała nam się ogromna, ale po zmiksowaniu z pozostałymi składnikami okazało się, że nie taki diabeł straszny jak go malują;-) Sos rzeczywiście jest ostry, ale wyczuwa się w nim i orzechy i mleczny posmak pieczywa. Dodatkowo fajnie pasuje do gotowanego kurczaka. Polecamy!! Przepis pochodzi z książki The Exotic Kitchens of Peru/Copeland Marks 1999.  Peru: Kurczak w sosie z ostrych papryczek SKŁADNIKI: 1,5 - 2 kg ćwiartek z kurczaka, ok. 3 szklanek bulionu z kurczaka, 1/4 szklanki oleju, 2 posiekane średnie cebule, 2 roztarte ząbki czosnku, 2 szklanki świeżych okruchów z chleba, 2 szklanki mleka, 8 ostrych papryczek, 2 średnie posiekane pomidory bez pestek, 10 dag mielonych orzechów włoskich, sól, pieprz, pół szklanki startego parmezanu. SPOSÓB WYKONANIA: Kurczaka zalać bulionem i gotować do miękkości. Ostudzić, obrać ze skóry i kości. Pokroić na mniejsze porcje. Bulion zachować. Na rozgrzanym oleju podsmażyć cebulę z czosnkiem. Okruchy chleba zalać mlekiem i zmiksować. Wymieszać z cebulą i czosnkiem. Dodać mielone orzechy. Zmiksować papryczki i pomidory. Dodać do masy chlebowej. Doprawić solą i pieprzem i gotować przez 5 minut. Do sosu dodać kurczaka, szklankę bulionu i ser. Podgrzać. Podawać z ziemniakami, jajkami na twardo i czarnymi oliwkami. 