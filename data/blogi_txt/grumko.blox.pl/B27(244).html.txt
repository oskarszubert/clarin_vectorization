Rzadko jadamy naleśniki, a szczególnie na słodko. Mam chyba uraz z dzieciństwa kiedy głównie podawano je z dżemem, a ja za dżemem nigdy nie przepadałem. Te naleśniki kiedyś jeszcze powtórzymy, bo są po prostu inne: fajnie wyczuwane są smaki i kawy i kakao, a dodatek bitej śmietany i mandarynek tylko lekko je dosłodził. Przepis pochodzi z miesięcznika Kuchnia - numer ze stycznia 1995r.   SKŁADNIKI: 25 dag mąki, 2 jajka, 2 szklanki mleka, 3 łyżeczki kawy rozpuszczalnej, 5 dag kakao rozpuszczalnego, 5 dag cukru pudru, szczypta soli, 1 łyżka oleju słonecznikowego lub arachidowego albo 3 dag stopionego masła, tłuszcz do smażenia. SPOSÓB WYKONANIA: Połączyć mąkę, kawę, kakao i sól. Zmiksować z jajkami, mlekiem i olejem. Smażyć naleśniki najlepiej na niedużej mocno rozgrzanej patelni. Podawać posypane cukrem pudrem lub z bitą śmietaną i drobnymi owocami. 