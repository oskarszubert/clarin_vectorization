Piąta nasza kreteńska wycieczka to wyprawa na wyspę Spinalonga. Zanim tam jednak dotarliśmy wczesnym rankiem spacerowaliśmy po miasteczku Agios Nikolaos, które jest stolicą regionu Lashition. Zaparkowaliśmy przy porcie jachtowym, a stamtąd przeszliśmy wzdłuż wybrzeża do plaży Kitroplatia. Następnie poszliśmy do portu z którego blisko jest do małego, ale głębokiego jeziorka, które pod koniec XIX połączono kanałem z morzem i od tego czasu nie ma już w nim słodkiej wody.   Z Agios Nikolaos pojechaliśmy na spacer do ładnej i całkiem klimatycznej wioski, która nazywa się Kritsa.   Z Kritsy wróciliśmy do Agios Nikolaos skąd skierowaliśmy się miasteczka Eloundha, z którego odpływają stateczki na wyspę Spinalonga. Po około 30 minutach rejsu dotarliśmy na wyspę.  Spinalonga, to wyspa którą pod koniec XVI wieku Wenecjanie zamienili w twierdzę. Znana jest ona min. z tego, że od początku do połowy XX wieku na Spinalondze usytuowana była kolonia trędowatych.   Po powrocie na ląd stały pojechaliśmy wzdłuż wybrzeża aż za wioskę Plaka skąd podziwialiśmy z górę wyspę oraz zatokę Mirambellou.   Wieczorami jedna z greckich stacji telewizyjnych nadawała program kulinarny pt. Chef on air. Szybko zyskał on naszą sympatię, bo bez zbędnych udziwnień, w prosty i czytelny sposób pokazywał jak przygotowywać łatwe i naszym zdaniem ciekawe dania. Każdy odcinek był poświęcony jednemu tematowi np. makaronom, a dania przygotowywał za każdym razem inny, zaproszony do programu szef kuchni.     W jednym z odcinków programu pokazany był przepis na coś nazwaliśmy potrawką z ziemniaków i kiełbasy. Ponieważ mieliśmy zakupioną do wypróbowania kiełbasę wołową, to postanowiliśmy ją użyć min. do przygotowania tego prostego i bardzo smacznego dania jednogarnkowego.    Potrawka z ziemniaków i kiełbasySKŁADNIKI: pół kilograma kiełbasy pokrojonej w plasterki, 75 dag pokrojonych w kostkę ziemniaków, 1 posiekana cebula, 1 pokrojona w kostkę zielona papryka, 3 pokrojone w kostkę pomidory, pół szklanki białego wytrawnego wina, oliwki, oregano, koperek, natka pietruszki, woda, oliwa, sól, pieprz.SPOSÓB WYKONANIA: Na oliwie podsmażyć cebulę i paprykę. Dodać kiełbaskę i chwilę razem przesmażyć. Dodać ziemniaki, pomidory. Podlać winem i wodą. Przykryć i dusić do miękkości. Dodać oregano, koperek, natkę. Doprawić solą i pieprzem. Dodać oliwki. Chwilę razem poddusić. Podawać. 