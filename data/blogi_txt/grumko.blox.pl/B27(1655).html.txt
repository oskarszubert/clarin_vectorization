Oprócz przepysznej zupy rybnej z kurkumą upiekliśmy wczoraj kulebiaka. Obawialiśmy się trochę drożdży, ale akurat one spisały się znakomicie. O ile ciasto ładnie nam wyrosło, to niestety było tak ciągnące, że aby doprowadzić je do stanu używalności musieliśmy podsypać je sporą ilością mąki. Zostawiliśmy je również na kolejną godzinę do wyrośnięcia. Potem było już łatwo i w efekcie otrzymaliśmy dwa ogromniaste kulebiaki. Jeden zjedliśmy wczoraj, a drugi z przyjemnością zjemy ze szklanką barszczu już po Świętach;-) Przepis na kulebiak znaleźliśmy na blogu Wedelki.  SKŁADNIKI: Ciasto: pół kg mąki, szklanka mleka, 3 dag drożdży, czubata łyżka masła lub margaryny, 2 łyżki oleju, 2 jajka i jedno żółtko, płaska łyżka cukru, łyżeczka soli. Farsz: pół kg kiszonej kapusty, 1/4 kg pieczarek, 100g suszonych grzybów, cebula, sól, pieprz, cukier.SPOSÓB WYKONANIA: Drożdże rozpuścić w ciepłym mleku. Mąkę wymieszać z pozostałymi składnikami, dodać mleko z drożdżami. Wyrobić ciasto i odstawić je na godzinę do wyrośnięcia. Farsz: Suszone grzyby namoczyć w ciepłej wodzie. Na drugi dzień odcisnąć je i drobno pokroić (wody z moczenia nie wylewać). Kapustę pokroić na mniejsze kawałki, odcisnąć, jeśli jest zbyt kwaśna. Umieścić ją w garnku, podlać wodą, w której moczyły się grzyby oraz ew. odrobiną zwykłej przegotowanej wody. Dorzucić pokrojone grzyby. Całość gotować około pół godziny, aż kapusta zmięknie. Jeśli ciągle jest zbyt kwaśna, dodać szczyptę cukru. Miękką kapustę z grzybami odcedzić, dobrze odcisnąć i podsmażyć. W międzyczasie na drugiej patelni podsmażyć posiekane cebule i pokrojone w kostkę pieczarki. Gdy odparuje z nich cały płyn, dodać do nich kapustę z grzybami, doprawić solą i pieprzem. Wystudzony farsz drobno posiekać lub zmiksować. Wyrośnięte ciasto podzielić na dwie części, rozwałkować. Posmarować je gotowym farszem i zwinąć wzdłuż długiego boku jak roladę/makowca. Gotowe kulebiaki umieścić w keksówce lub obok siebie na zwykłej blaszce, posmarować z wierzchu rozbełtanym żółtkiem. Piec około godziny w 150 stopniach. 