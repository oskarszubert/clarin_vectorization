Ten przepis nie był dla nas nowością i aż dziw bierze, że się do tej pory nie pojawił na blogu;-) Przygotowywaliśmy kurczaka w ten sposób już kilka razy i za każdym razem nam bardzo smakuje;-) Przepis na Ostropel pochodzi z książki Katarzyny Pośpieszyńskiej pt. "Przygoda kulinarna"    SKŁADNIKI: 1 duży kurczak, oliwa lub olej jadalny, 4 łyżki mąki, 10 roztartych ząbków czosnku, około 1 i pół szklanki wody, 3 łyżki octu 10%, 4 - 6 sparzonych pomidorów, obranych, posiekanych, sól, pieprz, 2 łyżki śmietany, 1 pęczek zielonego koperku. SPOSÓB WYKONANIA: Sprawionego kurczaka, wypłukać, osuszyć i pokroić na mniejsze kawałki. Na patelni rozgrzać kilka łyżek oliwy lub oleju, włożyć kurczaka i usmażyć na złoty kolor. Osączyć z oleju i trzymać w cieple. Nadmiar oleju odlać z patelni, zostawiając około 2 łyżek, wsypać mąkę i podgrzewać, mieszając przez półtorej minuty, włożyć czosnek, wymieszać, powoli wlewać wodę z octem, stale mieszając zagotować. Kawałki kurczaka włożyć do sosu, dodać pomidory, posolić, posypać pieprzem, dusić na małym ogniu przez ok. godzinę. Na kilka minut przed podaniem wlać śmietanę i wsypać posiekany koperek. Podawać z ryżem ugotowanym na sypko. 