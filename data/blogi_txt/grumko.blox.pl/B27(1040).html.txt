Część z Was już pewnie wie, że bardzo lubimy bób, ale pewnie i tak niektórych zdziwi fakt, że jadamy go nawet ze skórką;-) Szczerze mówiąc spodziewaliśmy się po tym przepisie czegoś więcej. Jeszcze na etapie podsmażania czosnku i rozmarynu wydawało nam się, że będzie to zachwycające danie, ale jak się na końcu okazało miłe smaki i aromaty gdzieś wyparowały i de facto otrzymaliśmy zwykły makaron z najzwyklejszym bobem. Przepis na "Linguine con le fave" pochodzi z książki "Kuchnia włoska" Wydawnictwa Bellona. Przy okazji polecamy wielokrotnie przez nas przygotowywany bób po katalońsku.     SKŁADNIKI: 1,5 kg bobu w strąkach - u nas 75 dag bez strąków, 2 ząbki czosnku, 3 gałązki świeżego rozmarynu, 4 łyżki stołowe masła, 4 łyżki stołowe oliwy, 1 drobno pokrojona duża cebula, 1 i 1/3 szklanki (350 ml) bulionu wołowego, sól i świeżo zmielony czarny pieprz, 500 g makaronu linguine - u nas spaghetti, 1/3 szklanki (45 g) świeżo startego parmezanu.  SPOSÓB WYKONANIA: Wyłuskaj bób ze strąków i odstaw na bok w misce zimnej wody. Przekrój czosnek na pół i wymieszaj na patelni z rozmarynem, połową ilości masła i oliwą. Podsmażaj na średnim ogniu aż czosnek zacznie zmieniać kolor. Wyjmij czosnek i rozmaryn, tak aby w sosie nie został ani jeden listek. Zmniejsz płomień, dodaj cebulę i podsmażaj aż się zeszkli. Odcedź bób i razem z bulionem włóż na patelnię. Dopraw do smaku solą i pieprzem. Duś na średnim ogniu ok. 20 minut, od czasu do czasu mieszając. Ugotuj makaron al. dente w dużym garnku wrzącej i osolonej wody. Odcedź i przełóż na duży ogrzany półmisek, zalej sosem, posyp parmezanem, dodaj resztę masła i kilka razy dobrze potrząśnij. Podawaj gorące. 