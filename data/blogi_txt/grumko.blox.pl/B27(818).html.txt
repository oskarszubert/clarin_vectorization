Zwykle omlety na słodko obchodziłem dużym łukiem. Tym razem tak bardzo zaintrygowała mnie nazwa - którą przetłumaczyć można jako omlet brata zakonnego - że postanowiłem dać szansę pieczonym jajkom z dodatkiem cukru. Nie bez znaczenia był również fakt, iż jednym ze składników dania były jabłka, które ostatnio bardzo zapadły nam w pamięci pod postacią fantastycznej duńskiej zupy. Okazało się, że miałem nosa i delikatnie mówiąc omlet nas po prostu zachwycił! Gorąco polecamy nie tylko na śniadanie, ale również np. jako podwieczorek. Przepis pochodzi ze strony Traditional Scottish Recipes.    SKŁADNIKI: 6 średnich jabłek, 125 g masła + trochę masła do wysmarowania formy do zapiekania, 50 g cukru, 25 g białego cukru do dekoracji, 2 roztrzepane jajka 125 bułki tartej, odrobina soku z cytryny.SPOSÓB WYKONANIA: Jabłka obrać ze skórki i wyciąć środki, pokroić na plasterki i ugotować w 150 ml wody. Zdjąć z ognia, dodać 125 ml masła, cukier, sok z cytryny i dokładnie wymieszać. Kiedy masa ostygnie dodać jajka. Żaroodporne naczynie wysmarować masłem i wysypać bułką tartą. Włożyć masę jabłkowo - jajeczną. Posypać resztą tartej bułki. Piec w temperaturze 180 stopni przez ok. pół godziny. Omlet przełożyć na talerz i ozdobić cukrem. My posypaliśmy go również cynamonem. 