Jedliśmy kiedyś podobnego kurczaka tyle, że świeżą kapustą i bardzo nam smakował. Tym razem spróbowaliśmy zjeść go z kapustą kiszoną według przepisu znalezionego w serwisie We Dwoje. Smakował nam bardziej: kapusta uzyskała taki fajny posmak, że właściwie można by zajadać ją samą i traktować kurczaka tylko jako mały drobny dodatek;-) SKŁADNIKI: 1 średni kurczak lub 4 duże udka, 2 cebule, 3 ząbki czosnku, 50 dag kiszonej kapusty, 1 szklanka śmietany, 2 łyżki margaryny, garść posiekanej natki pietruszki i szczypiorku, sok z pół cytryny, sól, pieprz, szczypta mielonego kminku.   SPOSÓB WYKONANIA: Czosnek posiekać, utrzeć z solą, pieprzem, kminkiem i sokiem z cytryny. Kurczaka umyć, podzielić na części i osuszyć. Następnie natrzeć czosnkiem wymieszanym z solą, pieprzem, kminkiem i sokiem z cytryny, zawinąć w folię spożywczą i włożyć do lodówki na dwie-trzy godziny. Kapustę drobno posiekać. Cebulę pokroić w kostkę i zeszklić na łyżce tłuszczu, dodać kapustę i dusić do miękkości, podlewając, jeśli trzeba, kilkoma łyżkami wody, doprawić do smaku. Kurczaka obsmażyć na złoty kolor na pozostałym tłuszczu, przełożyć do garnka z kapustą i dusić pod przykryciem na małym ogniu około 40 minut. Dodać śmietanę i dobrze wymieszać, doprawić. Przed podaniem obficie posypać posiekaną zieleniną. 