Naszą wakacyjną podróż z Widelcem rozpoczynamy od Francji, przez którą mieliśmy okazję przejeżdżać w drodze do i z Hiszpanii. Najbardziej w pamięci utkwiła nam wyprawa ze znajomymi, którą odbyliśmy we wrześniu 2001 roku. Ponieważ plan naszej podróży obejmował wtedy również nocleg w hotelu Formuła 1 to mieliśmy dzięki temu więcej czasu przeznaczonego na zatrzymanie się w kilku ciekawych miejscach. Jednym z nich był zbudowany w latach 26 p.n.e. - 16 p.n.e. przez Rzymian akwedukt Pont du Gard, który w 1985 r. został wpisany na listę światowego dziedzictwa UNESCO. Odcinek zwany Pont du Gard to trzypiętrowa arkada o wysokości 49,0 m i 27,0 m szerokości. Poszczególne arkady zbudowano z różnej ilości łuków: 6 w dolnej kondygnacji, 11 w środkowej, 35 w najwyższej. Dolna część pełniła rolę mostu przebiegającego nad rzeką Gard. Na górnej umieszczono kanał prowadzący wodę. Całkowita długość zachowanego odcinka akweduktu wynosi ok. 270,0 m. Spadek, typowy dla rzymskich konstrukcji, to 35 cm na 1,0 km. Akwedukt dostarczał wodę w ilości ok. 20 tysięcy m3 dziennie. Woda trafiała do zbiornika o średnicy 6,0 m, skąd rozprowadzana była do domów mieszkalnych, term i fontann.   Jak widzicie nasza pierwsza francuska propozycja zawiera w sobie Calvados czyli bardzo popularny we Francji trunek alkoholowy o smaku jabłkowym. O jego istnieniu dowiedzieliśmy dzięki lekturze świetnej książki Ericha Marii Remarque'a pt. "Łuk Triumfalny". Obiecaliśmy wtedy sobie, że przy najbliższej okazji napijemy się go we Francji, a że nam zasmakował to przywieźliśmy go również do domu w ramach pamiątki;-) Jeśli chodzi o dzisiejszą potrawę to bardzo nam smakowała, a szczególnie zachwycił nas sos, który z karmelizowanymi jabłkami jest po prostu niesamowity!! Przepis pochodzi z książki "Smaki Francji" Wydawnictwa Parragon. SKŁADNIKI: 2 jabłka obrane i pozbawione gniazd nasiennych podzielone na 8 części, 1 łyżka cukru, 1 łyżka oleju słonecznikowego, 4 kotlety schabowe pokrojone na plastry o grubości 2 cm. 2 posiekane szalotki, pół łyżki świeżych listków tymianku lub 1 łyżeczka suszonego, 6 łyżek calvadosu, 125 ml słodkiego lub wytrawnego cydru, 250 ml śmietanki 22%, 90 g masła, sól, pieprz. SPOSÓB WYKONANIA: Na średnim ogniu rozpuścić 30 g masła na patelni, na której zmieści się pojedyncza warstwa kotletów. Wrzucić kawałki jabłek, posypać cukrem i obracając kilkakrotnie podsmażać przez 5-6 minut aż się zrumienią. Przełożyć do naczynia żaroodpornego i wstawić do piekarnika na najniższą możliwą temperaturę do ustawienia. Patelnię wytrzeć do sucha. Na średnio wysokim ogniu roztopić na patelni kolejne 30 g masła z olejem. Posługując się szczypcami podsmażyć kotlety aż nabiorą złocistej barwy. Przełożyć wszystkie kotlety na patelnię i podsmażyć przez 5 minut. Obrócić i dalej smażyć jeszcze 5-6 minut, aż mięso będzie miękkie. Przenieść na talerz żaroodporny, przykryć folią aluminiową lśniącą stroną do dołu. Wstawić do ciepłego piekarnika. Zlać z patelni nadmiar tłuszczu i wytrzeć ją do sucha ręcznikiem papierowym. Na patelni roztopić pozostałe masło. Wrzucić szalotki i tymianek. Podsmażyć aż szalotki zmiękną ale się nie zrumienią. Wlać calvados i doprowadzić do wrzenia. Domieszać cydr i śmietankę. Mieszając ponownie zagotować. Robić to tak długo aż odparuje polowa sosu. Doprawić do smaku. Polać sosem kotlety i przybrać ósemkami jabłek. 