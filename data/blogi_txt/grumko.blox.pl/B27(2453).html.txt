Wietnam: Wieprzowina w karmelowym sosieŹRÓDŁO: Przepis ten poznaliśmy podczas lekcji gotowania w Old Hanoi Restaurant w listopadzie 2012r. Do wspólnego przygotowania wieprzowinki zaprosiliśmy Wiosenkę z Eksplozji Smaku oraz Malwinę z Filozofii Smaku. Dzięki dziewczyny!!;-) SKŁADNIKI: Na 1 porcję: 250 g wieprzowiny pokrojonej w 2,5 cm kostkę, 2 małe laski cynamonu, 2 posiekane szalotki, 2 łyżki oleju, 2 - 3 łyżki sosu rybnego, 1 łyżka cukru, 1 łyżka śmietanki kokosowej, 1 i pół szklanki wody, świeżo zmielony pieprz do smaku. Na sos karmelowy - proporcja: 1 łyżka cukru, 2 łyżki wrzącej wody. SPOSÓB WYKONANIA: Przygotować sos: W małej patelni o grubym dnie wymieszać cukier i wodę. Patelnię ustawić na średnim ogniu, podgrzewać mieszając, aż cukier się rozpuści i nabierze złotobrązowego koloru. Gdy karmel nabierze jasnobrązowego koloru natychmiast zdjąć patelnię z ognia i odstawić. Przygotować wieprzowinę: Patelnię o grubym dnie rozgrzać na średnim ogniu. Dodać olej i szalotki, smażyć mieszając, aż szalotki nabiorą jasnobrązowego koloru.. Dodać wieprzowinę i smażyć przez ok. 10 minut. Dodać sos rybny i łyżkę cukru. Powoli dodawać 3 łyżki karmelu lub więcej do smaku. Wymieszać i gotować wieprzowinę w karmelu przez 5 minut. Następnie dodać wodę i cynamon, zmniejszyć ogień, przykryć i gotować jeszcze godzinę do miękkości mięsa. Dodać śmietankę kokosową. Wymieszać. Podawać z ryżem lub makaronem ryżowym. 