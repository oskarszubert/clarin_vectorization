Przepis pochodzi z książki Katarzyny Pośpieczyńskiej "Przygoda kulinarna" SKŁADNIKI: 1 kg żeberek wieprzowych Marynata: 4 łyżki miodu, 2 łyżki octu 10%, 2 łyżki wody, 1 łyżka cukru, 4 łyżki sosu sojowego, 2 roztarte ząbki czosnku, 1/4 łyżeczki imbiru, 1/4 łyżeczki cynamonu, 1 goździk, 2 łyżki wytrawnego wina lub wódki.  SPOSÓB WYKONANIA: Dokładnie wymieszać składniki marynaty. Żeberka pokrajać na porcje, zalać marynatą i odstawić na noc w chłodne miejsce. Piec smarując marynatą w nagrzanym do 200 stopni piekarniku. Po upieczeniu żeberka powinny być zrumienione i chrupiące, a w środku soczyste. Podawać z ryżem ugotowanym na sypko lub z bułeczkami na parze MAN-TOU.  Bułeczki na parze MAN-TOU  SKŁADNIKI: 3 1/2 szklanki przesianej mąki, 1 1/2 łyżki drożdży, 1 - 1 1/2 szklanki ciepłej wody, 1 łyżka cukru, 1/2 łyżeczki soli.  SPOSÓB WYKONANIA: Drożdże rozetrzeć z cukrem, dodać kilka łyżek ciepłej wody, wymieszać, odstawić w ciepłe miejsce na 10 minut. Wlać rozczyn do 3 szklanek mąki wymieszanej z solą. Powoli wlewać wodę, mieszając aż powstanie ciasto jak na pierogi. Ciasto wyrabiać 7 - 8 minut dosypując resztę mąki. Pozostawić do wyrośnięcia - powinno zwiększyć objętość dwa razy. Ciasto wyłożyć na stolnicę posypaną mąką i rozwałkować na grubość dwóch palców. Wycinać szklanką krążki i odstawić aby ponownie trochę wyrosły. Garnek napełnić do połowy wodą, a z wierzchu umocować 2 -3 warstwy gazy, na której będzie się kładło bułeczki. Zagotować wodę. Kłaść po kilka bułeczek na gazę. Przykryć miską tak aby jak najmniej pary uchodziło. Gotować wodę na dużym ogniu ok. 25 minut. Podawać do chińskich potraw, które zawierają dużo sosu. 