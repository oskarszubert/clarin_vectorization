W czasie naszej wizyty z Widelcem w Chorwacji mieliśmy przyjemność przygotować bardzo smaczną pastę, która nazywa się "kajmak z suszonymi pomidorami" Wczoraj ponownie sięgnęliśmy po ten bałkański wynalazek i po raz kolejny przygotowaliśmy go w wersji domowej miksując ze sobą równe ilości serka kremowego z masłem. Tym razem kajmak posłużył nam jak bardzo fajny dodatek do ryby i zdradzę Wam już dziś w tajemnicy, że wykorzystamy go jeszcze w najbliższym czasie w... zupie;-) Przepis pochodzi ze strony balkan-cuisine.com.   SKŁADNIKI: pstrągi o łącznej wadze 1,5 kg, 1 cytryna, 200 g kajmaku, 50 g mąki, 1 ząbek czosnku, 100 ml octu winnego, sól. SPOSÓB WYKONANIA: Ryby pokroić na kawałki. Skropić sokiem z cytryny i posolić. Odstawić na 30 - 40 minut. Panierować w mące, wkładać na patelnię z rozpuszczonymi 150 g kajmaku. Smażyć na małym ogniu. W międzyczasie rozgnieść czosnek z solą i wymieszać z octem. Kiedy ryba się usmaży z obu stron zdjąć ją z patelni i przełożyć na ogrzany talerz. Całość polać sosem, a na wierzchu posmarować resztą kajmaku. 