Od kiedy pamiętam to moja mama uwielbia wszelkiego rodzaju zupy owocowe. Próbowała mnie nawet tą miłością do nich zarazić, ale jakoś jej się to specjalnie nie udało. Owszem, od czasu do czasu nawet chętnie zjem, ale jakbym miał się przez całe lato nimi raczyć to pewnie bym ześwirował;-) Wczorajsza bryja nawet mi smakowała, a Irena to już po prostu wpadła w zachwyt;-) Tym sposobem - o ironio losu! - znów mam blisko siebie miłośniczkę słodkich, owocowych zupek;-) Bryję podaje się z kluskami. My serwowaliśmy ją z buchtami. Przepis pochodzi z książki Wery Sztabowej "Krupnioki i moczka czyli gawędy o kuchni śląskiej". SKŁADNIKI: 1 kg owoców: jabłek, śliwek, gruszek, litr wody, pół litra słodkiej śmietany, łyżeczka mąki, cukier, odrobina soli, cynamon.   SPOSÓB WYKONANIA: Owoce oczyścić, rozdrobnić, zalać litrem wody, gotować na słabym ogniu. Jeśli robimy zupę z suszonych owoców, należy je poprzedniego dnia dokładnie wymyć, namoczyć i gotować następnego dnia w tej samej wodzie, w której się moczyły. Gotować na małym ogniu, żeby się nie przypaliły. Śmietanę rozmieszaną z łyżeczką mąki, wlać do owoców, zagotować. Doprawić do smaku cukrem, odrobiną soli i cynamonem. 