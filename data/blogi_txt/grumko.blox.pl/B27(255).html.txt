W tym roku na świątecznym stole zagościł u nas również grecki klimat pod postacią kleftiko. Przepis pochodzi z serwisu gazeta.pl, a można na nim przeczytać min.:"Historia tego dania sięga czasów panowania Imperium Otomańskiego w Grecji. Dumni górale, nie godząc się na turecką niewolę, tworzyli grupy partyzantów ukrywające się i walczące w górach Peloponezu. Nazwa dania pochodzi od słowa "kleftes" - rozbójnicy, którym określano wyjętych spod prawa wolnych Greków. Kiedy udało im się zdobyć do jedzenia jagnię albo cielaka, nie mogli upiec go na otwartym ogniu z obawy przed dymem, który wskazałby miejsce kryjówki. Rozpalali małe ognisko w wykopanym dole, w skórę zwierzęcia zawijali kawałki mięsa z dodatkiem dzikiego oregano i czosnku, przysypywali pakuneczek ziemią i zostawiali, aby upiekło się w żarze. Gotowe mięso było soczyste i pachnące, o skoncentrowanym, intensywnym smaku." Ser użyty przez nas to nie feta tylko Pilos i nie kruszyliśmy go tylko kładliśmy na wierzch potrawy w formie dużego plastra.    SKŁADNIKI: 800 g jagnięciny lub wieprzowiny bez kości (z udźca lub łopatki), 4 spore ziemniaki, 2 cebule, 3 marchewki, garść fasolki szparagowej (może być mrożona), spory pomidor, 4 plastry fety, 8 posiekanych ząbków czosnku, 50 ml białego wytrawnego wina, sok z 1/2 cytryny, 50 ml oliwy extra vergine, oregano, rozmaryn, pieprz, sól    SPOSÓB WYKONANIA: Mięso pokroić w grubą kostkę, wymieszać z przyprawami, winem, sokiem z cytryny, połową oliwy i czosnku. Odstawić. Ziemniaki, cebulę i marchew pokrojone w kostkę wymieszać z fasolką przyprawami, czosnkiem i oliwą. Pociąć pergamin na 8 kwadratów 35x35 cm i ułożyć po dwa na sobie, aby tworzyły gwiazdę. Rozdzielić mięso i warzywa po równo na pergaminach, na każdym ułożyć plaster pomidora i pokruszoną fetę. Związać sznurkiem każdą paczuszkę jak sakiewkę. Wstawić do piekarnika 180 st. C. Piec ok. godziny. 