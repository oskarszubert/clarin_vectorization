Galaretka z nóżek to popularna na Śląsku przekąska, którą dosyć często serwuje się pod wódeczkę. Bardzo smaczna, a że i trochę pracochłonna to przygotowaliśmy ją już wczoraj z myślą o dzisiejszym, szybkim śniadaniu.  Przepis pochodzi z książki Wery Sztabowej "Krupnioki i moczka czyli gawędy o kuchni śląskiej". SKŁADNIKI: 75 dag nóżek wieprzowych, 25 dag chudej wieprzowiny bez kości, porcja włoszczyzny: marchew, pietruszka, seler, przyrumieniona na blasze cebula, liść laurowy, parę ziaren ziela angielskiego, 1-2 ząbki czosnku roztarte z solą i pieprzem, SPOSÓB WYKONANIA: Nóżki przerąbać w kilku miejscach, dokładnie umyć, sparzyć i oskrobać. Chudą wieprzowiną opłukać. Nóżki zalać w garnku zimną wodą (ok. 1,5kg) i gotować powoli 4 godziny, aż mięso będzie odchodziło od kości. W połowie gotowania dodać kawałek wieprzowiny. Na godzinę przed zakończeniem gotowania dodać włoszczyznę oraz liść laurowy i kilka ziaren ziela angielskiego. Odcedzić wywar, przyprawić do smaku roztartym czosnkiem. Mięso obrać z kości, pokrajać w kostkę, podobnie zrobić z kawałkiem mięsa wieprzowego. Dno formy albo salaterki wyłożyć marchewką skrojoną karbowanym nożykiem, ułożyć mięso, zalać galaretą i ostudzić do zakrzepnięcia. Przed podaniem ułożyć galaretę na półmisku przybranym zieloną sałatą lub gałązkami zielonej pietruszki. Podawać z octem lub sokiem cytrynowym. 