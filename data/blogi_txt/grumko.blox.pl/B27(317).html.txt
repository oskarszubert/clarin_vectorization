No i po koncercie. Czas wracać do rzeczywistości, czyli zebrać się i jechać do pracy. Na dzisiejsze śniadanie Irena już wczoraj przygotowała tę pyszną pastę, której nazwa skojarzyła mi się oczywiście z koncertem: przed ostatnim bisem The Cure zagrali "Killing An Arab";-) Przepis pochodzi z książki Hanny Szymanderskiej pt. "Coś do chleba"    SKŁADNIKI: 25 dag gotowanego mięsa z kurczaka, po 5 dag drobno posiekanych migdałów i orzechów włoskich, 3-4 łyżki bułki tartej, pół szklanki śmietanki, sok z pół cytryny, łyżka oliwy, łyżka majonezu, sól, pieprz.    SPOSÓB WYKONANIA: Bułkę zalać śmietanką, zostawić na pół godziny, kurczaka drobno pokroić. Mięso, namoczoną bułkę, sól, pieprz, sok z cytryny i oliwę zmiksować, a następnie wymieszać z migdałami, orzechami i majonezem. Lekko schłodzić. 