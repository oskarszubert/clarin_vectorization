Blisko trzy miesiące temu za pośrednictwem serwisu    groupon.pl zakupiliśmy bilety wstępu do Parku Miniatur Sakralnych w Częstochowie.    Ostatni raz w Częstochowie   byliśmy we wrześniu 2010r. i udało nam się wtedy zwiedzić Muzeum Produkcji Zapałek oraz Muzeum Górnictwa Rud Żelaza. Odwiedziliśmy również Jasną Górę.     Tym razem oprócz zwiedzania Parku Miniatur Sakralnych mieliśmy zaplanowane spotkanie z Malwiną, autorką strony   Filozofia Smaku – która zaprosiła nas do siebie na pogaduchy i małe co nieco;-)     Do Parku dotarliśmy na kilka minut przed otwarciem. Pogoda tego sobotniego przedpołudnia nie była najlepsza, ale mieliśmy to szczęście, że akurat na czas naszego zwiedzania Parku przestał padać deszcz.     W skład Parku Miniatur wchodzi również Park Atrakcji z parkiem linowym, placem zabaw, trampolinami, karuzelami, kolejką, kinem 5D oraz labiryntem 3D. W bezpośrednim sąsiedztwie Parku znajduje się 12 domków campingowych z pełnym wyposażeniem, więc jakby ktoś chciał, to może zafundować sobie nocleg obok Parku.     Teren Parku jest dosyć spory, a zgromadzono na nim makiety takich budowli sakralnych jak: Katedra, Plac i Kolumnada w Rzymie, Katedra w Eczmiadzynie, Sanktuarium Maryjne Matki Bożej Królowej Bawarii w Altötting, Bazylika Naszej Pani z La Salette... ... Bazylika Świętego Domu w Loreto, Świątynia Grobu Pańskiego w Jerozolimie, Bazylika Narodzenia Pańskiego w Betlejem, Ostra Brama w Wilnie, Kościół Św. Jakuba Apostoła w Medjugorie... ... Bazylika Matki Bożej w Montserrat, Bazylika Narodzenia Najświętszej Marii Panny w Mariazell, Dom Marii Panny w Efezie, Bazylika Św.   Franciszka w Asyżu, Bazylika Matki Bożej Różańcowej w Fatimie...    ... Bazylika Niepokalanego Poczęcia w Lourdes, Katedra Św.   Jakuba Większego w Santiago De Compostella, Bazylika Św. Jana na Lateranie.    Na nas największe wrażenie zrobiła Katedra Św. Jakuba Większego w Santiago De Compostella oraz katakumby. Nie podobało nam się natomiast umieszczenie na terenie Parku makiety grobu Jana Pawła II.      Nigdy wcześniej nie byliśmy w tego typu parkach, więc nie mieliśmy żadnego porównania, ale generalnie spodziewaliśmy się, że prezentowane makiety wykonane są z dużo większą dbałością o szczegóły.    Najbardziej jednak zdziwił nas stan samych makiet, których chyba nikt od czasu otwarcia Parku nie konserwował i nie odmalowywał. Mimo, że teren Parku obsadzony jest kolorowymi rabatami kwiatowymi, to niestety całość sprawia wrażenie miejsca niespecjalnie zadbanego.     W kwietniu tego roku właściciele Parku doszli do wniosku, że postać Jana Pawła II zasługuje na najwyższe uznanie i postawili na terenie Parku 14 metrową figurę Papieża – Polaka.     Monument miał być w założeniu wyrazem uznania dla dokonań i pontyfikatu Jana Pawła II, jednak naszym zdaniem pomysł ociera się o groteskę i to nie tylko dlatego, że statuę umieszczono w bezpośrednim sąsiedztwie Parku Atrakcji z karuzelami i tego typu gadżetami.           Po wizycie w Parku pojechaliśmy na spotkanie z Malwiną i Wojtkiem. Dziękujemy za bardzo miło spędzone popołudnie i prezenty!!;-) Więcej o naszych wypadach, wakacjach itp. na stronie: Podróże Ireny i Andrzeja 