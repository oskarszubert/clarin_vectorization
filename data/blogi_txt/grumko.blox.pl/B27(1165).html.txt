Dzisiejszy wpis sponsoruje cyferka "2";-) Po pierwsze dokładnie dwa lata temu zamieszkaliśmy z naszą kuchnią pod adresem http://grumko.blox.pl, a po drugie właśnie dziś rozpoczynamy drugą edycję zabawy "Gotujemy po polsku!", której patronem podobnie jak w roku ubiegłym jest agregator blogów kulinarnych zPierwszegoTloczenia.pl. Ponieważ urodziliśmy się i mieszkamy na Śląsku, to rok temu w trakcie tejże zabawy przygotowywaliśmy głównie dania związane z kuchnią tego regionu. W tym roku chcemy odwiedzić Kaszuby skąd pochodzi moja mama, a gdzie ja - będąc nastolatkiem - miałem okazję kilka razy spędzić wakacje. Na dobry początek proponujemy Wam danie rybne o bardzo fajnej nazwie "Duszonka z dorsza". Jeszcze kilka lat temu połączenie ryby z mięsem wywoływało u nas niezłe zdziwienie i pamiętam jak z niedowierzaniem słuchaliśmy opowieści kolegi, o tym jak jego mama smaży śledzie na wędzonym boczku. Jakiś czas później przekonaliśmy się, że to nic strasznego, więc dlatego bez wahania zdecydowaliśmy się sięgnąć po ten właśnie przepis. Warto było, bo rybka przygotowana w ten sposób smakuje po prostu świetnie!! Gorąco polecamy! Przepis pochodzi ze strony Kuchnia Kaszubska.   SKŁADNIKI: kilka ładnych dorszy - użylismy filetów, ładny świeży kawałek słoniny, 3 cebule, 4 łyżki przecieru pomidorowego, pół szklanki oleju, listek laurowy, ziele angielskie, pieprz, sól SPOSÓB WYKONANIA: Rybę oczyścić z ości, na dnie brytfanki ułożyć pokrojoną w paski słoninkę, na niej warstwę oczyszczonej pokrojonej na porcje ryby, posypać wszystko przyprawami, pokropić olejem, posiekaną cebulą, układać tak na przemian aż do zużycia składników, wstawić do piekarnika, gdy potrawa nieco zmięknie zalać przecierem pomidorowym i dopiec do końca. Posypać zieleniną. Smaczne danie zarówno na zimno jak i na ciepło. 