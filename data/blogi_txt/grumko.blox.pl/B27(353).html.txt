Jak chyba  większość z Was bardzo lubimy jajka faszerowane i dlatego są one stałą pozycją naszego świątecznego menu, a co roku zmieniamy tylko składniki farszu. W tym roku wybór padł na nadzienie z pasztetem w roli głównej, które bardzo nam smakowało. Przepis pochodzi ze strony przepisy.org. SKŁADNIKI: 5 jajek ugotowanych na twardo, 1 puszka pasztetu z drobiu (10 dag), 1 łyżka startego sera morskiego, 2/3 łyżki margaryny, 1 cebula (3 dag), 1 łyżeczka natki pietruszki, szczypta gałki muszkatołowej, sól, pieprz. Do przybrania: gałązki natki pietruszki, 10 obranych migdałów    SPOSÓB WYKONANIA: Jajka obrać, opłukać zimną wodą i przekroić wzdłuż na pół. Wyjąć żółtka i rozetrzeć. Cebulę obrać, drobno posiekać i lekko zrumienić na margarynie. Następnie ostudzić, dodać do pasztetu, wymieszać z serem, żółtkami i natką pietruszki. Przyprawić gałką muszkatołową, solą oraz pieprzem. Masą napełnić połówki białek. Gałązki natki pietruszki opłukać i osuszyć. Jajka przybrać natką pietruszki oraz migdałami. 