Faszerowaliśmy już nie raz bakłażany, ale zwykle przekrawaliśmy je najpierw wzdłuż na pół, a nigdy nie drążyliśmy ich z boku. Nie jest to wcale trudne, choć trochę pracochłonne, ale warto się nieco "pomęczyć", bo przygotowane w ten sposób bakłażany nie tylko świetnie smakują, ale i bajerancko wyglądają. Gorąco polecamy!! Przepis pochodzi ze strony Persiancity.Com.  Iran: Bakłażany nadziewane mięsem, ryżem i ziołami / Dolmeh-yeh Baadenjaan SKŁADNIKI: 8 małych bakłażanów, 40 dag mielonej baraniny lub wołowiny, 10 dag ryżu długoziarnistego, 2 posiekane średnie cebule, olej, 2 - 3 łyżki pasty pomidorowej, 3 - 4 łyżeczki soku z limonki, 2 - 3 łyżeczki cukru, sól, pieprz, pół szklanki posiekanej natki pietruszki, 1/3 szklanki posiekanej mięty, pół szklanki posiekanej cebulki dymki, 1/3 szklanki posiekanego szczypioru czosnkowego - u nas szczypior z cebulki dymki, opcjonalnie 1/3 szklanki posiekanego estragonu - dodaliśmy pół łyżeczki suszonego. SPOSÓB WYKONANIA: Cebulę podsmażyć na złoto. Dodać mięso i smażyć do momentu aż zmieni kolor. Dodać pół szklanki wody, sól, pieprz i koncentrat. Dusić do momentu, aż woda wyparuje. Zioła wrzucić na olej i smażyć, aż zwiędną. Ryż ugotować w dwóch szklankach osolonej wody, odcedzić. Bakłażany obrać ze skórki. Naciąć jedną z końcówek i delikatnie wydrążyć miąższ. Posolić. Wymieszać mięso, ryż i zioła. Farszem nadziać bakłażany, zamknąć końcówki. Bakłażany smażyć przez 5 - 10 minut. Następnie podlać szklanką wody wymieszanej z łyżeczką puree z pomidorów, doprawionej solą, pieprzem, cukrem i sokiem z limonki. Gotować 5 - 10 minut, aż sos zostanie wchłonięty przez bakłażany. My nasze bakłażany włożyliśmy do blaszki i upiekliśmy, więc dzięki temu pozostało nam nieco sosu do podania. 