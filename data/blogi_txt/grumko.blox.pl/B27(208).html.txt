Taką wersję grochówki robimy już od lat i to właśnie o tej porze roku, kiedy za oknem szaro, buro, biało i ma się ochotę na coś gęstego i ciepłego. Świetne jest połączenie smaku grochu z pomidorami. Przepis pochodzi z książki Katarzyny Pośpieszyńskiej "Kuchnia Zdrowego Serca" SKŁADNIKI: 1 szkłanka łupanego zielonego lub żółtego grochu, 3/4 l wody, 1/4 szklanki posiekanej cebuli, 3/4 szklanki posiekanego selera, 1/2 szklanki marchwi pokrajanej w plasterki, 1/2 łyżeczki świeżo zmielonego białego pieprzu, 1/2 łyżeczki soli, 1 roztarty ząbek czosnku, 1 puszka (400 g) pomidorów w zalewie, 1 szklanka rosołu z kurczaka, 1 pomidor, posiekana natka pietruszki SPOSÓB WYKONANIA: Groch przebrać, wypłukać, zalać wodą, odstawić na noc. Odcedzić, osączyć. Osączony groch wsypać do głębokiego garnka, zalać 3/4 l wody, dodać cebulę, seler i marchew, doprowadzić do wrzenia, zmniejszyć płomień, częściowo przykryć i gotować na małym ogniu ok. 1 godz. lub do miękkości grochu. Podczas gotowania mieszać kilkakrotnie uważając, aby groch nie przypalił się . W razie potrzeby dolać wody. Grochówkę przyprawić solą i pieprzem, dodać czosnek i gotować na małym ogniu dalsze 15 min, mieszać często. Pomidor przepołowić, łyżeczką wybrać nasiona, pokrajać w drobną kostkę. Pomidory z puszki i rosół wlać do zupy, zamieszać. Po wystudzeniu zmiksować lub przetrzeć przez sito. Grochówkę przelać do wypłukanego rondla, mieszając mocno podgrzać na średnim ogniu. Zupę posypać kostkami pomidora i natką, podawać z gruboziarnistym pieczywem jako główne danie obiadowe. 