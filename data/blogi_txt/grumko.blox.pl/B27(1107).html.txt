Tokań to rodzaj węgierskiego ragout mięsnego. Mieliśmy do wyboru kilka jego wersji, a ostatecznie zdecydowaliśmy się na przepis z wykorzystaniem mięsa z ozorków, które po prostu uwielbiamy. Całe danie choć tłuste jest bardzo smaczne. Fajnym akcentem jest ogórek konserwowy, który świetnie łamie smak potrawy. Przepis pochodzi z książki "Kuchnie Świata: Kuchnia Węgierska". SKŁADNIKI: 80 dag ugotowanego ozora wołowego - w ten sposób można również przyrządzić ozór wieprzowy lub jagnięcy, 10 dag wędzonej słoniny, 15 dag ogórków konserwowych, 15 dag pieczarek, 2 cebule, 200 ml śmietany, 3 dag mąki, 50 ml białego wytrawnego wina, musztarda.SPOSÓB WYKONANIA: Ugotowany ozór pokroić na plasterki. Słoninę pokroić w cienkie paseczki, podsmażyć, aby była szklista i w tej słoninie podsmażyć na złoty kolor drobno pokrojoną cebulę. Dodać przygotowany ozorek, pokrojone w paseczki grzyby oraz ogórki. Wlać śmietanę wymieszaną z mąką, całość dokładnie wymieszać. Przyprawić do smaku, winem i musztardą. Podawać najlepiej z ryżem. 