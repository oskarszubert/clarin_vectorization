Ostatni raz w Hiszpanii byliśmy trzy lata temu. Ponieważ na stronie http://www.lloretdemar.yoyo.pl macie dosyć szczegółowo opisany nasz pobyt w Lloret de Mar, wycieczki do Barcelony, Blanes, Tossy De Mar oraz Marinelandu to w tym miejscu pozwolę sobie tylko na małą fotograficzną pamiątkę z Barcelony i przy okazji jeszcze raz gorąco zachęcam Was do odwiedzenia tego miasta!!    Kilka wpisów temu przy okazji przepisu na zupę z orzechów laskowych wspomniałem o hiszpańskiej zupie migdałowej. Dziś proponujemy Wam przepis, który pokazuje, że migdały mogą być nie tylko składnikiem dań przygotowywanych na słodko, ale również bardzo dobrze sprawdzają się jako dodatek do potraw typowo mięsnych. Przepis pochodzi z książki "Smaki Hiszpanii" Wydawnictwa Parragon. Przy okazji miłośnikom orzechów polecamy greckiego kurczaka w sosie orzechowym, pieczonego pstrąga w sosie orzechowym, pstrąga po wiedeńsku z migdałami oraz rybę z migdałami i przyprawą curry.SKŁADNIKI: 2 kromki czerstwego pieczywa pokruszone na kawałki, 3 łyżki wody, 500 g mielonej chudej wieprzowiny, 1 duża cebula, drobno pokrajana, 1 przeciśnięty przez praskę ząbek czosnku, 2 łyżki posiekanej natki pietruszki oraz dodatkowe trochę do przybrania, 1 roztrzepane jajko, świeżo utarta gałka muszkatołowa, sól i pieprz, mąka do obtoczenia, 2 łyżki oliwy, kilka kropel soku z cytryny. Sos migdałowy: 2 łyżki oliwy, 2/3 szklanki blanszowanych migdałów, 2 ząbki czosnku, drobno posiekane, 2/3 szklanki wytrawnego białego wina, sól, pieprz, 2 szklanki warzywnego bulionu.SPOSÓB WYKONANIA: Przygotować klopsiki: włożyć chleb do miski, zalać wodą i moczyć przez 5 minut. Następnie odcisnąć wodę i przełożyć chleb do suchej miski. Dodać mięso, cebulę, czosnek, pietruszkę, jajko. Przyprawić gałką muszkatołową oraz odrobiną soli i pieprzu. Dokładnie zagnieść do uzyskania gładkiej konsystencji. Talerz posypać mąką. Ręcznie uformować ok. 30 kulek mięsnych po czym obtaczać je w mące. Na dużej głębokiej patelni rozgrzać oliwę i smażyć klopsiki w kilku partiach przez 4-5 minut Az nabiorą brązowego koloru. Następnie klopsiki przenieść z patelni do innego naczynia. Przygotować sos migdałowy: rozgrzać oliwę na patelni, wrzucić chleb oraz migdały i smażyć na małym ogniu aż do złocistego koloru. Dodać czosnek i smażyć przez 30 sekund, potem wlać wino i gotować przez dalsze 1-2 minut. Przyprawić ostudzić. Przenieść do robota kuchennego i miksować do uzyskania gładkiej masy. Przełożyć z powrotem na patelnię. Kulki mięsne przenieść ostrożnie do sosu i trzymać na małym ogniu przez 25 minut aż klopsiki będą miękkie. Całość przenieść do naczynia stołowego, po czym danie skropić sokiem z cytryny i posypać natką. 