Wiem, że nie wszyscy lubią dania z dodatkiem piwa, ale my akurat zaliczamy się do miłośników lekkiej goryczki jaką pozostawia po obróbce cieplnej. Bardzo dobra jest biała kiełbasa w sosie piwnym, a i wołowa carbonada smakuje niczego sobie. Z tego przepisu również jesteśmy zadowoleni, bo i mięso rozpływa się w ustach, i sos ma bardzo ciekawy posmak. Przepis pochodzi z książki "Mięsa na święta i na co dzień" z serii Lubię gotować. SKŁADNIKI: 80 dag mięsa wołowego bez kości, 50 dag białych części porów, 2 szklanki jasnego piwa, 2 łyżki masła, 3 łyżki oliwy lub oleju, 1 łyżka bazylii, 2 łyżki soku z cytryny, sól, pieprz.    SPOSÓB WYKONANIA: Mięso umyć, osączyć, pokroić na małe kawałki, obsmażyć na oliwie i włożyć do rondla. Pory oczyścić, umyć, pokroić w pół plasterki, obsmażyć na tłuszczu od smażenia mięsa i włożyć do rondla. Wlać piwo i roztopione masło. Doprawić solą, pieprzem i bazylią. Dusić na małym ogniu, pod przykryciem 1 godz. - 1 godz. 30 min, aż mięso będzie miękkie i doprawić sokiem z cytryny. Podawać z ryżem ugotowanym na sypko lub białym pieczywem. Podczas duszenia można uzupełniać sos piwem lub ciepłą wodą. 