Moja ostatnia wizyta w sklepie mięsnym zakończyła się min. zakupem kaszanki. Tak strasznie przykuła moją uwagę, że nie miałem wyboru, że musiałem kupić. Pewnie to dlatego, że dawno jej nie jedliśmy, a bardzo lubimy. Zwykle przyrządzamy ją w prosty sposób: podsmażamy sporo cebuli pokrojonej w plasterki, a kiedy już się ładnie przyrumieni, dodajemy obraną pokrajaną w kawałki kaszankę, która podczas dalszego smażenia rozpada się i na końcu tworzy z cebulą bardzo smaczną papkę, którą lubimy zajadać z ziemniakami i kapustą kiszoną. Ponieważ ostatnio zjedliśmy spore ilości kapusty, to tym razem przygotowaliśmy ją piekąc w folii w piekarniku. Przepis pochodzi ze strony Smaczne Przepisy Kulinarne.    SKŁADNIKI: kaszanka (ilość zależy od liczby osób), duża cebula, kwaśne jabłko, przyprawa do potraw z grilla, 2 ząbki czosnku    SPOSÓB WYKONANIA: Cebulę i jabłko pokroić w drobną kostkę, posypać przyprawą i wyciśniętym czosnkiem. Odstawić do lodówki przynajmniej na kwadrans. W tym czasie na folii aluminiowej położyć oddzielnie każde pęto kaszanki, ostrym nożem naciąć skórkę z wierzchu. Następnie obsypać wymieszaną cebulką z jabłkiem, zawinąć folię i wrzucić na rozgrzany grill. Piec około 10 minut lub 20 minut w piekarniku. 