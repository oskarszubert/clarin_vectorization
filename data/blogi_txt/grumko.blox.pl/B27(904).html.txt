Wiem, że kilka osób wyczekiwało na ten torcik, no i się w końcu doczekało;-) Smakuje obłędnie czekoladowo i bardzo się cieszę, że będę mógł nim już niedługo poczęstować swoich urodzinowych gości! Jedyna drobna uwaga dotyczy marmolady. Nie wiemy czy to kwestia jej nadmiaru lub jakości, ale jak widzicie trochę nam wypływała podczas krojenia. Przy okazji jeszcze raz pięknie dziękuję za wszystkie Wasze życzenia urodzinowe! Przepis na tort pochodzi z bloga Doroty.   SKŁADNIKI: 200 g gorzkiej czekolady, 125 g masła, 8 żółtek, 10 białek, szczypta soli, 140 g cukru pudru, lekko aromatyzowanego wanilią, 125 g mąki, przesianej, 8 łyżek marmolady morelowej. Polewa czekoladowa (wg innego autora): 200 g gorzkiej czekolady, 160 g kremówkiSPOSÓB WYKONANIA: Gorzką czekoladę połamać na mniejsze kawałki, roztopić w kąpieli wodnej lub mikrofali. Masło roztopić. Żółtka utrzeć trzepaczką, dodać roztopione masło i czekoladę, wymieszać. Białka z solą ubić na sztywną pianę i, stopniowo wsypując cukier ubijać, aż piana będzie bardzo sztywna. Dodać 1/3 piany do masy czekoladowej i, stopniowo wsypując mąkę, mieszać delikatnie, aż składniki się połączą. Dodać pozostałą pianę i delikatnie wymieszać ciasto. Ciasto przełożyć do dwóch form o średnicy 24 cm, wyłożonych papierem do pieczenia. Piec w temperaturze 180oC przez około 45 minut, aż ciasta wyrosną i patyczek wetknięty w środek każdego z nich będzie czysty i suchy. Wystudzić całkowicie na kratce. Po ostygnięciu, pierwszą część ciasta ułożyć na paterze, posmarować marmoladą morelową, przykryć drugą częścią. Czekoladę połamać, razem z kremówką umieścić w małym garnuszku, delikatnie podgrzewając i mieszając czekać na rozpuszczenie się czekolady, następnie od razu zdjąć z palnika. Zbyt długie trzymanie na ciepłym lub zbyt gorącym palniku spowoduje, że całość może się zwarzyć. Jak polewa będzie gładka, wylać na tort, wyrównać. Podawać z kleksem bitej śmietany. 