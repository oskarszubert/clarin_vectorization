Przez najbliższe cztery tygodnie przygotowywać będziemy dania pochodzące z kuchni meksykańskiej. Zaczynamy ostrym akcentem, a to za sprawą pysznej zupy, której jednym z głównych składników jest ostra chili chipotle, marynowana w adobo. Dla tych, którzy podobnie jak my po raz pierwszy spotykają się z tą papryczką kilka słów informacji na jej temat.  Chili chipotle to wędzona papryczka chili Jalapeno. Jest ona jednak ostrzejsza od Jalapeno, gdyż poziom kapsaicyny wrasta wraz z dojrzewaniem papryki. Chipotle dzięki procesowi wędzenia uzyskuje silny aromat dymu z posmakiem tabaki i suszonych owoców. Chipotle Adobados to papryczki Chipotle zatopione w czerwonym sosie adobo, sporządzonym na bazie lekko doprawionego sosu pomidorowego. Gorąco zachęcamy Was do skosztowania tej zupy lub chociaż papryczki chili chipotle, która nadaje daniom niesamowitego posmaku!! My wykorzystamy ją jeszcze w kilku najbliższych przepisach. Przepis pochodzi z książki Marleny Spieler "What's Cooking: Mexican".   Meksyk: Rosół z papryczką chipotle i awokado SKŁADNIKI: półtora litra wywaru z kurczaka, 2 - 3 posiekane ząbki czosnku, 1 papryczka chili chipotle - najlepiej marynowana w adobo, 1 awokado, sok z limonki lub cytryny, 3 - 5 posiekanych cebulek dymek, ok. 400 g ugotowanej i pokrojonej w paski piersi kurczaka, 2 łyżki posiekanej kolendry. Do podania: 1 pokrojona na cząstki limonka, garść chipsów tortilla.SPOSÓB WYKONANIA: Do wywaru dodać czosnek i papryczkę chipotle. Awokado pokroić w kostkę i skropić sokiem z limonki. Ułożyć cebulki, kurczaka, awokado i świeżą kolendrę w czterech talerzach. Zalać bulionem. Podawać z kawałkami limonki i ewentualnie chipsami tortilla. 