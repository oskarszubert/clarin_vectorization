Korzystając z paru dni urlopu zorganizowaliśmy sobie w ubiegłym tygodniu kilka wycieczek po okolicy. Pierwsza z nich, to planowany przez nas już od jakiegoś czasu spacer po górskim szlaku w okolicach Bielska - Białej. Wycieczkę rozpoczęliśmy w centrum miasta, a konkretnie na dworcu autobusowym, który umiejscowiony jest nieopodal dworca PKP, więc obojętnie czy przyjedziecie pociągiem czy samochodem łatwo jest na niego trafić, no a przy okazji jest gdzie zaparkować. Z dworca autobusowego autobusem linii "8" pojechaliśmy do końca trasy, czyli pod wyciąg na Szyndzielnię.   Oczywiście na górę można dostać się idąc szlakiem, ale my skorzystaliśmy z atrakcji jaką jest niewątpliwie wjazd kolejką linową. Fajnie jest zobaczyć górskie krajobrazy z zupełnie innej perspektywy, a poza tym zachowuje się przy tym siły na dalszą część wycieczki;-)  Z górnej stacji kolejki poszliśmy zielonym szlakiem do schroniska PTTK na Szyndzielni.  Po kilkunastominutowym spacerze dotarliśmy do schroniska, a stamtąd czerwonym szlakiem udaliśmy się w kierunku schroniska na Klimczoku. Droga prowadzi szerokimi ścieżkami i nie jest specjalnie uciążliwa.    Po kilkudziesięciu minutach marszu na horyzoncie pojawiło się schronisko. My jednak nie wchodziliśmy do niego tylko skręciliśmy w prawo i niebieskim szlakiem przez Osiedle Podmagurskie skierowaliśmy się w dół, w stronę Szczyrku, podziwiając na trasie malownicze, górskie widoczki.   Po drodze odwiedziliśmy Sanktuarium na Górce czyli pochodzący z 1894r. Kościół Matki Boskiej Królowej Polski. Kościółek powstał w miejscu, gdzie dwunastoletniej pasterce ukazała się Matka Boska, a mieści się w pobliżu ścieżki wiodącej do leśnej kapliczki ze żródłem, które, jak głosi legenda, ma uzdrawiającą moc.   Po zejściu z góry skierowaliśmy się do centrum Szczyrku skąd PKS - em wróciliśmy do Bielska - Białej. I tym sposobem po zatoczeniu koła znów znaleźliśmy na dworcu autobusowym w Bielsku;-) Będąc w centrum warto przejść na drugą stronę ulicy gdzie zlokalizowany jest Dworzec PKP, który ze względu na swoje walory zabytkowe - budynek pochodzi z lat 1889-90 - wpisany został na listę obiektów Szlaku Zabytków Techniki. Dwa kolejne miejsca leżące na tym szlaku mieliśmy przyjemność odwiedzić dzień później, ale o tym już w przyszłym tygodniu;-) 