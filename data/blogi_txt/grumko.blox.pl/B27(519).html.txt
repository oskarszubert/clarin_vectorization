"Lucjan czerwony w liściach winorośli" - tak brzmi oryginalna nazwa tego przepisu pochodzącego z książki "Smaki Grecji" wydawnictwa Parragon. Szczerze mówiąc pierwszy raz słyszeliśmy o takiej rybie, a że mieliśmy jeszcze trochę liści winogron, to zastąpiliśmy ją po prostu pstrągiem. Danie wyszło całkiem smacznie, a  podawaliśmy je z ziemniakami pieczonymi z musztardą.   SKŁADNIKI: 8 małych świeżych liści winorośli lub 225g marynowanych w solance (1 opakowanie), 4 sprawione lucjany lub okonie, po 200g każdy, sól, pieprz, 1 cytryna pokrajana w cienkie plasterki, mały pęczek świeżego koperku, 2 łyżki oliwy z oliwek.    SPOSÓB WYKONANIA: Świeże liście winorośli ułożyć w pęczek, zawiązać łydyżki i blanszować we wrzącej osolonej wodzie przez 1 minutę. Opłukać pod bieżącą zimną wodą, osączyć. Łodyżki odciąć. Liście z solanki, jeśli ich używamy, włożyć do dużej miski, zalać wrzątkiem i odstawić na 20 minut. Osączyć i namoczyć w zimnej wodzie na kolejne 20 minut. Ponownie osączyć. Ryby przyprawić wewnątrz solą i pieprzem, włożyć do nich połowę plasterków cytryny i po 2-3 łodyżki świeżego koperku. Nasmarować ryby oliwą, oprószyć solą i pieprzem. Rozgrzać piekarnik. Każdą rybę ułożyć na 2 świeżych zachodzących na siebie liściach winorośli i zawinąć. Związać sznureczkiem. Jeśli używamy liście z solanki, do zawinięcia jednej ryby użyć 5-6 sztuk. Piec rybę ok 10 minut do miękkości. Podawać gorącą. 