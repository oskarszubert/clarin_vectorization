Somalia: Sabaayah - placki z kurczakiem ŹRÓDŁO: Celtnet.Org.Uk. UWAGI: Przepis jes również naszą propozycją w III Festiwalu Kuchni Arabskiej, który zorganizowała Panna Malwinna. SKŁADNIKI: 40 dag mąki, 20 dag ugotowanego kurczaka, porwanego na kawałki, pół małej cebuli, posiekanej, 1 łyżeczka soli, 1 łyżka rozgniecionego czosnku, 2 łyżki posiekanego szczypiorku, 300 ml wody, sól do smaku, 2 łyżki oleju, dodatkowo olej do smarowania SPOSÓB WYKONANIA: Do głębokiej miski przesiać mąkę z solą, następnie wmieszać kurczaka, cebulę, czosnek i szczypiorek. Dodać olej i dokładnie wymieszać do połączenia składników. Uformować kulę, zrobić w środku wgłębienie, wlać w nie wodę i wyrabiać ciasto przez 5 - 10 minut, aż będzie elastyczne. Posmarować ciasto olejem, przykryć i odstawić na pół godziny. Po tym czasie podzielić ciasto na 8 równych części, które następnie uformować w kulki. Ułożyć je na posypanym mąką blacie, po czym każdą kulkę rozwałkować w okrąg o średnicy 20 cm i posmarować olejem. Zagiąć 2 przeciwległe boki do środka, po czym zagiąć 2 pozostałe boki do środka, by powstał kwadrat. Odstawić. Po czym każdy kwadrat rozwałkować znów by utworzył okrąg. Patelnię posmarować olejem, rozgrzać i smażyć przygotowane kawałki ciasta na złotobrązowy kolor, dociskając łyżką do dna patelni. Przesmarować patelnię ponownie olejem i smażyć ciasto z drugiej strony na złotobrązowy kolor. Podawać na gorąco. Placki są dosyć suche, więc najlepiej podawać je z sosem np. pieczarkowym. 