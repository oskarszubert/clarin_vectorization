I tak niczym za dotknięciem czarodziejskiej różdżki przenieśliśmy się z Wysp Brytyjskich na kontynent;-) Zaczynamy od Holandii gdzie na dobry początek zaserwowaliśmy sobie schab ze szpinakowym pesto. Danie jest bardzo smaczne pod warunkiem, że zrezygnuje się z gruszki, która niczego ciekawego do tego dania nie wnosi, a powiem więcej: nam w ogóle nie smakowała. W zupełności wystarczy kotlet panierowany w chipsach z dodatkiem pesto, którego z podanych poniżej proporcji wychodzi znacznie więcej niż na załączonym obrazku. Poza tym przez dodatek sera i orzechów jest ono bardzo zbite. Generalnie już po zrobieniu zdjęcia pozbyliśmy się gruszek, a kotlety przykryliśmy grubą warstwą pesto. Całość wstawiliśmy na kilka minut do piekarnika z opcją grill i po wyjęciu smakowało nam to mięsko po prostu bajerancko;-) Przepis na Schnitzel met spinaziepesto pochodzi ze strony godutch.com.    SKŁADNIKI: 4 kotlety schabowe po 125 g każdy, 75 g mrożonego szpinaku, 75 g prażonych orzechów nerkowca, 2 ząbki czosnku, 75 gram parmezanu, 40 g świeżej bazylii, 75 g chipsów tortilla, 50 g masła, 1 gruszka, 50 ml oliwy.SPOSÓB WYKONANIA: Szpinak rozmrozić i dokładnie odcisnąć z płynu. Czosnek obrać ze skórki, ser pokroić w kostkę. Zmiksować w blenderze orzechy, czosnek, ser, szpinak, bazylię i oliwę na gładką masę. Chipsy pokruszyć i panierować w nich rozbite kotlety. Smażyć z obu stron do zezłocenia. Gruszkę obrać, usunąć gniazda nasienne i pokroić w plasterki. Podsmażyć przez minutę na tłuszczu ze smażenia kotletów. Kotlety wyłożyć na talerz, przykryć plasterkiem gruszki, a na wierzch wyłożyć szpinakowe pesto. Podawać z pieczonymi ziemniakami. 