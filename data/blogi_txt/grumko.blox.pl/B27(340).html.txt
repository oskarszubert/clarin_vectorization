Marynowanie ryb w sokach z owoców cytrusowych powoduje, że ścina się białko i ryba nie jest surowa. Znaliśmy ten sposób, bo korzystaliśmy z niego np. przy przygotowywaniu śledzi. Tym razem eksperymentowaliśmy z rybą morską i wyszło ok. Dodatkowym atutem tego dania jest to, że składa się ono nie tylko z ryby. Pozostałe składniki w postaci papryki i cebuli nabierają fajnego posmaku i ładnie komponują się z rybą. Nie wiem czy podane w przepisie 3 - 4 godziny marynowania w zupełności wystarczają, ponieważ ja całe danie przygotowywałem wieczorem z myślą o śniadaniu. Świeżą kolendrę zastąpiliśmy natką pietruszki. Przepis pochodzi ze strony videojug.com.    SKŁADNIKI: 340 g świeżej morskiej ryby, 60 ml świeżo wyciśniętego soku z limonki, 3 łyżki świeżo wyciśniętego soku z pomarańczy , pół łyżki posiekanej ostrej papryczki, 2 łyżki posiekanej żółtej papryki, 2 łyżki posiekanej czerwonej papryki, 1 i pół łyżki posiekanej czerwonej cebuli, 2 łyżki posiekanej świeżej kolendry, 1 łyżka oliwy, pół łyżeczki gruboziarnistej soli.    SPOSÓB WYKONANIA: Pokroić rybę na małe kawałki. Włożyć do szklanego naczynia. Dodać sok z limonki, sok z pomarańczy, papryki oraz cebulę. Dobrze wymieszać. Naczynie przykryć i wstawić do lodówki na 3 -4 godziny. Od czasu do czasu zamieszać. Po wyjęciu dodać kolendrę, oliwę i sól. Dokładnie wymieszać. Podawać. 