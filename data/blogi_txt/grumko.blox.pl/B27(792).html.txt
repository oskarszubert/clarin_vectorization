Dziś na śniadanie - wspominane przeze mnie przy okazji łososia pieczonego w cieście - pyszne pierożki według przepisu, który na swoim blogu podała Kuchareczka 58. Farsz robiliśmy z połowy ilości, a ciasto francuskie pochodziło z Lidla i ważyło 270 g. SKŁADNIKI: 400 g mrożonego ciasta francuskiego, 2 puszki tuńczyka w oleju, 4 jajka ugotowane na twardo, 2 surowe jaja, czerwona cebulka, 1 łyżka oliwy, 1 łyżka kaparów, 2 łyżki śmietany, pieprz, sól, natka pietruszki, 2 łyżki posiekanego szczypiorku    SPOSÓB WYKONANIA: Ciasto francuskie rozmrozić i osuszyć papierowym ręcznikiem. Jajka pokroić w drobną kostkę. Cebulę zeszklić na oliwie. Kapary odsączyć, drobno pokroić i wymieszać z odsączonym z zalewy tuńczykiem, ugotowanymi jajkami, surowym jajkiem oraz cebulką i szczypiorkiem. Dodać śmietanę, doprawić solą i pieprzem. Ciasto pokroić na 32 kwadraty i po nałożeniu nadzienia, poskładać je na pół, zlepić brzegi pierożków. Pierożki układać na blaszce wyścielonej dwiema warstwami pergaminu, posmarować rozmąconym jajkiem z dodatkiem odrobiny wody i piec 20-25 min. w piekarniku nagrzanym do 200 stopni C. 