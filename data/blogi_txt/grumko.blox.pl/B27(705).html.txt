Do grzybów suszonych podanych w taki właśnie sposób przymierzaliśmy się już kilka razy. Zwykle jednak w sklepach trafialiśmy na susz o bliżej nieokreślonych kształtach, który nie nadawał się do wypróbowania tego przepisu. W tym roku było jednak inaczej. Jakieś dwa tygodnie temu w czasie wizyty w jednym z marketów trafiłem na woreczek z dorodnymi kapeluszami prawdziwków, który nie zastanawiając się wrzuciłem pośpiesznie do koszyka. Wczoraj przed pójściem do pracy grzyby namoczyliśmy w mleku, a popołudniu zjedliśmy je na obiad. Są smaczne, chociaż mieliśmy na ich temat trochę odmienne zdania. Ja stwierdziłem, że spodziewałem się po nich czegoś więcej, natomiast Irena uważa, że grzyby w takiej postaci przerosły jej oczekiwania. Najlepiej wypróbować samemu i wyrobić sobie swój własny osąd;-) Przepis pochodzi z książeczki z serii "Lubię gotować: Potrawy wigilijne".    SKŁADNIKI: 16 kapeluszy suszonych prawdziwków średnicy 4-5 cm, 3 szklanki mleka, 6 łyżek oleju, sól. Do panierowania: 4 łyżki mąki pszennej, 2 jajka, pół szklanki bułki tartej, do przybrania kilka gałązek natki pietruszki.    SPOSÓB WYKONANIA: Grzyby dokładnie umyć, zalać posolonym mlekiem i moczyć 6-8 godzin. Następnie wyjąć z mleka, zalać lekko osolona wodą i gotować do miękkości. Odcedzić. Ułożyć na deseczce i przycisnąć drugą deseczką. Jajka roztrzepać z dwoma łyżkami wody i posolić. Grzyby obtaczać najpierw w mące, następnie w jajku i bułce. Smażyć na rozgrzanym oleju z obu stron na rumiano. Podawać gorące przybrane natką pietruszki. 