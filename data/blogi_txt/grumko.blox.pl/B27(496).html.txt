Dawno nie było nic z kuchni greckiej, więc przedstawimy w tym tygodniu kilka nowych przepisów. Na początek coś bardzo prostego czyli ryż z porami. W czasie naszego urlopu na Thasos kupiliśmy książkę "Greek Cockery: 300 Traditional Recipes" i ten przepis zwrócił moją uwagę już w czasie pierwszego jej przeglądania. Przygotowując się do Zielonego Tygodnia pomyślałem, że fajnie będzie pasował do tej zabawy pomimo tego, że por jest generalnie warzywem zielonym, a zwykle do potraw dodaje się tylko białą część. Jednak pory o tej porze roku są młode i nie zrogowaciałe, więc praktycznie dodaliśmy je w całości, odcinając tylko małe zeschnięte końcówki. Samo danie jest bardzo smaczne i może stanowić fajny dodatek do ryb czy też mięs. My akurat jedliśmy tę potrawę z kurczakiem z kozim serem i bazylią. SKŁADNIKI: 1 kg porów, pół szklanki ryżu, 1 łyżka pasty pomidorowej, 3/4 szklanki oliwy, posiekany koperek, sól i pieprz.   SPOSÓB WYKONANIA: Pory ponacinać wzdłuż i dokładnie wymyć w wodzie. Pokroić na kawałki. Rozgrzać oliwę i zbrązowić pory. Dodać pastę pomidorową wymieszaną w małej ilości wody, sól i pieprz. Zalać wodą aby przykrywała pory. Podgotować. Wlać szklankę gorącej wody i kiedy całość się zagotuje dodać ryż i koperek. Garnek przykryć i gotować 15 - 20 minut. 