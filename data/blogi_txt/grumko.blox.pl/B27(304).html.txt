Zdjęcia tej tarty, które znalazłem na Galerii Potraw - tutaj i tutaj -  pobudziły moje zmysły smakowe do tego stopnia, że choć nie mamy teraz sezonu na kalafior, postanowiłem ją przygotować. Zamiast kalafiora dodaliśmy brokuły, które już od jakiegoś czasu chodziły za Ireną. Całość bardzo smaczna: świetnie się sprawdziło połączenie mocnego w smaku boczku z delikatnym brokułem.    SKŁADNIKI: 1 ugotowany i podzielony na różyczki brokuł, 2 łyżki mąki, 2 łyżki masła, 1 szklanka mleka, sól, pieprz, gałka muszkatołowa, 2 jajka, 5 dag startego żółtego sera, 15 dag pokrojonego i podsmażonego boczku. Ciasto: 250 g mąki krupczatki, 125 g. masła, 1/3 szklanki wody, 1 łyżka oleju, szczypta soli.    SPOSÓB WYKONANIA: Przesianą mąkę siekamy ze schłodzonym masłem. Jeśli pozostały większe grudki rozcieramy je czubkami palców. Solimy, dodajemy wodę i olej. Szybko zagniatamy kruche ciasto. Schładzamy co najmniej 1/2 godz. w lodówce. Dużą formę smarujemy masłem, wyklejamy dość grubo ciastem nie zapominając o zrobieniu dosyć wysokiego kołnierza. Można je wywałkować i przełożyć do formy. Można posłużyć się metodą wylepiania plasterkami. Ciasto nakłuwamy widelcem w kilku miejscach i wkładamy na 20 min. do dobrze nagrzanego piekarnika. W trakcie pieczenia podniesie się do góry i pofaluje, ale nie należy tym się przejmować. Na upieczonym cieście układamy kalafior. Z mąki, masła, mleka i przypraw robimy sos beszamelowy. Jak trochę przestygnie wbijamy do niego 2 jajka, dodajemy żółty ser, boczek i wylewany na ciasto z kalafiorem. Zapiekamy ok. 30 minut. 