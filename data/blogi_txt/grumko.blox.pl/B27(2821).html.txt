KOUTSOUPIA I PALIOURIA Najbliższymi miejscowościami, do których można zrobić sobie długi spacer, biegnącą wzdłuż wybrzeża drogą są Koutsoupia (oddalona od Kokkino o 3km) i leżąca za nią Paliouria (oddalona od Kokkino o 5km). Leżą one na trasie prowadzącej do Veliki. Warto wybrać się w tym kierunku, by zobaczyć niesamowite kolory, jakie przybiera tam morze. Koutsoupia i Paliouria to typowo letniskowe miejscowości, jesienią, podczas naszego urlopu były już wyludnione. Plaża Koutsopii jest z drobniutkiego żwirku, kolorem przypominającego piasek. Plaży dodają uroku słomkowe parasolki. Na plaży jest też boisko do piłki siatkowej, choć pewnie niełatwo grać na żwirku. W Kousoupii oprócz niewysokich apartamentowców są też tawerny i market. Przy wybrzeżu zbudowano zamiast tradycyjnej promenady kamienny skwerek z ławeczkami. Nadbrzeżna droga prowadzi z Koutsoupii do Paliourii zakolami.       Raz po raz mijamy przydrożne kapliczki - charakterystyczny element greckiego krajobrazu. Przy jednym z zakrętów skręciliśmy na punkt widokowy, zaparkowała tam grecka rodzina, robiąc sobie przerwę w podróży. Wypoczywali, siedząc na kocyku, posilając się owocami i serem feta, powitali nas z uśmiechem, radosnym kalimera i zaprosili ruchem ręki by przyłączyć się do pikniku. Paliouria również leży wzdłuż wybrzeża, jej żwirowa plaża jest jednak dłuższa niż Koutsoupii. Tu też morze przybiera różne zachwycające odcienie.         Warto przejść Paliourię wzdłuż plaży, pójść nieco dalej, gdzie droga wznosi się w górę. Można tam odpocząć w cieniu: na drewnianych ławeczkach, przy stolikach pod zadaszeniem i podejść tą drogą w stronę Veliki jeszcze nieco w górę. Rozciąga się stamtąd widok na trzy zatoki, które mijaliśmy: przy Paliourii, Koutsoupii i w oddali Kokkino Nero. My mieliśmy tu szczęście trafić na typowo grecki widoczek: pasące się na wzgórzach spore stado kóz.    METEORY Na wycieczkę do Meteorów wybraliśmy się z biurem Filoktitis Travel. Ponieważ wycieczka miała trwać jakieś 12 godzin, liczyliśmy, że spędzimy sporo czasu w Meteorach, podziwiając klasztory, które były głównym celem naszej wyprawy do Grecji. Niestety pomyliliśmy się: nim dotarliśmy do Meteorów mieliśmy dwa godzinne postoje: śniadaniowy w zajeździe i drugi - w wytwórni ikon, a w drodze powrotnej kolejne dwa: obiadowy i drugi - poświęcony na zakupy w przydrożnym markecie. Tym sposobem straciliśmy na rzeczy dość przyziemne parę godzin, które można było spędzić w Meteorach, a na zwiedzanie klasztoru mieliśmy tylko dwie godziny. Ale po kolei: Autokar wyjechał z Kokkino Nero o siódmej rano, a ponieważ był koniec września - dopiero zaczynało świtać i po drodze obserwowaliśmy zachwycający wschód słońca, wyłaniającego się z morza. Wycieczkę pilotował Adonis - właściciel biura, który snuł ciekawe opowieści o życiu w Grecji, tamtejszych zwyczajach, trochę o historii miejsc, do których zmierzaliśmy. Pierwsze interesujące miejsce, jakie odwiedziliśmy tego dnia to Dolina Tempi, nad rzeką Pinios, malowniczo położona w masywie Olimpu. Most zawieszony wśród zieleni drzew doprowadził nas do wykutej w skale małej cerkwi pod wezwaniem św. Paraskewi - męczennicy, patronki niewidomych. W grocie obok wypływa źródełko, którego woda, jak głosi legenda leczy choroby oczu. Inne źródło w Dolinie Tempi jest poświęcone Afrodycie, jego wody wg legendy przywracają młodość. Zielony, cienisty zakątek u stóp wysokich skał masywu Olimpu pozostawia niezapomniane wrażenia. Zmierzając w stronę Meteorów mieliśmy okazję przyjrzeć się Grecji: krajobrazom (mijaliśmy uprawy winorośli, oliwek, bawełny, stada pasących się kóz i owiec) i architekturze (odbiegającej nieco od naszej, m.in. niską, ze względu na zagrożenie trzęsieniami ziemi, zabudową). Nim dotarliśmy do skalnych klasztorów czekała nas jeszcze wizyta w wytwórni ikon. Liczyliśmy, że zapoznamy się dokładnie z procesem powstawania ikon i zakupimy jakieś pamiątki, proporcje jednak były odwrotne: krótka informacja jak powstają ikony i dużo czasu wolnego w sklepie z pamiątkami. Z miejsca, gdzie znajduje się wytwórnia widać już pierwsze skały kompleksu Meteorów. Dalej autobus wspinał się w górę, a chwilami droga prowadziła pod wysokimi skałami, z drugiej strony rozpościerały się przepastne urwiska. Raz po raz pojawiały się wysokie skały, na szczytach których wzniesiono klasztory. Widoki robiły się coraz bardziej imponujące. Przy paru punktach widokowych autokar zatrzymał się, mogliśmy wyjść i podziwiać baśniowe krajobrazy. Niezapomniane wspomnienie pozostawia widok na ogromne, nagie skały, pomiędzy którymi gdzieś w dole majaczy małe miasteczko Kalambaka, położone u stóp Meteorów.         Podziwiając majestatyczne skały i wzniesione na nich budowle nie sposób uniknąć podziwu dla kunsztu i wytrwałości ich budowniczych. Z 24 klasztorów zbudowanych przed wiekami na skałach do dziś działa zaledwie sześć. Każdego dnia inny z nich udostępniony jest zwiedzającym. Nasza wycieczka przypadła w dniu, kiedy dla zwiedzających otworem stał największy z klasztorów: Wielki Meteor. Autokar dowiózł nas na parking niedaleko klasztoru, a by dostać się do środka musieliśmy wspiąć się wykutymi w skale schodkami. Przy wejściu zakupujemy bilet wstępu, turyści dostają długie spodnie, turystki długie spódnice i możemy zwiedzać. Klasztor Przemienienia Pańskiego, tzw. Wielki Meteor - imponujący kompleks budynków stoi przed nami otworem. Nad drzwiami powiewają dwie flagi, wskazujące nam, że jesteśmy w Grecji i że w budynku są zakonnicy. Pierwsze pomieszczenie, jakie zwróciło naszą uwagę robiło niesamowite wrażenie: na półkach ułożone równo czaszki zmarłych zakonników. Wejście do tego pomieszczenia rzecz jasna było zamknięte, spoglądaliśmy na tę dziwną kolekcję zza krat. Kaplica z mrocznymi malowidłami i sale przekształcone w muzealne, z historycznymi eksponatami w gablotach są pilnie strzeżone są przed fotografowaniem, chciało by się tu spędzić jak najwięcej czasu, zapamiętać jak najwięcej szczegółów. Są też miejsca, które udało nam się sfotografować, pomieszczenia, które uczą nas jak żyli tu mnisi przed wiekami: stara kuchnia z wielkim paleniskiem i kotłami, jadalnia z długim stołem, wyglądająca tak, jakby za chwilę mieli zejść na posiłek mnisi, winnica z beczkami wina i sprzętem do jego produkcji. W obiekcie znalazło się też miejsce na sklep z pamiątkami i ikonami. Po zwiedzeniu pomieszczeń można wyjść na świeże powietrze, z tarasu roztaczają się widoki na sąsiednie klasztory na skałach. Chciało by się posiedzieć tu dłużej, chłonąć niepowtarzalną atmosferę tego miejsca, niestety zbliżała się czternasta i dobiegły końca dwie godziny przeznaczone na zwiedzanie. Skończyło się coś dla ducha, reszta wycieczki to coś dla ciała: godzinna przerwa w podróży na ciepły posiłek, druga na zakupy w markecie. Wracaliśmy do Kokkino z dużym uczuciem niedosytu, bo liczyliśmy, że spędzimy więcej czasu w Meteorach i że będzie go więcej na zwiedzanie klasztoru.    WYSPA SKIATHOS Wycieczkę na wyspę Skiathos zorganizowało biuro Filoktitis Travel. Autokarem z Kokkino Nero wyjechaliśmy o szóstej rano, ponieważ był koniec września - było jeszcze ciemno. Minęły dwie i pół godziny, nim dotarliśmy do portu Amaliapoli, gdzie wsiedliśmy na statek Samos Sky, należący do floty statków wycieczkowych Elisabeth Cruises. Poczekaliśmy na pozostałych uczestników rejsu i o dziewiątej wyruszyliśmy z portu Amaliapoli, płynęliśmy przez zatokę Pagasitikos w stronę archipelagu Sporad Północnych. Rejs trwa około trzech godzin, trakcie których czas organizuje turystom kapitan i załoga statku, ucząc tańczyć zorbę i częstując w nagrodę metaksą. Miło mija też czas, gdy spędza się go na otwartym pokładzie, podziwiając zmieniającą się wciąż malowniczą linię brzegową, wysepki zielone i skaliste, falujące morze i mijające nas inne statki. Na wyspie odwiedziliśmy dwa miejsca: stolicę - Skiathos i piaszczystą plażę Koukounaries. Wizytę na wyspie rozpoczęliśmy od zwiedzania portowego miasta Skiathos, położonego malowniczo na dwóch wzgórzach z kościółkami. Przeszliśmy wąziutkimi uliczkami z portu do pierwszego kościółka, potem podziwiając zachwycające niebiesko- białe domki znów do portu i nadmorskiej promenady. Przeszliśmy główną ulicą, pełną sklepów i tawern. Wreszcie wspięliśmy się na kolejne wzgórze do drugiego kościółka z wieżą zegarową. Tu z tarasu widokowego roztacza się malowniczy widok z góry na miasto i czerwone dachy domów.         W Skiathos znaleźliśmy Grecję, jaką zapamiętaliśmy z naszych poprzednich podróży: wąskie uliczki i malownicze domki. Szkoda, że zostawiono nam tu tylko dwie godziny czasu wolnego, bo w tym uroczym miasteczku chciało by się zostać znacznie dłużej, przejść je wszerz i wzdłuż, nasycić oczy malowniczymi widokami. Z miasta Skiathos stateczkiem podpłynęliśmy do plaży Koukounaries, najpiękniejszej plaży na wyspie. Nazwa Koukounaries pochodzi od szyszek drzew piniowych, porastających wyspę. Koukounaries zwana jest też "złotą plażą": duża zawartość kwarcu w piasku powoduje że piasek połyskuje na słońcu. Plaża nie jest szeroka, ale dość długa, na końcu zamknięta wysoką skałą. Spragnieni plaży, słońca i wody wycieczkowicze z naszego stateczku z radością wykorzystali z możliwość plażowania. Można tu skorzystać z leżaków czy posilić się w barze. My, by trochę zwiedzić okolicę, minęliśmy plażę i weszliśmy w położony dalej śliczny piniowy las. Za lasem znajduje się zalew, w którego wodach odbijają się sylwetki zbudowanych na drugim jego brzegu apartamentów. Idąc dalej lasem doszliśmy do przystanku autobusowego, nad którym wznosiło się wzgórze. Wspięliśmy się tam, a wzgórze okazało się półwyspem, z którego roztaczał się malowniczy widok nie tylko na plażę Koukounaries, ale na plaże po przeciwnej stronie półwyspu. Wyspę Skiathos opuszczaliśmy o 17-stej, wyruszaliśmy w rejs powrotny, pełni wrażeń. Mimo, że dotarcie do portu Amaliapoli, potem do Kokkino Nero zajmuje jeszcze kilka ładnych godzin warto wybrać się na tę wycieczkę, by na wyspie Skiathos posmakować nieco prawdziwie greckich klimatów.    Najlepsza naszym zdaniem polska strona o Kokkino Nero: http://www.kokkino-nero.czaniec.pl/ 