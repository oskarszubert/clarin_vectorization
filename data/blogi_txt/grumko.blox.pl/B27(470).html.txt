Może niektórzy z Was zauważyli, że miewam ostatnio smaki na dosyć kwaśne dania. Nie wiem skąd to się wzięło, a że póki co Irenie to nie przeszkadza więc przygotowaliśmy sobie kurczaka w winnym occie. Wyszedł fantastycznie! Mięso bardzo miękkie, a sos tak smaczny, że ciężko było się oderwać od garnka, żeby co chwilę go nie podjadać. Przepis pochodzi ze strony ugotuj.to. SKŁADNIKI: 1 duży kurczak (ok. 1.2 kg), 4 ząbki czosnku, 3 pomidory, 1 szklanka białego octu winnego (może być z tymiankiem), 1 pęczek natki, 2 szklanka bulionu z kury, 1 łyżka oleju, ewentualnie 1 łyżka śmietany, 1/3 kostki masła    SPOSÓB WYKONANIA: Sparzone pomidory obieramy ze skórki, jeden kroimy w małą kostkę, a pozostałe rozgniatamy widelcem. Natkę drobno siekamy. W garnku o grubym dnie podgrzewamy łyżkę masła, wkładamy podzielonego na porcje posolonego i popieprzonego kurczaka i obsmażamy na dużym ogniu przez kilka minut, obracając tak, by złociło go sprawiedliwie z każdej strony. Dodajemy nie obrane ząbki czosnku, rozgniecione pomidory i ocet. Na małym ogniu - uwaga, bez przykrycia! - dusimy kurczaka 30 minut. Uduszonego kurczaka przekładamy na półmisek i przykrywamy, by nie wystygł. Do garnka dodajemy bulion i na dużym ogniu odparowujemy połowę płynu. Sos przelewamy przez gęste sito do mniejszego rondelka. Na bardzo małym ogniu ubijamy sos trzepaczką i po kawałeczku dodajemy resztę masła. Możemy też dodać łyżkę śmietany. Sosem polewamy kurczaka. Posypujemy pietruszką i kosteczkami pomidora. Podajemy z ryżem. 