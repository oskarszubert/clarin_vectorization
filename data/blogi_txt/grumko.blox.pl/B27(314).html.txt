Dziś urodziny Ireny i z tej okazji upiekłem dla niej ten sernik. Robi się go łatwo i ekspresowo. Przedobrzyłem jednak z marmurkowaniem i ostatecznie wyszło mi coś takiego jak na załączonym obrazku. Najważniejsze, że nie stracił swoich walorów smakowych i oboje stwierdziliśmy, że jest przepyszny!!! Przepis znalazłem na blogu My Cuisine.    SKŁADNIKI: 175 g herbatników typu Petit Beurre, 100 g rozpuszczonego masła, 150 g gorzkiej czekolady, pokrojonej w kostkę, 700 g sera śmietankowego o zawartości 30 % tłuszczu, pokojowej temperatury, 1 szklanka cukru, 1/8 łyżeczki soli, 3 jajka, 1 szklanka ( 250 ml) gęstej śmietany, 1 łyżka esencji waniliowej    SPOSÓB WYKONANIA: Herbatniki zemleć, dodać masło, wymieszać; uzyskaną masą wyłożyć dno tortownicy o średnicy 24 cm, uprzednio posmarowanej masłem. Wstawić tortownicę do lodówki. Piekarnik rozgrzać do 150 stopni C. Czekoladę rozpuścić w kąpieli wodnej, ostudzić. Wymieszać ser do uzyskania jednolitej konsystencji, dodać cukier, sól, ubić na gładką masę, a następnie dodać po jednym jajku, ubić na małych obrotach miksera. Dodać śmietanę i esencję waniliową. Wymieszać na gładką masę. Około półtorej szklanki masy odłożyć do drugiej miski. Dodawać porcjami rozpuszczoną czekoladę, dokładnie wymieszać. Wyjąć formę z lodówki, wlać białą masę serową. Łyżką nakładać masę czekoladową. Trzonkiem łyżki utworzyć "marmurek". Piec 1 godzinę i 15 minut. Ciasto jest gotowe, gdy w środkowej części nie jest całkowicie zestalone i lekko drży przy poruszaniu tortownicą. Wyłączyć piekarnik, zostawić do ostudzenia przy lekko uchylonych drzwiczkach. Po całkowitym wystygnięciu przykryć folią i włożyć na noc do lodówki. 