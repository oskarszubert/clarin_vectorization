Sezon truskawkowy 2009 czyli kulinarna zabawa zorganizowana przez Olgę ma się ku końcowi więc najwyższa już pora abyśmy zaczęli prezentować nasze truskawkowe propozycje. Na początek coś słodkiego i łatwego w przygotowaniu. Niby nic wielkiego, ale jest to bardzo smaczny i wciągający deser, który zjedliśmy od razu na tzw. jedno posiedzenie;-) Przepis pochodzi z książki Katarzyny Pośpieszyńskiej pt. "Kuchnia zdrowego serca". SKŁADNIKI: Nadzienie: 25 dag chudego twarogu,4 łyżki cukru, skórka starta i sok z 1 cytryny, 3 szklanki przepołowionych i oczyszczonych truskawek. Kruche ciasto: 2/3 szklanki mąki tortowej, szczypta soli, 2 łyżki margaryny, 5 łyżeczek wody SPOSÓB WYKONANIA: Mąkę i sól wymieszać w misce, margarynę wetrzeć palcami, pokropić wodą, mieszać podrzucając, uformować ciasto w kulę (w razie potrzeby dodać łyżeczkę wody), zawinąć w przezroczystą folię i wstawić do lodówki na 2 godz. lub na noc. Ciasto wyjąć i pozostawić w temperaturze pokojowej 1 godz. Piekarnik nagrzać do temp. 190C. Ciasto cienko rozwałkować, wyciąć krążki o średnicy 20cm, położyć na dnie tortownicy o tej samej średnicy. Pozostałym ciastem wylepić boki formy do wysokości 4-5 cm, przylepić do ciasta na dnie. Folię aluminiową wyłożyć na ciasto, wsypać 1 1/2 szklanki fasoli lub grochu i piec 15 min, wyjąć z piekarnika, usunąć folię i fasolę lub groch, ciasto piec jeszcze 10-12 min. Ciasto wystudzić w tortownicy. Twaróg przetrzeć przez sito i ubić z cukrem, skórką i sokiem z cytryny na jednolitą masę lub zmiksować w malakserze lub w blenderze. Masę serową rozprowadzić na upieczonym, zimnym cieście, na wierzch położyć połówki truskawek. Podawać natychmiast lub wstawić do lodówki na 1-8 godz. 