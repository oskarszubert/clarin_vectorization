Mało jest przepisów z botwinką w roli głównej, więc kiedy trafiłem na ten przepis - pochodzący z bloga Food Wishes - dodałem go od razu do zakładki "Ulubione". Nie sposób było go nie wypróbować również z powodu tego, że botwinka stanowi składnik frittaty, którą - jak niektórzy z Was wiedzą - bardzo lubimy piec sobie na weekendowe śniadania. Całość oczywiście bardzo nam smakowała, a połączenie wędzonego boczku i botwinki okazało się strzałem w dziesiątkę. SKŁADNIKI: 8 jajek, 6 plastrów boczku pokrojonych w małe słupki, 1 ząbek czosnku pokrojony w piórka , 1 ziemniak pokrojony w cienkie półplasterki, 1 pęczek botwinki - same liście porwane na mniejsze kawałki, 1/3 szklanki startego parmezanu, 1/2 pół łyżeczki czerwonej papryki, sól i pieprz do smaku.    SPOSÓB WYKONANIA: Podsmażyć boczek, a nadmiar tłuszczu usunąć ręcznikiem papierowym. Dodać ziemniaka i czosnek.  Doprawić solą, pieprzem i czerwoną papryką. Podlać małą ilością wody i dusić do momentu aż ziemniaki będą miękkie - ok. 10 minut.. Dodać liście botwinki i dusić ok. 3 - 5 minut - do momentu, aż liście stracą jędrność. Wylać rozbełtane jajka. Zdjąć z ognia i dokładnie wymieszać. Posypać parmezanem. wstawić do nagrzanego piekarnika i zapiekać do momentu kiedy jajka się zetną, a wierzch się zarumieni. 