Po ten przepis sięgnęliśmy po raz pierwszy i jesteśmy z niego bardzo zadowoleni. Śledzie są bardzo miękkie, kwaskowate i bardzo sprawdza się sos z nieco ostrą w  smaku rzodkiewką. Polecamy!! Przepis pochodzi z książki z serii "Lubię Gotować: Ze śledziami".   SKŁADNIKI:  1 kg śledzi solonych bez głów, 3 ogórki kiszone (30 dag), 3 cebule (30 dag), 3 łyżki ostrej musztardy. Marynata: 1 szklanka octu 6%, 2 liście laurowe, po 5 ziaren pieprzu i ziela angielskiego, po 1 łyżeczce cukru i soli. Sos: pół szklanki oliwy, sok z 1 cytryny, 1 łyżka sosu sojowego, 5 rzodkiewek, cukier, sól, pieprz. Do przybrania: gałązki natki pietruszki lub szczypiorku. SPOSÓB WYKONANIA: Śledzie opłukać, naciąć wzdłuż brzucha i oczyścić. Tuszki opłukać pod bieżącą wodą i wraz z ikrą albo mleczem moczyć 12 godzin w mleku lub gazowanej wodzie mineralnej. Następnie śledzie osączyć i wyjąc z nich kręgosłup (nie przecinając skóry na grzbiecie). Ogórki obrać i pokroić w słupki (2 łyżki ogórków pokroić w drobną kostkę, odłożyć do sosu). Cebulę obrać i pokroić w drobną kostkę (2 łyżki cebuli odłożyć) Każdy płat śledziowy posmarować musztardą, nałożyć trochę ogórków i cebuli, płat zwinąć w rulon i spiąć wykałaczką. Rolmopsy ułożyć w słoju. Przygotować marynatę: ocet, 1 szklankę wody, przyprawy, sól i cukier zagotować i lekko przestudzić. Śledzie zalać marynatą i odstawić co najmniej na 24 godziny. Przygotować sos: oliwę wraz z sokiem z cytryny i sosem sojowym ubić trzepaczką, aż sos nieco zgęstnieje. Dodać roztarte mlecze. Rzodkiewki umyć i pokroić w drobna kostkę. Sos doprawić cukrem, solą i pieprzem. Dodać odłożoną cebulę, ogórki oraz rzodkiewki i wymieszać. Śledzie wyjąć z marynaty, usunąć wykałaczki, każdy rolmops przewiązać szczypiorkiem lub natką pietruszki i lekko polać sosem. Pozostały sos podać w sosjerce. 