Patrząc na składniki można powiedzieć, że to ciasto to taka mieszanka piernika z keksem. Pierwszy raz jedliśmy tego typu wypiek, no i nam smakował. Nie mieliśmy foremki w kształcie serca, więc piekliśmy ciasto w prostokątnej blaszce o rozmiarach 30 x 15 cm. Mieliśmy też trochę problemu z glazurą. Jedna łyżeczka płynu na 100 g cukru była niewystarczająca, więc dodaliśmy trochę więcej wody i dopiero wtedy powstał fajny lukier. Przepis na Utrechts lieverdje pochodzi ze strony godutch.com.   SKŁADNIKI: 500 g mąki, 1 łyżeczka proszku do pieczenia, 400 g brązowego cukru, 1 łyżeczka mielonych goździków, 1 łyżeczka kardamonu lub gałki muszkatołowej, pół łyżeczki mielonego imbiru, 1 łyżeczka kakao, 1 łyżeczka soli, 2 łyżeczki cynamonu, 500 ml mleka, 120 g kandyzowanych skórek z owoców, 30 g kandyzowanych wiśni, 50 g rodzynek, 100 g pudru cukru, 1 łyżeczka kirszu lub wody. SPOSÓB WYKONANIA: Wymieszać mąkę z proszkiem do pieczenia. Dodać sól, brązowy cukier, mleko, goździki, kardamon, imbir i kakao. Wyrobić na ciasto. Rodzynki umyć i osuszyć. Do ciasta dodać 2 łyżki kandyzowanych owoców, 1 łyżkę rodzynek, 1 łyżkę kandyzowanych wiśni. Ciasto ponownie wyrobić i przełożyć do foremki w kształcie serca. Piec 90 minut w temperaturze 170 stopni. Po upieczeniu ciasto wyjąć z piekarnika i odstawić na 5 minut. Następnie wierzch posmarować glazurą przygotowaną z kirszu i cukru pudru. Na wierzch położyć resztę rodzynek oraz kandyzowanych owoców. 