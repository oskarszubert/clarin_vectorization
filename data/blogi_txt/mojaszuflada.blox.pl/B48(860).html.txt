Wszyscy zawsze zazdrościli nam położenia miejsca pracy. Biuro w pierwszej  linii zabudowy przy sopockiej plaży to prawdziwy rarytas. Tyle tylko, że latem  zazwyczaj jesteśmy jedynymi w tamtym rejonie, którzy zamiast plażowych  atrybutów niosą w torbach laptopy i pliki rozmaitych dokumentów. Wszyscy idą  się kąpać albo wygrzewać na słońcu, a my w ostatniej chwili skręcamy w bok, by  usiąść za biurkiem. W doskwierające ostatnio upały postanowiliśmy z Aniołem wykorzystac chociaż  trochę potencjał drzemiacy w adresie naszego miejsca pracy. Od trzynastej do czternastej mamy przerwę na lunch, więc zamiast jak wszyscy skonsumować to, co  nasz kucharz świezo nam przyrządził, pakujemy jadło do pojemników do  późniejszego odgrzania w mikrofalówce i biegniemy na plażę. Zamieniamy biurowe  ciuchy na stroje kąpielowe (nie w biurze oczywiście, by nie drażnić przełożonych) i korzystamy ze słońca oraz wód Bałtyku, który tego lata jest już  ciepły niemal tak jak południowe morza. Potem przebieramy się z powrotem w oficjalne ubrania i jak gdyby nigdy nic  wracamy za biurka. Niesamowita jest taka przerwa w środku pracy.  A obiad? Podgrzałem i zjadłem go przed chwilą, to znaczy kilka minut po  drugiej w nocy. Bo po pracy ćwiczylismy z Aniołem walce i rumby, a potem przygotowywałem  się do wyjazdu na kolejny (po zeszłorocznym) meeting ludzi z Niemcowej, czyli tych, którzy chatkę w Beskidzie Sądeckim odwiedzali mniej lub bardziej często,  oraz tych, którzy tylko o niej słyszeli, ale poprzez rodziny i znajomych czują  się z nią (a raczej z nami) w jakiś sposób związani.  Samochód gotowy, zakupy zrobione. Jutro po pracy czyli około osiemnastej  wyruszam z Gdańska z Krystianem i Dorotą na Opolszczyznę w gościnę do Araba. Gdynia, 23.07.2010; 02:40 LT 