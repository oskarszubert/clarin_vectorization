Jedliśmy śniadanie, gdy pojawiła się Sarah z miejscowej agencji, która  przygotowała właśnie transport do ich biura i przyszła się przywitać. Meetingi  połączone z audytem przeleciały tak szybko, że ani się obejrzeliśmy, jak  zrobiła się osiemnasta. Mieliśmy pojechać obejrzeć słynne (rzekomo) grające  fontanny, lecz trasę, która rano zajęła kwadrans, tym razem z powodu korków zaliczyliśmy  w półtorej godziny. Przepadło więc owo widowisko, a my zdążyliśmy się zdrzemnąć  w samochodzie, bo jet lag zaczął dawać znać o sobie. Pojechaliśmy prosto do restauracji nad brzegiem zatoki.  Nie był to jeden lokal, lecz cały ciąg knajpek oferujących owoce morza. Przy  wjeździe w uliczkę do nich prowadzącą nasze auto otoczył nagle tłum naganiaczy,  przekrzykujący się nawzajem. Byli tak zdesperowani, że gdybyśmy nie byli  oddzieleni od nich szybami, chyba poszarpaliby nam ubrania, przejmując jako „łup”  silniejsi od słabszych. Nie słuchaliśmy ich, ponieważ mieliśmy już zarezerwowany stolik w restauracji o dziwnej nazwie „878”, ale naganiacze o tym  nie wiedzieli i przepycanka trwała nadal. Kierowca jechał uliczką, a zwyciężcy  (w ich mniemaniu) biegli co sił, próbująć dotrzymać nam kroku. Jeden trzymał  samochód za lusterko, jakby w obawie,  że  mu uciekniemy, a drugi niczym sprinter biegł przodem wymachując rękami i  wskazując dogodne miejsce do parkowania przed „ich” knajpą. Odpuścili  zawiedzeni dopiero wtedy, gdy nasz kierowca minął ich lokal i jechał dalej wyraźnie ich zignorowawszy. My tymczasem zatrzymaliśmy sie przed.... straganami oferującymi świeże ryby  i owoce morza. Okazuje się, że jest tu taki zwyczja, iż klient kupuje sobie na owych straganach to, co zamierza zjeść i owe produkty wręcza wraz z instrukcją  jak je przygotować personelowi restauracji. Było w czym wybierać. Na pokruszonym lodzie leżały homary, krewetki,  muszle, rozmaite glony no i oczywiście mnóstwo ryb. Sprzedawcy co chwilę brali w ręce nierzadko żywe jeszcze stworzenia i  zachwalali ich jakość.   Ryby kusiły egzotycznym dla nas ubarwieniem.  Kto zaś chciał spróbować kawałek jakiejś większej sztuki jak na przykład  łosoś albo tuńczyk, miał do wyboru pokrojone już na kawałki, z których można  było odciąć żądaną ilość.  Jak dla mnie, wizyta na owym targu mogła wystarczyć za cały wieczór, ale  nakupiwszy wszystkiego po trochu poszliśmy do umówionego lokalu i rozpoczęliśmy  ucztę, która trawała do późnego wieczora. Bardzo syci wróciliśmy do hotelu. Manila, 09 grudnia 2010;  07:00 LT 