Umówiliśmy się, że spotkamy się w Białymstoku około 18:00. Dzień wcześniej  jak zwykle było mnóstwo roboty. Jeszcze po północy wysyłałem ostatnie e-maile i  nie bardzo chciało mi się pakować w nocy. Nastawiłem więc budzik na szóstą i  zostawiłem tę czynność na rano, do  zrobienia już przy swietle dziennym. Jak zwykle zasnąłem ledwie tylko przyłożywszy głowę do poduszki. Kiedy  ponownie otworzyłem oczy, słońce było już wysoko. Dochodziła ósma. Sam już nie  wiem czy to budzik nie zadzwonił, czy może wyłączyłem go i zasnąłem ponownie.  Trzeba było jakoś zebrać się ze wszystkim i jeszcze pojechać podpisać jakieś dokumenty, o których dowiedziałem się przed końcem poprzedniego dnia, a które  nie mogły czekać do poniedziałku. Kiedy to wszystko zrobiłem, zatankowałem paliwo i kończyłem sprawdzać ciśnienie w oponach, w radiu krótkie piknięcia zaanonsowały właśnie jedenastą.  Nie był to dobry czas. Całe moje plany, że pojadę sobie spokojnie, zatrzymując  się tu i ówdzie po drodze na zwiedzanie legły w gruzach. Wydostać się z Trójmiasta, gdzie rozkopane przed Euro ulice ograniczają  ruch nie jest łatwo. W Olsztynie też trochę straciłem bo na trasie wylotowej  jakiś TIR wjechał w dostawczaka i trzeba było swoje odstać w korku. Na szczęście w dobie telefonów komórkowych można przynajmniej wcześniej powiadomić  oczekujących. - Tylko proszę się nie spieszyć, niech pan jedzie spokojnie. Poczekamy –  usłyszałem w słuchawce. O ile droga przez Mazury aż po Łomżę i nawet dalej była dość luźna, to  wjazd w pobliżu Białegostoku na drogę nr 8 przypomniał jak ważną sprawą jest  szybka budowa dróg ekspresowych. Całe karawany TIR-ów korkują ten szlak. Na szczęście budowa drugiej nitki jest już mocno zaawansowana i pomimo, że rząd  zredukował niedawno plany i droga do Warszawy w całości szybko najbliższym  czasie nie powstanie, to i tak większa jej część będzie już wkrótce na  europejskim poziomie. Tą drogą w budowie dotarłem do Białegostoku około 18:40 i pozostało mi  jeszcze tylko odnaleźć budynek Urzędu Marszałkowskiego. Zdałem się na GPS,  który doprowadził mnie bezbłędnie. Zaparkowałem na tyłach budynku, przywitałem  się z oczekującymi, przerzuciłem rzeczy do czekajacego busa i po chwili  jechaliśmy już w kierunku Białowieży. O ile w swoich górskich wędrówkach docieralem w Bieszczady aż po Halicz i Rozsypaniec pod ukraińską (wtedy jeszcze radziecką) granicą, to jeżeli chodzi o  północną część naszego kraju obszar mojej eksploracji kończył się mniej więcej  na linii Giżycko - Pisz – Łomża. Dalej zaczynała się już terra incognita, w której  samo jądro docierałem teraz.  - Właśnie w tym momencie przekraczamy historyczną granicę pomiędzy  Królestwem Polskim, a Wielkim Księstwem Litewskim, powiedział nasz przewodnik  niemal tuż za rogatkami Białegostoku. Przez okno busa obserwowałem zmieniający się krajobraz. Przede wszystkim  liczne drewniane domy we wsiach, wiele z nich pięknie malowanych. Moją uwagę  zwróciły okiennice – wszystkie miały ten sam wzór, tylko kolory się zmieniały.  Rozmawiałem o tym z naszymi gospodarzami po przyjeździe na miejsce. - Coraz mniej tych okiennic i tak chałup niestety. Staramy się podkreślać tę  odrębność, promować ją i zachowywać, ale dla wielu ludzi jest to wciąż synonim  biedy i zacofania. Jeżeli mają pieniądze, gotowi są obłożyć ściany sidingiem,  byle tylko wyglądały nowocześnie. Bociany... O ile w innych częściach kraju gniazda z tymi ptakami są  ciekawostką, tutaj to widok wręcz powszedni. Co chwilę obserwowałem te ptaki z  okien busa.  Największe jednak wrażenie zrobiły na mnie cerkwie prawosławne krzyże.  Przyzwyczajony do zachodniego chrześcijaństwa z jego symboliką i architekturą,  nagle znalazłem się w odmiennej zupełnie krainie. Złote banie cerkwi, kolory  murów świątyń jakich nie spotka się w głębi czy na zachodzie naszego kraju, a  które przypominały mi choćby te używane na dalekim wschodzie Rosji, w Nachodce  i okolicach, które oglądałem dziesięć lat temu. Było już chyba wpół do dziewiątej wieczorem, gdy zatrzymaliśmy się przed  gospodarstwem agroturystycznym, w którym mieliśmy nocować, a przede wszystkim zjeść kolację z przedstawicielami Urzędu, któy nas zaprosił. Stoły uginały się od jadła, wśród którego moglismy skosztować miejscowych  specyfików jak n.p. własnego wyrobu wędlin.  W ogrodzie przy grillu słuchaliśmy opowieści naszych gospodarzy, o tym jak  wielu z nich przyjechało tu i zostało na stałe. Tak zrobiły na przykład  siedzące z nami przy stole „góralki” z Bielska-Białej. Zresztą obydwie spotkały  się i poznały dopiero tu, na Podlasiu.    No właśnie, Podlasie... Wytłumaczono nam, że w skład województwa  Podlaskiego wchodzi Pojezierze Suwalsko- Augustowskie i Ziemia Łomżyńska, które  do Podlasia nie należą. Mieszkańcy tamtych terenów są bardzo przywiązani do  swoich lokalnych ojczyzn i nie czują się Podlasiakami (podobna sytuacja jak  n.p. w przypadku Śląska i Zagłębia). Dlatego, żeby było politycznie poprawnie,  powinniśmy pisać o terenie naszej wizyty jako „Podlaskie” w znaczeniu  województwa, a nie geograficznej krainy. Przy okazji poproszono nas o wymienienie ze względów proceduralnych  sponsora naszego wyjazdu: projekt współfinansowany jest przez Unię Europejską w  ramach Regionalnego Programu Operacyjnego Województwa Podlaskiego na lata  2007-2013. To dzięki temu programowi i unijnym środkom (oraz, czego nie ma w  oficjalnych dokumentach,  oczywiście dzięki  pomysłowi i pracy ludzi, którzy nas goszczą) możemy być tutaj i opisywać nasze  wrażenia. W trakcie kolacji otrzymaliśmy też pamiątkowe upominki. Pierwszym z nich  były koszulki z logo Województwa Podlaskiego:  Logo zaprojektował podlaski artysta Leon Tarasewicz. Wszystkim nam bardzo  się ono bardzo podoba. Na całym świecie zapanowała ostatnimi laty moda na  pisaną „niedbałą”, kolorową czcionką (tak jakby pędzlem) nazwą kraju albo  regionu i dodaniem do niego kilku graficznych elementów związanych z danym  miejscem. A to palma, a to słoneczko, a to stylizowane morskie fale i.t.d. Czy  to więc Polska, czy Chorwacja, czy Turcja, czy Tunezja, czyw Województwo  Pomorskie – wszędzie podobnie. Logo Podlaskiego odcina się od tej sztampy. Żubr  z kolorowych pikseli , które mają symbolizować róznorodność tego regionu jest  fajny graficznie, a przy tym niezwykle czytelny.  Według naszych gospodarzy nie było jednak łatwo przeforsować ów projekt.  Jedna ze skrajnie negatywnych opinii stwierdzała ponoć, że  to logo wygląda tak, „jakby ktoś się  wyrzygał”. Nie od dzisiaj jednak wiadomo, że trzeba mieć odwagę w forsowaniu  nowatorskich rozwiązań, bo tylko rzeczy nijakie nie wzbudzają kontrowersji. Tę  odwagę ktoś miał i dziś Podlaskie ma bardzo oryginalne logo.  Dodatkowo, owe „piksele” zaczynają już egzystować samodzielnie, jako  odrębne elementy wykorzystywane w promocji. Ot, chociażby w takich breloczkach, które także otrzymalismy w ramach upominków, a które wykonane były ręcznie  według wzoru miejscowej projektantki, Pani Elwiry Horosz.  Po kolacji poszedłem jeszcze na krótki spacer, napawać się ciszą jaka  możliwa jest tylko na takim odludziu, Wokół puszcza, cztery kilometry stąd  granica z Białorusią... I jakby tego było mało, tego wieczoru miało też miejsce  zaćmienie Księżyca.  Na skraju wsi prawosławny krzyż. Ponoć kiedyś zawsze na krańcach wsi  stawiano krzyże. Cmentarze znajdowały się poza wsią i kiedy odprowadzano  zmarłych na ostatnią drogę, czyniono to w otwartej trumnie, a pod krzyżem żegnała  go społeczność danej wioski. Dalej szała już tylko rodzina i najblizsi przyjaciele.  Prawosławny krzyż jest bardziej skomplikowany od zachodnio-chrześcijańskiego. Ma kilka poprzeczek. Górna to miejsce na skrót  napisu nad głową Chrystusa. Lecz nie INRI jak znamy to my, lecz INCI  (oczywiście pisane cyrylicą) co miało oznaczać:   Jezus z Nazaretu Car Żydowski. Najdłuższa poprzeczka, to ta, do której przybito dłonie Jezusa. Dolna zaś to miejsce na stopy, ale nie tylko. Symbolizuje także dwóch łotrów ukrzyżowanych  razem z Synem Bożym. Przekrzywiona na znak strącenia w otchłań piekielną  jednego, a wyniesienie do nieba drugiego. Rano poznamy to tę okolicę bliżej. Po śniadaniu wyruszamy na pierwszą wycieczkę.  Białowieża, 16.06.2011;  08:40 LT 