Właściwie to wiele z tych stacji trzebaby zwiedzać oddzielnie, oglądając po kolei n.p. wszystkie mozaiki na ścianach i sufitach.    Moskiewskie metro jest nie tylko jednym z najbardziej obłożonych, najczęściej kursujących i.t.d. Należy też do najgłębszych na świecie. Pewnego dnia wybralismy się na stację „Park Pobiedy”, która położona jest najgłębiej. Osiemdziesiąt cztery metry pod powierzchnią. Druga co do głębokości stacja na świecie.  ﻿  Na powierzchnię wiodą schody ruchome o długośći stu dwudziestu sześciu metrów. Kiedy wchodzi się na nie, wylot z tunelu jest ledwie widoczny.  W drodze powrotnej postanowiliśmy sprawdzić ile trwa przejazd takimi schodami. Mój Anioł włączył stoper w i-phonie. ﻿ Nieco ponad trzy minuty. Oznacza to, że od momentu rozpoczęcia zjazdu do wejścia na peron, przez stację w godzinie szczytu przejechałyby trzy pociągi. ﻿ Ta stacja została oddana do użytku w 2003 roku. Wcześniejsze, też głębokie, wybudowane w latach pięćdziesiątych odcinki miały pełnić także funkcję schronów przeciwatomowych. Jako schrony przeciwlotnicze tunele metra sprawdziły się już podczas II Wojny Światowej. Z centrum Moskwy do stacji Prażskaja, przy której usytuowany był nasz hotel podróż trwała dwadzieścia pięć minut. W sam raz aby się zdrzemnąć. Korzystaliśmy z tej okazji tak jak wielu innych pasażerów. Przez kilka dni podróżowaliśmy po mieście korzystając z niesamowicie punktualnego, kursującego z ogromną częstotliwością środka transportu. Dwa i pół miliona ludzi dziennie przemieszczających się tunelami pod ulicami. Zamkniętych w pojazdach mknących po sobie w półtoraminutowych odstępach. Jeśli nie jest to cud techniki, to co? ﻿ Gdańsk, 16.12.2012; 23:50 LT 