Potem Hrabia zaprezentował nam nagranie swojego ostatniego kabaretu p.t.  „Klątwa Newtona”.    Szkoda, że ten na profesjonalnym poziomie przygotowany i zagrany spektakl  nie miał szczęścia do realizatorów dźwięku, którzy na zapis obrazu uzupełnili  nagraniem prosto z głośników zamiast ze stołu mikserskiego. Na szczęście, jakby  przewidując kłopoty z odbiorem, Hrabia dodał do filmu również napisy w języku angielskim. To, czego nie słychać, da się przeczytać (chociaż akurat główny  seans odbywał się bez napisów)  Opowieść o podróżach w czasoprzestrzeni zbliżała się do finału, kedy stało się coś, czego nie życzę żadnemu z twórców. Publiczność, zamiast na ekran,  zaczęła spogladać w kierunku drzwi, ponieważ właśnie dojechał Belmondo. Z  początku dyskretnie, ale potem coraz śmielej kolejni uczestnicy jęli się witać z dawno nie widzianym kolegą. Teraz rozumiem, dlaczego spóźnialskich nie wpuszcza się po rozpoczęciu  spektaklu do teatru. Pół biedy, że przepychajać się na swoje miejsce  przeszkadzają i widzom, i aktorom. Cóz jednak by się stało gdy na scenie w  uniesieniu ksiądz Robak kończy swoją spowiedź. Trwoga na twarzach aktorów,  przejęci widzowie, Melpomena w uniesieniu krąży gdzieś pod sufitem, a tu nagle  boczne drzwi się otwierają i na widownię wkracza pani Doda Elektroda wywołując  pisk gimnazjalistek w dziesiątym rzędzie i tumult przepychających się w kolejce  po autograf. Trzeba przyznać, że Hrabia z godnością przelknął te gorzką pigułkę. Dopóki  przywitania trwały dyskretnie, ciągnął pokaz z kamienną twarzą, a kiedy rozmowy  stawały się coraz głośniejsze streścił finał kilkusekundową wypowiedzią oraz  przewinął zdecydowanie nagranie, by po chwili na tle napisów końcowych uściskać  Belmonda. Po wymianie pierwszych wrażeń i tradycyjnych pytaniach „co słychać” (tu  należy nie dłużej niż w dwóch – trzech zdaniach streścić okres od ostatniego  spotkania czyli od mniej więcej roku po w skrajnych przypadkach ćwierć wieku) ponownie zgasło światło i tym razem obejrzeliśmy ostateczną cyfrową wersję "Czerwonego Kapturka" (rok temu na meetingu zaprezentowana została wersja robocza).Później do głosu dopuszczony został Krystian.  Krystian przygotował pokaz slajdów, których sam nie oglądał lat ponad  dwadzieścia. Po prostu zabrał kilka pudełek tuż przed podróżą. Żeby je obejrzeć należało przywieźć też ze sobą rzutnik. Niedawno widziałem podobny w jakimś  muzeum.  Lecz za to po chwili przenieśliśmy się na tym archaicznym pokazie o  trzydzieści lat wstecz, do najpiękniejszego (dla nas) okresu Niemcowej.  Przeżywalismy też ponownie dawne kajakowe spływy.  Spoglądałem na zapatrzone w owe fotografie, chłonące tamte wspomnienia  towarzystwo i jakbym słyszał słynną piosenkę Edith Piaf gdzieś daleko, na dnie  serca Tamte sny dobre, złe śmiech i łzy utonęły we mgle.  (...) Słodki urwał się film Już nie sklei go nic Pasmo najlepszych chwil dziś przeglądam jak widz  Kiedy juz obejrzeliśmy  wszystkie slajdy, na stole pojawił sie bigos. Pyszny. Kiedy wszyscy zaspokoili głód i pragnienie, kiedy nagadali się przy tym wystarczająco, pałeczkę znów  przejął Hrabia, opowiadając tym razem o swojej kolejnej wyprawie na wyspy  południowego Pacyfiku. Hrabia jeździ w ten rejon świata od kilku lat, każdego  roku gdzie indziej. Integruje się z tubylcami, mieszkając w ich wioskach i  chodząc ubrany jak oni (czyli raczej nieubrany). Lubię słuchać jego opowieści  ilustrowanych licznymi fotografiami. Niestety, tym razem ów pokaz wypadł po  północy, więc efekt można było łatwo przewidzieć. Zmęczeni podróżami i  niedopspaną poprzednią nocą ludzie zaczęli stopniowo odpadać. Cisza podczas  projekcji była spowodowana w równym stopniu interesującą narracją i faktem, iż przynajmniej połowa towarzystwa drzemała na swoich miejscach. Szkoda. Hrabia  wyraźnie nie miał szczęścia tego wieczoru do programu pokazów. My jednak też  straciliśmy, bo inaczej by się oglądało to wszystko, gdybyśmy nie musieli robic  tego tak późno.  W końcu o wpół do drugiej  poddalismy się wszyscy. Hrabia przerwał  opoweść słowami, że dokończy ją jutro, chociaż szanse na to były niewielkie,  zważywszy, że około trzynastej nastęnego dnia większość z nas zamierzała  wyjeżdżać. Ostatnie rozmowy nocnych  marków w ogrodzie i niedlugo potem pogasły światła, a dom pogrążył się w ciszy.  Nowy dzień jak zwykle zaczął się  od porannej kąpieli, po której wszyscy  zasiedlismy do śniadania. Później, jak to zazwyczaj bywa przed wyjazdem, rozpoczęło sie coraz częstsze spoglądanie na zegarki przeplatane zastanawianiem  się, jak najlepiej można wykorzystać pozostały jeszcze nieweielki czas.  Zazwyczaj nikt już wtedy nie lubi angażować się w jakieś większe projekty,  obawiając się, że straci tym samym możliwość zamienienia jeszcze paru słów z przyjaciółmi, których znów zapewne długo się nie zobaczy. Tak było i tym razem.  Ani propozycja kolejnej kapieli, ani oglądanie slajdów nie zyskały powszechnej  aprobaty. Często jednak zdarza się na imprezach, że najfajniejsze rzeczy są te niezaplanowane. Tutaj pośniadaniowe lenistwo zaowocowało nagle spontaniczną  dyskusją na tematy godne zacnych filozofów. Zapachniało nagle ową dawną Niemcową, kiedy grzejąc  dłonie o metalowe kubki pełne gorącej herbaty dyskutowało się w kuchni mniej  lub bardziej poważnie, aż w końcu najwytrwalsi dogaszali świece i szli oglądać  wschodzące nad pasmem Jaworzyny Słońce. Potem z kuchni zacz ęły dobiegać dźwięki gitary. To Arab ujawnił się ze swoimi zdolnosciami.   Właściwie to były one znane przed laty, ale jakos nikt  nie wpadł na pomysł, ani rok temu, ani obecnie, żeby stworzyć odpowiedni  nastrój. Bo przecież nie stworzą go najlepsze nawet płyty CD z piosenkami turystycznymi, czy poezją śpiewaną. Tego typu utwory mają sens albo gdy się w  ich prezentacji uczestniczy (nieważne biernie, czy czynnie), albo słucha w  skupieniu w samotności (co praktykuję często podczas jazdy samochodem).  Puszczanie ich jako tło do konwersacji przeszkadza zarówno w odbiorze utworu (słuchacz zajęty rozmową nie może skupic się na tekście, który w tego typu  piosenkach jest zazwyczaj znacznie ważniejszy niz muzyka) jak i w samej  rozmowie, którą trzeba przerywać jeśli chce się wysłuchać interesującego  fragmentu płyty. Kuchenne śpiewy przerwane zostały wołaniem na szybki  obiad, po którym natychmiast rozpoczęło się zabieranie rzeczy i pakowanie Jesczcze chwila na pamiątkową fotografię...  ... i juz pora była się żegnać. Jedni po drugich  opuszczali gościnne progi. Wydawało mi się, że jestem uzależniony od internetu i związanych z nim gadżetów, ale zdecydowanie wymiękam przy Krystianie. Kiedy my  studiowaliśmy papierową mapę Polski, on rozłożył się z laptopem na dachu auta i  wprowadził zadaną trasę Potem już tylko wystarczyło przygotować cały ów sprzęt do jazdy. Zasilacz pod nogi, laptop na kolana, antena GPS na dach... W drodze  powrotnej zrezygnowaliśmy z dodatkowej jeszcze anteny i odbiornika CB radia  oraz ze zdublowanego GPS pokazującego trasę alternatywną. Za to Krystian miał  jeszcze (sam już nie wiem gdzie to zmieścił) sporych rozmiarów płytownik zapewniający nam przyjemną muzyke (tym razem tylko wersje instrumentalne)  podczas długiej jazdy do Gdańska.  Nabawiłem się co prawda rozstroju nerwowego sluchając co  chwile okrzyków „uwaga radar!”, lokalizację których to urządzeń miała wgraną krystianowa mapa (a wiemy, że obecnie każda szanująca się wieś posiada  fotoradar, a te bogatsze to nawet po dwa), lecz dzięki temu zaoszczędziłem  zapewne kilka stówek no i jechałem bezpiecznie, czyli cel prewencyjny został  osiągniety. Szczecin, 31.07.2010, 21:40  LT 