Wyładunek zakończony. Jeszcze nieco ponad godzina i opuścimy Zhanjiang. Czeka  nas cztery-pięć dni żeglugi do ujścia Jangcy. Co za dzień na olimpiadzie w Vancouver! Justyna Kowalczyk w końcu zdobyła  upragnione złoto. Musiałem wyjechać i nie oglądać, żeby mogło się ziścić J Ależ mi szkoda, że nie widziałem. To musiał być  niezwykle emocjonujący finisz, skoro nasza biegaczka pokonała Norweżkę o zaledwie  0,3 sekundy. Tę Norweżkę, która wydawała się być na tych igrzyskach poza zasięgiem kogokolwiek. Jakby tego było mało, nasze panczenistki zdobyły brązowy  medal w wyścigu drużynowym. Tego to już zupełnie nikt się nie spodziewał.  Zwłaszcza, po słabiutkich występach naszej reprezentacji w tej dyscyplinie na  początku igrzysk. Mam badzo limitowany dostęp do internetu, więc nawet nie  pamiętam ich nazwisk. I podobnie jak ja, zapewne mało kto, poza fanami tego  sportu je znał. Dziś pewnie są na ustach całej Polski i należę do garstki  nielicznych, która nie wie co to za zawodniczki. Sześć medali! Nawet trudno mówić tu o jakimś rekordzie. To po prostu  zupełnie inny wymiar w porównaniu z dziesięcioleciami mizerii, podczas których  Polska pełniła jedynie rolę statystów, a sukcesem było jakieś pojedyńcze, zabłąkane miejsce w pierwszej dziesiątce. A przecież było jeszcze kilka  startów, gdzie do medalu było blisko, i kilka takich, które chociaż przyniosły  rozczarowanie, to jednak dostarczyły emocji, ponieważ na medale liczyliśmy. Jeden  z redaktórów „Trójki” powiedział pewengo dnia, że to niezwykłe, ponieważ niemal  każdego dnia czekaliśmy na transmisje z zawodów, z większymi lub mniejszymi  nadziejami na podium. Oczywiście daleko nam do tuzów zimowych sportów. Może też  się zdarzyć, że po Adamie Małyszu i Justynie Kowalczyk znów zaczną się lata  posuchy, ale jakoś mam nadzieję, że nie. Kończy się olimpiada w Vancouver, która stała pod znakiem wielu uchybień organizacyjnych, ale która była wyjątkowa w historii polskiego sportu i oby  stanowiła przełom w zimowych dyscyplinach uprawianych w naszym kraju. Jeszcze nie zdążyłem się nacieszyć tymi sukcesami, gdy zauważyłem mail  ostrzegający jeden z naszych statków przed tsunami wywołaną trzęsieniem ziemi o  sile 8,8 w skali Richtera, które nawiedziło Chile. Jeszcze nie ucichły echa  kataklizmu sprzed kilku tygodni na Haiti, a tu nowe nieszczęście. Mój Anioł  przysłał mi kilka sms-ów z informacjami, z których wynika, że zniszczenia są  ogromne. Na szczęscie ofiar będzie zapewne mniej niz na Haiti. To zupełnie inny  kraj, znacznie bardziej nowoczesny, lepiej przygotowany na nieszczęścia. Szczególnie  po tragicznych doświadczeniach z ogromnego trzęsienia ziemi z 1962 roku, akurat  wtedy gdy kraj ten szykował się do rozpoczecia na swoich stadionach mistrzostw świata w piłce nożnej. W Antofagaście widziałem kiedyś wielką tablicę z planem  miasta i zaznaczonymi na nim rejonami bezpiecznymi, czyli takimi, które leżą na  tyle wysoko, by móc schronic się przed nadciągającą falą tsunami. Z kolei w San Antonio, zaobserowałem taki znak wskazujący kierunek ucieczki. Inne są budynki, inne procedury, inna służba zdrowia, finanse i rząd. Na  Haiti wraz z trżęsieniem ziemi rząd i służby państwowe praktycznie przestały  działać. W innej epoce prawdopodobnie upadłoby całe państwo. Dziś nikt nie  wyciąga ręki by zagarnąć tę ziemię. Wysyła się pomoc humanitarną w nadziei, że  może uda się podtrzymać gasnące państwo. Narazie jednak bliżej tam do totalnej  anarchii i kolejnej humanitarnej katastrofy głodu i chorób w obliczu  nadciągającej pory deszczowej. Wierzę, że Chile podniesie się szybciej, ale kiedy na lotnisku w Hong Kongu przeczytałem nagłówek, że Portugalia może potrzebować nawet dziesięciu lat, by naprawić  zniszczenia po niedawnym huraganie i kiedy przypomnę sobie jak powoli  zabliźniają się rany Nowego Orleanu, uświadmiam sobie jak wciąż niewiele możemy  wobec furii żywiołów. Zhanjiang, 28.02.2010; 17:40  LT 