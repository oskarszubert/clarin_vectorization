I już znów w Gdyni. Odkręciłem w domu kaloryfery na maksa, zrobiłem sobie gorącej kawy, przegryzłem sernikiem, którego dwa ostatnie kawałki uchowały się od Sylwestra i wylądowałem przed komputerem. Na biurku tylko niewielka lampka. Nieco dalej kolorowe żaróweczki na żywej w tym roku choince, która przystrojona jest najprawdziwszymi piernikowymi serduszkami. Za oknem przestał już padać śnieg, ale wszystko wciąż białe bo mróz mocno trzyma. Dobrze jest siedzieć w cieple...Ze Szczecina wyjechałem tym razem pośpiesznym „Albatrosem” o 17:03. Rozterek, która klasę wybrać nie miałem, ponieważ bilet powrotny kupiłem już w piątkowy wieczór. Jedynka więc tak jak poprzednio, ale rozkład prawdopodobieństwa Gaussa był po mojej stronie. Mało prawdopodobne by ponownie wagon był nieogrzewany. Tym badziej, że ten w nocy z piątku na sobotę należał do pociągu „Podlasiak”.I rzeczywiście. Wagon był przyjemnie ciepły. Zdjąłem kurtkę, a potem sweter lecz gorąco panowało takie, że trzeba było uchylić okno. Przyjemnie było zdrzemnąć się w takich warunkach. Atoli sielanka nie trwała długo.Otworzyłem oczy. W przedziale było wyraźnie chłodniej. Okno od dawna już było zamknięte, więc nie ono było przyczyną. Niestety, nie dało się ukryć, że znów ogrzewanie nie dzaiałało.- Czy da się coś zrobić z ogrzewaniem? – zapytałem panią konduktorkę sprawdzającą bilety.- Już jest naprawione. Zaraz będzie ciepło. – odparała z uśmiechem pani oddając sprawdzony bilet.Zadowolony z miłego potraktowania czekałem na poprawę, lecz pociąg minął Koszalin i Sławno, a zimno tylko się potęgowało. Śnieg wyraźnie przesuwał się od drzwi wejściowych, wzdłuż drzwi do WC w kierunku wnętrza wagonu.W Słupsku zmieniła się drużyna konduktorów, która nic nie wskórała. Pana konduktora, który sprawdzał bilety poprosiłem o adnotację na odwrocie, że nie było ogrzewania.- Ja nie mogę nic napisać. Z tym to do kierowniczki proszę. W pierwszym wagonie.Pierwszy wagon to było prawdziwe wyzwanie. Trzeba było przejść przez trzy wagony drugiej klasy zatłoczone jak za starych czasów (ludzie z wielkimi walizami na korytarzach). Tłok w dwójce to była jedna z przyczyn, dlaczego wciąż pozostawałem w jedynce. Ot dylemat: marznąć na siedząco czy delektowac się ciepłem, ale w tłoku.Śnieg tymczasem po zaatakowaniu okien w korytarzu zaczął osadzać się na... grzejniku.Poczekałem do Wejherowa i wtedy razem ze swoim bagażem rozpocząłem przeciskanie się do przodu. Kiedy opuszczałem wagon I klasy trwał pochód śniegu i lodu na szybach.   Gdzieś za Rumią, potargany dotarłem wreszcie na przód pierwszego wagonu do służbowego przedziału.- Nie mogę panu nic podpisać – odpowiedziała pani kierowniczka.- Dlaczego?- Bo pan jechał w wagonie pierwszej klasy. Gdyby pan jechał w drugiej, to należałby się panu zwrot za niewykorzystany bilet.- Ale w drugiej nie było miejsca! Miałem stać w tym tłoku na korytarzu? I uważa pani, że taki zamrożony wagon jak najbardziej spełnia wymogi pierwszej klasy?- Jechał pan wagonem pierwszej klasy, a ponieważ był zmrożony, może pan napisać skargę.Tu pani kierowniczka pociągu wręczyła mi Książkę Skarg i Wniosków, w której mogłem umieścić swój wpis. Tak też uczyniłem. Kopia (pisane było przez kalkę) zostala do przekazania w Tczewie (stacja końcowa), a oryginał otrzymałem dla siebie.- I co teraz mam z tym zrobić?- Ja przekażę kopie w Tczewie, a pan może zanieść lub wysłać to do odpowiednich służb w Gdyni.Po wyjściu z pociągu od razu podszedłem na dworcu do okienka „Informacja”.- To pociąg prowadzony przez spółkę „PKP-Inetrcity”. Prosze podejść do jednej z ich kas. – poinformowała mnie pani za szybą.W kasie inna pani obejrzała wręczoną jej kartkę i stwierdziła, że może ją przyjąć do przekazania dalszym służbom.- Powinien pan otrzymać odpowiedź w ciągu trzydziestu dni. – poinformowała mnie na koniec. Była jeszcze na tyle uprzejma, że zrobiła mi fotokopię tej pozostawionej strony z książki skarg i wniosków oraz biletu. Na fotokopii przystawiła pieczątkę potwoerdzającą przyjęcie.Pozostaje mi więc uzbroic się w cierpliwośc i czekać jak spółka Intercity potraktuje mój wagonowy survival pod koniec pierwszej dekady dwudziestego pierwszego wieku.A swoją drogą to ciekawy jestem jak będzie wyglądać podróż powrotna do Szczecina owego składu. Podsłuchałem bowiem komentarz pewnych kolejarzy, którzy rozmawiając między sobą stwierdzili, że w Tczewie chyba tego nie naprawią, bo tam nie ma odpowiedniej ekipy i prawdopodobnie wagon pojedzie w takim samym stanie. Kiedyś bym nie uwierzył, że to może być prawda, lecz po podróże ostaniego weekendu trochę mnie jednak nauczyły.Gdynia, 05.01.2008; 02:20 LT 