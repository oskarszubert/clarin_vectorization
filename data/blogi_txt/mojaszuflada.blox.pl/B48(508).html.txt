Pył wulkaniczny I związane z nim oczekiwanie na samolot miało tę jedną  dobrą stronę, że podarowało nam czas, który mogłem wykorzystać m.in. na  zwiedzanie Szanghaju. Tak naprawdę to powinienem spędzić przynajmniej osiem  godzin przed komputerem w hotelu, tworząc raporty i zestawienia oraz  odpowiadając na e-maile. Po to firma wyposażyła mnie w rozmaite gadżety, by w takich sytuacjach jak owa mogły się amortyzować. Ja jednak miałem za sobą  półtora miesiąca stoczniowej harówki, podczas której, jeśli nie liczyć  służbowych kolacji, tylko raz wybrałem się na spokojnie do miasta. Uznałem, że  nadszedł właśnie czas by skorzystać również prywatnie z tego wyjazdu. Juz sam widok z okna hotelu, do którego dotarliśmy wieczorem, zachęcał do spaceru.  Rano po śniadaniu wybrałem się na Plac Ludowy, gdzie mieści się m.in.  siedziba władz miasta. Dzień rozpoczynał się mgliście i liczne drapacze chmur  zgodnie z ich nazwą wbijały się głęboko w ponure, szare kłęby zasnuwające całe  niebo. Przed siedzibą władz oczywiście warta i oczekujące na dygnitarzy czarne  limiuzyny.  Nieco dalej na specjalnej tablicy trwalo odliczanie do otwarcia wystawy  Expo 2010 (rozpocznie się 1 maja). Przed tablicą maskotka imprezy. Wydawała mi  się bardzo dziwaczna. Dopiero później dowiedziałem się, ze jej kształt nawiązuje do chińskiego znaku określającego człowieka. Podobnie jak jeszcze  bardziej dziwne logo Expo pochodzi od chińskiego znaku „świat”.  Gdzieś na placu bawiły sie dzieciaki z jakiejś elitarnej, sądząc po  mundurkach, szkoły. Prawdziwa mieszanka ras: europejska, afrykańska i  azjatycka.  W bocznych uliczkach zachowały się jeszcze resztki atmosfery starego  Szanghaju. Chutongi, burzone kwartał po kwartale, ustepują miejsca nowoczesnej  architekturze.  Ja zresztą też byłem tego dnia zainteresowany przede wszystkim nowoczesną  architekturą i wybrałem się na drugą stronę rzeki Huangpu do Pudong, dzielnicy biurowców i swoistej rewii architektonicznej mody.  Wygląda to pięknie, lecz takie nowoczesne miasto jest zupełnie nieprzyjazne piechurowi. Wielkie odległości między budynkami i szerokie ulice sprawiają, że  tak naprawdę spacer nie przynosi żadnych wrażeń poza dreptaniem. Jeżeli chce  się coś zobaczyć, powinno sie przemieszcząc jakimś środkiem transportu od  budynku do budynku. Ja dojechałem metrem w okolice stojącej na trzech nogach  wieży Oriental Pearl, a stamtąd na piechotę ruszyłem w kierunku budynku  przypominającego otwieracz do butelek.  Jest to gmach Shanghai World Financial Center.(SWFC) i rzeczywiście jest nazywany „otwieraczem”. Wybudowany w 2008 roku szczyci się certyfikatami  posiadania najwyżej położonych na świecie punktach widokowych (mowa oczywiście  o punktach widokowcyh na sztucznych budowlach, a nie w naturze).   Wjazd na setne piętro, znajdujace się na wyskości 474 metrów nad poziomem  ulicy nie jest tani. 150 yuanów czyli około 65 złotych. Chiny jednak juz dawno  przestały byc tanie. Przekonuję się o tym za każdym razem gdy chodzę po  tamtejszych sklepach. Może to się wydać nieprawdopodobne, ale niektóre rzeczy  można taniej kupić u nas niż w tamtejszych domach towarowych. W windzie specjalny licznik wyświetlał wysokość w metrach, na której się  znajdowalismy. Dojechaliśmy na 93 piętro, gdzie przesiedliśmy sie do następnej windy,  mającej nas zawieźć na piętro setne, będące kładką przerzuconą nad owym otworem  w konstrukcji budynku..  Żeby było ciekawiej, kładka ta ma przeszkloną podłogę. O tym, że jest bezpieczna informował specjalny wyświetlacz. Ponoć dwunastomilimetrowe,  wzmocnione szyby mogą bez najmniejszego problemu wytrzymac skoki trzech osób  jednocześnie z wysokości jednego metra.  Może to i prawda, lecz gdy tylko wysiadłem z windy poczułem się jakby ktoś  zamiast krwi alał mi w żyły ołowiu. Chodzenie po szybie, nawet wzmocnionej,  blisko pół kilometra nad ziemią to nie jest to, co tygrysy lubią najbardziej.  Taki widok miałem pod stopami:  Musiałem odczekać dłuższą chwilę, by przyzwyczaic się i ruszyć wzdłuż  galerii do przeciwległej podpory. Przez całą drogę, która wydawała mi się wiecznością, myslałem tylko o tym, że zdarzają się naprężenia, wskutek których  nawet wiszące przez lata na ścianie lustro nagle pęka samo z siebie, czego  doświadczyli chociażby na początku filmu bohaterowie „Seksmisji”.   Na wszelki wypadek szedłem więc po stalowej belce stanowiącej podporę  szklanej podłogi. Strzeżonego Pan Bóg strzeże. Kiedy doszedłem do końca, otarłem krople potu z czoła ale odważniejszy o nowe doświadczenie ruszyłem już  śmielej w drogę powrotną. Po trzeciej nawrotce zdecydowałem się w końcu podejść  do wielkich bocznych szyb. Starałem się oczywiście znaleźć miejsce na belce i  koło pionowej kolumny. Kiedy uznałem, że już jestem bezpeiczny i w razie czego,  gdyby szyby popękały będe siedzieć na tej belce jak kura na grzędzie, mogłem  skupic się na widokach. A te były przepyszne. Biurowiec Mercedesa w bezpośrednim sąsiedztwie i mnóstwo drapaczy chmur, mizernych z tej perspektywy,  nieco dalej. Oriental Pearl nad brzegiem rzeki Huangpu oraz stary Szanghaj po  drugiej stronie, ginący we mgle. Patrzyłem jak urzeczony i pstrykałem zdjęcia zapominając nawet trochę o  szybach, ale tylko trochę. Potem zjechałem na dół gdzie na poziomie ulicy wypiłem kawę w  Starbucks Coffee. W Szanghaju widziałem tyle  starbucksów, że chyba żadne amerykańskie miasto nie może się z nim równać.  Przynajmniej jeśli chodzi o centrum. Po wyjściu spojrzałem raz jeszcze na wieże i biurowce z tradycyjnej, żabiej  perspektywy, po czym złapałem taksówkę i tunelem pod rzeką wróciłem do hotelu. Sopot, 28.04.2010; 12:15 LT 