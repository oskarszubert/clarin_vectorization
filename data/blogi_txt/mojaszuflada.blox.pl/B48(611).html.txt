Wspomniałem w poprzednim wpisie, że  odnalazłem zaginiony tekst, jedyny którego nie opublikowałem, nie będąc wtedy pewnym  jak wszystko się potoczy. W minionym tygodniu celebrowaliśmy z Moim Aniołem  pięciolecie naszego związku. Niemalże w tym samym czasie dane nam było spędzić  pierwszą noc w naszym wymarzonym mieszkaniu (jeszcze pozbawionym mebli i  większości podstawowych sprzętów, ale   już tworzącym naszą historię). Moje życie odmieniło się na lepsze właśnie  tamtego, październikowego wieczoru 2006 roku. *    *   * Właściwie to miało  być dziś zupełnie o czym innym, ale tyle sie dzieje ostatnio...Nie mogłem nie  wspomnieć o Marku Grechucie. A przecież na swoją  kolej od zeszłego tygodnia czeka „Volver” Almodavara.   To film o kobietach,  ale i powrotach, jak wskazuje jego hiszpański tytuł. I mimo, że recenzenci  wciąż podkreslają ową kobiecość, to dla mnie powroty, w przeróżnych aspektach  były w nim ważniejsze. Chyba jednak nie zrozumiałem dokładnie przesłania, bo  moja partnerka po seansie westchnęła tajemniczo: „i pomyśleć, że ten film nakręcił mężczyzna”.  Kobiety... Pokręcone  doświadczenia z nimi kazały mi smakować wolność, cieszyć się nią i strzec. Ale oczywiście oprócz świata realnego istniał swiat marzeń, w którym wszystko było  piękne, szczęśliwie poukładane, a najpiękniejsze, że nierealne. Świetny  materiał dla psychologów. Do tego świata należała tez moja partnerka z kinowego seansu. Widywałem ją od prawie dwóch  lat, zamieniłem parę zdań w internecie, trochę na żywo. Wyglądało, że myślimy i  odczuwamy podobnie, a naszym wspólnym hobby jest film. I nawet umówilismy sie  na wspólne oglądanie Woody Allena gdzieś w lipcu, lecz coś nie wyszło. Potem  były wakacje, które spędziłem z dziećmi, podróże, aż przyszła jesień i znów  zaczęło się spokojne życie. Nawet nie próbowałem myśleć o czymś więcej bo gdzie  mi tam, szaraczkowi do takiego zjawiska. Pomarzyć, popatrzeć i owszem.  Pożartować, czemu nie? O filmie pogadać. A potem zamknąć się ze swoimi sprawami  w czterech ścianach. Owo cud zjawisko  wspomniało pewnego razu, ze wybiera się na ten „Volver”. Ponieważ  też mialem zamiar go obejrzeć, rzuciłem  mimochodem, że pewnie też któregoś dnia się pójdę na niego do kina, po czym  zmieniłem temat na bezpieczniejszy. „Oj durny ty durny”,  myślałem przez resztę dnia, „co ci zależało zaproponowac wspólne obejrzenie? Miałbyś tę odrobinę przyjemności”. Ale drugie ja zaraz z głębi duszy wołało  „Spytać? Dopiero byś posatwił ją w niezręcznej sytuacji! Musiałaby sie jakoś z  tego wywinąć, gdyby szła z kimś”. Pierwsze ja zaczęło jednak przekonywać, że to  nic pewnego, a zamiast uciekać w marzenia, lepiej zapytać. No i posłuchałem  pierwszego ja. Nastepnego dnia badając grunt zapytałem czy, podobał się jej ten  film, na który się wybierała. Ona na to, że wczoraj jednak nie poszła. Zaproponowałem więc, ze skoro ja też się jeszcze nie wybrałem, a obydwoje  chcemy obejrzeć to w zasadzie moglibyśmy obejrzeć go wspólnie. A zjawisko na  to, że „sure! Bardzo chętnie!”. Miałem przemyślane reakcje na rozmaite  odpowiedzi: „że dziś jest zmęczona, że jutro musi umyć okna, że moze w  przyszłym tygodniu, ale ten prosty równowaznik zdania (bo to chyba nawet nie  jest zdanie) kompletnie zdemolował moją wyobraźnię. Woody Allen ze swoimi  problemami to pikuś przy moich skomplikowanych przemyśleniach. Świat zawirował.  W głowie się zakotłowało. To co to ja miałem powiedzieć? Aha! - No to ja kupię  bilety! I dam znać jak już kupię! Seans miał sie odbyć  dopiero następnego dnia, żeby sobie wszystko spokojnie poukładać. Wypiliśmy  szybką kawę przed kinem, dokańczając na widowni, bo z pracy mogliśmy się urwać  dopiero w ostatniej chwili. Zamieniliśmy parę cichych zdań w trakcie seansu, a potem trzeba było  coś zrobic z resztą tak miło kończącego się dnia. Zaproponowałem kolację gdzieś  na Skwerze Kościuszki, ale najpierw poszliśmy się przejść. W chłodny, październikowy  wieczór na nabrzeżach tłumu spacerowiczów nie było. Szliśmy, szliśmy, a im  dłużej szliśmy tym mniej docierało do mnie z prowadzonej rozmowy, bo zagłuszał ją coraz ostrzejszy spór pierwszego ja, które wzywało do konkretnego działania  z ja drugim, które uważało, że to prosta droga do skandalu towarzyskiego, który  miły spacer zamieni we wstyd i zablokowanie dalszej  znajomości na przyszłość. Wewnetrzny spór  rósł, w środku kipiało, tematu rozmowy z obejmowaną dyskretnie jedną reką  partnerką już prawie w ogóle nie kontrolowałem, aż w końcu usłyszałem tętent  kopyt husarii i z wewnetrznym okrzykiem pierwszego ja „naprzód!” objąłem ją (partnerkę  a nie husarię) i najspokojniej lecz i najpewniej jak tylko potrafiłem,  kontrolując się resztkami woli, poszukałem ustami jej ust. Nie sprawdził się  żaden z przewidywanych wariantów. To znaczy nie dostałem w pysk, nie rozległ  się okrzyk „ratunku! policja!”, nie zostałem brutalnie odepchnięty ani  kopnięty, za przeproszeniem, w krocze. Musiałem więc oprócz oddania się  całkowicie zmysłowej przyjemności panować nad rozwojem sytuacji bo oprócz  oddawanych (ku mojemu zaskoczeniu) namiętnie pocałunków, moja wybranka zaczęła  mi wiotczeć w objęciach co groziło nam obydwojgu wpadnięciem do portowego basenu. Odsunęlismy się więc nieco od krawędzi nabrzeża i powrócilismy do tych  najprzyjemniejszych z zajęć. Pamiętam jeszcze, że wieczór był prawie  bezwietrzny, że zawieszony nad wzgórzami księżyc w pełni ze swoją zielonkawą  poświatą współgrał z niebieskimi i czrewonymi neonami na dachach. Musiałem to  wszystko jakoś sobie zanotować w pamięci, żeby móc jeszcze kiedyś odtworzyc  chwile, w których spełniają się marzenia. Wszystko stało sie  proste? O nie! Przecież następnego dnia musiałem się przekonać czy to nie była  tylko chwila słabości z jej strony. Nie była.W weekend podróż, więc niepewność  mimo, że rozmaitymi pestycydami przysypywana, kiełkowała wściekle jak najgorsze  zielsko. Ale te nędzne kiełki zostały dziś rozdeptane. Wszystko wskazuje na to,  że mam to o czym marzyłem. I nie mogę wciąż w to uwierzyć. Ciekawe jakie teraz  wątpliwości moje drugie ja wymyśli? Gdynia, 10.10.2006. 03:15 LT 