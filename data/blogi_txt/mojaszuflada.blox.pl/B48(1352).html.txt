Mój poprzedni wpis o podróży do Szczecina, a konkretnie o niemożności wydostania się z lotniska pod Goleniowem sprowokował dyskusje na kilku forach internetowych. Może ktoś odpowiedzialny za obecną sytuację dotrze do nich i spowoduje, że przynajmniej jakiś minibus będzie kursować między Szczecinem a lotniskiem w okolicy przylotu i odlotu poszczególnych samolotów. Póki co nic się nie zmieniło. Nauczony doświadczeniem szukałem innych możliwości: 1.       Interglobus – z tą linią (a ściślej z „Atlas Transfer”, która się z nią połączyła) jeździłem często na lotnisko w Berlinie. Może więc do Goleniowa też pojadą? - Do Goleniowa na samolot OLT Express? Nie, nie jeździmy. Nie mamy podpisanej umowy – oznajmiła mi Pani zajmująca się rezerwacją biletów. 2.       „FF”, busy kursujące na trasie Nowogard – Szczecin. Lotnisko leży przy tej trasie, więc moż któryś zboczy, żeby zabrać dodatkowego pasażera? - Dam Panu numer do kierowcy. Jak Pan wyląduje to proszę zadzwonić. Jeśli będzie mieć wolne miejsce, to zabierze Pana.  - A nie można zarezerwować miejsca już dziś, żebym miał pewność, że mnie zabierze? – pytałem w piątkowe popołudnie. - Nie. Nie ma takiej opcji. 3. Szczecińskie „Taxi 4 You” - Kurs z lotniska kosztuje około 140 złotych – poinformowała mnie dyspozytorka. Hm, taniej niż taksówki stojące przed terminalem, ale bardzo niewiele. Próbuję więc szczęścia w wypożyczalniach. 4.       Avis.  - Najtańszy samochód kosztuje 289 zł za dobę. - W takim razie dziękuję, nie skorzystam. To miała być alternatywa dla taksówki Pamiętam jednak, że w internecie ogłaszała sie inna firma. "Centrum" - oferowali samochdy po 75 zł za dobę.  5.       Wchodzę na stronę tej zdecydowanie najtańszej firmy. Podaję dane i wyskakuje mi oferta: - cena wypożyczenia samochodu       75 PLN - przygotowanie samochodu                50 PLN - odbiór na lotnisku                                85 PLN - zdanie w mieście przy dworcu PKP  75 PLN Razem:    285 PLN No i niech ktoś powie, że podróze nie kształcą. Nigdy bym nie przypuszczał, że od ceny wyjściowej, podawanej w reklamach, drobnym druczkiem mozna dojść do kwoty niemal czterokrotnie wyższej. Myślę, że autor owej kalkulacji niepotrzebnie zatrzymał się w pół drogi. Mógł pójść na całość i zamiast po 75 zł, oferować samochody po 5 zł, a pozostałe 70 zł potraktować w kalkulacji jako n.p. amortyzacja, dodatek drożyźniany, przeglądowe, albo jeszcze coś innego. Nie chodzi przecież o nazwę, bo w sumie i tak wyjdzie na to samo, ale o fakt „promocji”. O ile więcej klientów by mieli, gdyby oferowali auto za piątaka. 6.       Bez większej wiary zadzwoniłem do Hertza. - Najtańsze auto? Może być Reanult Clio. 170 złotych za dobę. To już jest cena porównywalna z taksówką, a przynajmniej auto posłuży mi do niedzieli. Decyduję się. Podaję lot, którym przylecę. - Dobrze, będziemy czekać. - Czy coś jeszcze podać? - Nie, wystarczy Pańskie nazwisko. Do zobaczenia po wylądowaniu. I tak zorganiozowawszy sobie dojazd do Szczecina, w strugach deszczu opuszczałem Gdańsk w sobotni poranek. ﻿ Tym razem w samolocie było piętnastu pasażerów. Podróż równie przyjemna jak poprzednio. Uprzejmy pan przy odprawie biletowo-bagażowej zapytał czy życze sobie miejsce przy oknie, czy przy korytarzu, a kiedy odrzekłem, że przy oknie, spytał czy wolę w przedniej, czy tylnej części samolotu. Szok! Podczas lotu kawa, herbata, zimne napoje, malutki rogalik na przekąskę. Nawet pogoda się poprawiła. Lądowaliśmy w pełnym słońcu. ﻿ W  budynku terminala biuro Hertza tym razem otwarte. Uprzejma pani wita mnie z uśmiechem. - Mam dla pana dobrą wiadomość. Otrzymuje pan samochód w jeszcze korzystniejszej cenie: 149 zł. - Dziękuję. To bardzo miłe. - Samochód jest nowy. Powinno się więc jeździć dobrze. Zda go pan w niedzielę w punkcie miejskim. Proszę zaparkować przed naszym biurem, a kluczyki i dowód rejestracyjny wrzucić do wrzutni w drzwiach. Tearz już nie mam wątpliwości, że jest to zdecydowanie lepsza opcja niż taksówka. Szkoda tylko, że ciągle jest się skazanym na podobny poziom cenowy: niecałe sto złotych za lot z Gdańska, a półtorej stówki za wydosatnie się z lotniska. W pociągu Szczecin – Gdynia; 22.04.2012; 19:45 LT﻿﻿ 