Beaujolais noveau nadchodzi w trzeci czwartek listopada. Pamiętam pewną niezwykłą celebrację tego dnia we Francji. Płynąłem wtedy  niewielkim coasterem do... Lyonu. Egzotyczna trasa jak na kapitana oceanicznych  statków, ale skoro mogłem dopłynąć nawet do Paryża, to cóż tam Lyon?  Problem  w tym, że w owym czasie wskutek  ulewnych deszców Rodan gwałtownie przybrał i dolinę nawiedziła niewielka  powódź. Sama w sobie nie była by ona dla nas taka straszna gdyby nie gwałtowny  prąd. Rzeka rwała ku ujściu jak szalona, a my z trudem, mozolnie pchalismy się  w górę by dopłynąć do owego Lyonu. Im bardziej w górę rzeki, tym gorzej bo  koryto coraz węższe. Zatrzymywaliśmy się na noc w rozmaitych miejscach, a rano  znów zaczynała się walka nurtem. Tak dotarliśmy do niewielkiej miejscowości, której nazwa po kilku latach  wyleciała mi już z głowy. Brzegi rzeki spinał most o dość często spotykanym  łukowatym kształcie. Jego krańce opadały w dół ku brzegowi, a najwyższy punkt  łuku znajdował się centralnie ponad osią rzeki. Trzeba przyznać, że z powodu wspomnianej wcześniej wysokiej wody prześwit pomiędzy lustrem wody a owym  łukiem nie był zbyt duży. Pozwalał jednak zmieścić się nam bezpiecznie pod  warunkiem utrzymania się w osi toru. Tak też uczyniliśmy. Na „całej naprzód” ruszyliśmy w kierunku mostu. „Cała  naprzód” jest konieczna dla utrzymania sterowności, lecz w tym przypadku  chodziło także o pokonanie prądu. Nasze dwanaście węzłów przy pełnym obciążeniu  silnika głównego, dawało w efekcie niecałe dwa węzły rzeczywistej prędkości gdy  odjęło się przeciwny prąd rzeki. Na piechotę byłoby szybciej. Problem jednak w  tym, że jak to często przy budowie mostów bywa, przyczółki wcinają się trochę w  koryto rzeki, zwężając je w tym miejscu. A zwężenie koryta przy zachowaniu  przepływu tej samej ilości wody jest możliwe tylko przy zwiększeniu jej  prędkości. Prawo Bernoulliego nie pozostawiarze żadnej wątpliwości. Istotnie,  wystarczyło spojrzeć w kierunku przyczółków, by zauważyć jak opływająca je woda  wciskana w przewężenie przyspiesza wyraźnie. Mechanik wiedział, że musi wycisnąć z silnika ile się da, lecz log był nieubłagany. W miarę jak dziób wpływał pod most, prędkość malała. Jeden  przecinek pięć, jeden przecinek dwa, zero przecinek dziewięć, zero przecinek  siedem... Dziób już przeszedł pod mostem. Przedni maszt idealnie wsunął się pod najwyzszym punktem łuku i już był po tamtej stronie. Teraz most znajdował się  niemal dokładnie nad środkiem ładowni.  Zero przecinek pięć, zero przecinek trzy... Jeszcze trochę! No! Jeszcze z dwadzieścia metrów – tyle co nadbudówka i  rufa. Miniemy przewężenie i prąd zelżeje... Zero przecinek zero. Stoimy w miejscu. Silnik pracuje na maksymalnych obrotach a my nie jesteśmy w stanie pokonać  siły rwącego nurtu. Chwilę trwa próba sił, lecz wystarczył moment wahnięcia  kierunku wektorów sił by chwiejna równowaga została zakłócona. Nie mogąc pójść ani do przodu ani do tyłu statek zaczynał przesuwać się w bok, w kierunku  brzegu. A przecież łuk mostu przy brzegu obniżał się znacznie! Znaleźliśmy się  w pułapce. Nawet gdyby prąd pozwolił, nie wolno nam teraz przesunąć się ani do  przodu, ani do tyłu. Jazda naprzód to kolizja nadbudówki z mostem, a wstecz to identyczna kolizja przedniego masztu.  Rzeczny, francuski pilot nie mówił po angielsku, a ja nie znałem  francuskiego. W bardziej skomplikowanych przypadkach dzwoniliśmy do agenta, który przez telefon komórkowy tłumaczył o co komu chodzi. Teraz jednak nie było  na to czasu. Musieliśmy utrzymać statek dokładnie pod mostem, ale żeby się  wydostać z pułapki należało tak manewrować by przesunąć go bokiem pod najwyższy  punkt łuku. Angielskiego pilot nie znał, ale w sterowaniu był mistrzem. Bez słowa  wywijał z ogromną gwałtownoscią kołem we wszystkie strony jakby odprawiał jakiś  rytualny taniec, a statek metr po metrze, niechętnie, ale jednak wracał ku osi  rzeki. Nie potrzeba języków, żeby wiedzieć co dalej. Wiadomo było, że gdy tylko maszt znajdzie się w osi mostu, należy zredukować predkość i pozwolić ponieść  się prądowi w dół rzeki, z powrotem przed most.  Obserwowałem i maszt, i pilota. Jeszcze chwila... - Teraz? - Teraz! Pół naprzód! Silnik zmniejsza obroty, a i zaczynamy łagodnie sunąć wstecz. Maszt wysuwa  się spod mostu. Pozwalamy nieść się prądowi jeszcze jakis czas, a w miedzyczasie dzwonimy do agenta, żeby tłumaczył z francuskiego na angielski i odwrotnie.  Pilot mówi, że milę poniżej mostu jest keja, przy której możemy zacumować i  poczekać, aż rzeka się trochę uspokoi. To nastąpi zapewne dopiero za jakąś dobę  albo dwie. Tak robimy. Cumujemy. Adrenalina opada. Po raportach czas na kolację, przy której pilot zauważa - Dziś nadchodzi Beaujolais noveau! - Spróbujemy? Idziemy na spacer. Wchodzę na most, który kilka godzin wcześniej był naszą  pułapką. Patrzę w dół na rwącą rzekę, a potem idziemy do pobliskiej knajpki.  Pijemy młode wino, a potem wracamy na statek...  Beaujolais noveau od tej pory zawsze kojarzyło  mi się z owym mostem. A w tym roku Beaujolais noveau po raz pierwszy wypiłem z Moim Aniołem w naszym mieszkaniu. Warunki jeszcze spartańskie. Za stół robił odwrócony karton  od mikrofalówki. Z braku zlewozmywaka używamy jednorazowych sztućców. To jedyne  takie celbrowanie. Pod koniec miesiąca powinny pijawić się pierwsze meble i  zrobi się normalnie. I pewnie niejedno Beaujolais  jeszcze tu wypijemy, lecz to A.D. 2011 będziemy  wspominać szczególnie. Gdańsk; 21.11.2011; 00:45 LT 