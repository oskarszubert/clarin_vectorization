Mój blog coraz bardziej przypomina kronikę ostatnich pożegnań. No cóż, taki  widać rok. O ile chodzi o postaci powszechnie znane, na ogół towarzyszy temu  tylko smutek i żal. Kiedy jednak Kostusia wskaże kogoś z rówieśników, z grona  przyjaciół, dochodzi jeszcze dreszczyk przerażenia, że oto nasza półka przestała  być już bezpieczna i z niej także zaczął się pobór. W mijającym tygodniu odeszła od nas kolejna koleżanka z klasy, Marzena. Rak  po raz kolejny odniósł zwycięstwo. Ponoć była świadoma nadchodzącego końca.  Lekarz nie ukrywał, że nie ma już nadziei. Nie chciała wracać na umieranie do  domu. Załatwiała hospicjum i stwierdziła, że jak dogra wszystko, przeniesie  się tam ze szpitala od razu. W piątek spotkała się z notariuszem by pod  względem formalnym pozamykać wszystkie ziemskie sprawy. Jestem pod wrażeniem jej  spokoju, opanowania i zdolności logicznego myślenia w obliczu nadchodzącego  końca. Nie każdy by tak potrafił. Podpisała te notarialne dokumenty w piątek, a  w poniedziałek nie było już jej wśród nas. Do hospicjum nie zdążyła. Przejrzałem albumy ze starymi fotografiami klasowymi, i zdziwiłem się, że  tak niewiele jej zdjęć tam się znajduje. Na dodatek nigdy nie byłem mistrzem  techniki, więc i to co jest dopiero po długiej obróbce nadało się do publikacji.  To było tak niedawno, jakby wczoraj. Rajdy po Puszczy Bukowej, wygłupy w klasie, popijanie ukardkiem wina na wykopkach... Nie mogłem być na pogrzebie. Miałem od dawna zaplanowaną służbową podróż do Odessy. Pochowano ją w piątek, a ja tego dnia dopiero wieczorem przyleciałem do  Szczecina. Poszedłem nazajutrz, z Gosią N. w charakterze przewodniczki.  Wieczorem mieliśmy się spotkać w klasowym gronie, by poużalać się wspólnie  nad kruchością ludzkiego losu i powspominać Marzenę oraz Mariolę. Gosia G., inicjator owego meetingu uznała, że najlepiej do tego celu nada się Karczma (a  może restauracja) „Pod Aniołami” w Dobrej Szczecińskiej. Trudno mi było  zrozumieć dlaczego musimy jechać, aż do Dobrej, zwłaszcza, że nie miałem  samochodu, ale Witek i Gosia zaoferowali miejsce w swoim oraz wytłumaczyli, że  nazwa miała kojarzyć się z okolicznościami naszego spotkania. Od razu mi się  przypomniało jak szukałem swego czasu jakiegoś dobrze kojarzącego się, optymistycznego  dodatku do kilku gadżetów, które niosłem komuś choremu do szpitala. W Empiku  powinno być sporo okolicznościowych karteczek, lecz nie było. Padła więc propozycja by dołączyć niewielką książeczkę z aforyzmami, ale też jakoś nie  pasowały, zwlaszcza, że mi najbardziej podobała się ta pod tytułem „Coraz  bliżej nieba”. Jeżeli chodzi o anioły to mam jednak daleko przyjemniejsze skojarzenia, więc  pomimo odległości przystałem na propozycję z ciekawością. Niestety, na miejscu  okazało się, że restauracja właśnie doszła do siebie po zakończonym niedawno  weselu, a że rezerwacja rzekomo nie była potwierdzona, zaproponowano nam  gościnę jedynie do 21:00, o której to miało nastąpić zamknięcie przybytku.  Ponieważ była już 20:15 postanowiliśmy nie być natrętni i nie absorbować personelu. Pytanie tylko, co dalej? Dobra Szczecińska to jednak nie Szczecin. I  wtedy Darek z Gosią S. (obrodziło nam w klasie w Małgorzaty) zaproponowali...  folwark. Ponoć mijali jakiś fajnie odrestaurowany folwark w okolicach  Lubieszyna. Nasza kolumna samochodów skierowala się więc w tamtym kierunku. Po paru minutach stanęliśmy przed Folwarkiem Skarbimierz Przy kasowym okienku znów długa dyskusja. Ponoć już nieczynne, albo czynne, lecz krótko, natomiast o 21:30 zapraszają na strzelanie z łuku.   Od razu przypomniało mi się łucznictwo na Podlasiu i chętnie spróbowałbym  raz jeszcze. Nie był to jednak czas na próbowanie, a przede wszystkim nie  mieliśmy się gdzie podziać. Jakoś w międzyczasie chyba Ania wspomniała, że wydaje jej się iż ten  folwark jest obecnie własnością Agaty, naszej koleżanki z klasy. Agata  dołączyła do nas w trzeciej klasie liceum i była z nami tylko przez ten jeden  rok. Pan, który okazał się potem być jej mężem poszedł poinformować ją, że  przyjechała IVc. Agata, jak potem opowiadała, akurat spała i myślała, że coś  jej się śni, albo małżonek mówi do niej szyfrem. Zresztą Agata okazała się być  Aleksandrą. - Właściwie to jestem Ola. Agata mam na drugie. - Co ty opowiadasz?! Przez cały rok mówiliśmy do ciebie Agata, a to nie  było twoje pierwsze imię? A w dzienniku? Tam też było Agata. - Tak mnie jakoś zapisali... Teraz zrozumieliśmy konfuzję małżonka, który zapytany przy bramie o Agatę, stwierdził: - Agata? Jest tu Agata, która pracuje przy koniach, ale chyba nie o nią wam  chodzi? Może Ola? - Ola? Nie. Agata. Dobrze, że mimo, wszystko poszedł obudzić żonę. - A dlaczego uważałeś, że nie o tamtą Agatę nam chodziło? - Pomyślałem, że chyba nie jesteście jej towarzystwem - Że co? Że ona przy koniach robi? - Nie! Nie o to chodzi. No... Ona ma coś około dwudziestu lat. Trochę  młodsza od was. Oczywiście nie muszę dodawać, że zostaliśmy przyjęci w folwarku i  spędziliśmy tam miły wieczór wspólnie z naszą dawno nie widzianą koleżanką. Folwark w odrestaurowanej już części wygląda rewelacyjnie. Wszystko  dopieszczone do ostatniego detalu. Nawet w stajni dla koni żeliwne filary,  brukowa kostka we wzory, sterylnie czytse zagrody... -  No no, ja w domu nie mam tak ładnie jak te konie mają tutaj... –  powiedział bodajże małżonek „Muchy”. - Przede wszystkim nie masz tak czysto jak one – dodała Mucha, co mnie mile  połechatało, ponieważ miałem wyrzuty, iż wyjeżdżając do Odessy, również pozostawiłem  mieszkanie w kondycji daleko gorszej niż owe stajnie. Trzeba będzie ogarnąć co  nieco jak wrócę. Spacerując wewnątrz, obejrzeliśmy sobie niektóre zwierzęta. Oprócz koni  były tam m.in. nutrie, a przede wszystkim szop pracz o dźwięcznym imieniu  Franek.  Ja zaprzyjaźniłem się szybko z norweskim kotem leśnym, którego nazwano  Marian. Marian lubił jak go drapałem za uchem i pod brodą i potrafił dreptać za  mną jak pies. Okoliczności tego wieczornego posiedzenia nie były najszczęśliwsze, ale przyjemność spędzenia wspónego czasu razem i na dodatek z w tak niezwykły  sposób „odnalezioną” Agatą, sorry, Olą, ogromna. Cóż, życie... Marzena pozostanie w naszej pamięci, lecz jej miejsce pozostanie już na zawsze tam, na cmentarzu w Dąbiu. My zaś popijamy wino,  spotykamy się, pracujemy i dopisujemy kolejne kartki naszej historii póki  naszej półki całkiem nie przetrzebią... Dochodziła północ, gdy odprowadzani przez gospodarzy i Mariana pożegnaliśmy  się i rozjechaliśmy do domów. Szczecin, 17.07.2011; 12:00 LT 