Po świątecznym śniadaniu, które przeciągnęło się do szesnastej poszedłem na spacer. Pogoda była raczej mało sprzyjająca. Chłodno i deszczowo, a mysli też dostroiły się do otoczenia. Wcześniej pożegnałem Ex i dzieciaki. Ex przemierzyła czterysta kilometrów by, jak powiedziała, dzieci zjadły świąteczne śniadanie z obojgiem rodziców. Chwała jej za to. Potem wsiedli w samochód i ruszyli w niemal pięćsetkilometrową podróż do dziadków czyli jej rodziców. Ja zostałem z tatą, bratem i ciocią. Wyjazd dzieci zawsze jest dla mnie rozdrapywaniem rozwodowych ran, więc o dobry nastrój było juz potem raczej trudno. A przecież wspominaliśmy też zeszłoroczną Wielkanoc, która zamiast radości zmartwychwstania przyniosla smutek odejścia z tego świata mojej mamy. Opowiadaliśmy sobie dawnych czasach, kiedy imprezy rodzinne gromadziły przy stole po conajmniej kilkanaście osób i stwierdzaliśmy z żalem, że ogromna większość z nich jest już po tamtej stronie. Ci zaś, co pozostali przypominają siedzących przy ognisku o świcie wędrowców, którzy jako ostatni nie poszli jeszcze spać, lecz kiedy dopiją herbatę i wyczerpią tematy rozmów, zagaszą ogień i tez udadzą się do namiotów.Jak będą wyglądać święta za ileś tam lat, kiedy już ani taty ani ostatnich ciotek nie będzie?  Z pewnością bardzo inaczej. Młodsze pokolenie naszej rodziny jest znacznie mniej liczne i na dodatek słabo ze sobą związane. Poszliśmy swoimi drogami, oddaliliśmy od siebie...A tam, po drugiej stronie... Czy też dzisiaj świętują?Mojej kuzynce sniła się kilka dni temu moja mama. Kuzynka we śnie zdawała sobie sprawę, że mama umarła więc zapytała o zmarłego przed laty swojego młodego wówczas brata.- Widziałaś Krzysia?- Widziałam – odparła mama, ale jakoś tak bez entuzjazmu dodając za chwilę: - tam nie jest tak jak sobie wyobrażaliśmy.Taki sen korespondować by mógł z innym, który przytrafił się kiedyś mojej cioci, kiedy jeden, jedyny raz przyśnił jej się jej zmarły tato, a mój dziadek. Zastała go w domu, kiedy w owym snie wróciła z pracy. Przestraszyła się bardzo, ale postanowiła nie dać tego po sobie poznać. W końcu, pomyślała, ojciec chyba nie zrobi mi krzywdy?- Tatuś!? Przyszedłeś! Dzień dobry – podeszła aby sie przywitać.- Dzień dobry córeczko.A po potem zapytała:- I jak tam jest?Dziadek zamyslił sie chwilę i też bez entuzjazmu odparł- To zależy do jakiej grupy się trafi...Bardziej wiec nasza dzisiejsza wielkanoc przypominała listopadowe zaduszki. Rozmyślając o przemijaniu spacerowałem w siąpiącym deszczu pustawymi ulicami, a potem wróciłem do pustego mieszkania. Zdrzemnąłem się trochę, nadrabiając zarwane poprzednie noce, a potem oddałem się błogiemu lenistwu i obejrzałem „Aviatora”, na którego nie zdążyłem wybrać się swego czasu do kina.A na koniec dnia wymieniliśmy kilka sms-ów z moim Aniołem. Otrzymałem m.in. taką informację: „(...) Twoje (...) słowa zapiszę zaraz w moim czerwonym, jedwabnym notatniku”. Było to piękne i jakże odmienne zakończenie dzisiejszego dnia. Znaleźć się w jedwabnym notatniku Anioła to prawie tak, jakby mocno się przytulić. A moje myśli zostawiły pełną nostalgii krainę wspomnień by podążyć ku przyszłości, bo przecież, jak spiewał Grechuta, „ważne są tylko te dni, których jeszcze nie znamy”. Spierałbym się o to „tylko”, ale jedynie o to.Szczecin, 09.04.2007; 01;50 LT 