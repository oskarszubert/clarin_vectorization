Pierwszy raz z Międzyrzeckim Rejonem Umocnionym miałem do czynienia w 1987 roku podczas  jednego ze spływów kajakowych. Wpłynęliśmy wtedy z Odry na rzeczkę Ołobok,  którą zamierzaliśmy dopłynąć do Jeziora Niesłysz. Ot, raptem kilkanaście kilometrów, a zjęło nam to dwa dni. Oto bowiem jeden po drugim zaczęły piętrzyć  się przed nami jazy i towarzyszące im bunkry, zmuszając do kolejnych przenosek. Potem przejeżdżałem tamtędy samochodem nie raz, lecz nigdy nie było czasu,  aby się zatrzymać. Teraz też o tym nie pamiętałem. Jechaliśmy z Aniołem do  Wolsztyna obejrzec parowozy, gdy pojawiły się znajome drogowskazy informujące o  Międzyrzeckim Rejonie Umocnionym, (MRU). Tym razem zboczylismy z trasy jak  nakazywał drogowskaz i pojechalismy około dwa kilometry w bok do miejscowości  Pniewo. Okazało się, że możemy wybrac się z przewodnikiem podziemną trasą, ale  dopiero następnego dnia, ponieważ było już późne popołudnie. Postanowiliśmy  więc kontynuować naszą podróz do Wolsztyna, a po porannym zwiedzaniu  parowozowni powrócić tutaj. MRU tak naprawdę nazywał się Oder Warten Bogen, czyli łuk Warty i Odry i  miał stanowić linię obrony na głównej drodze natarcia na Berlin, ale od  początku. Przegrawszy I Wojnę Światową Niemcy utraciły na rzecz Francji Alzację  i Lotaryngię. Oczywiście nie pogodziły się z tą stratą i planowały odbicie tych  ziem w stosownym momencie. Planowany atak na Francję skomplikowało jednak  zawarcie przez ten kraj w 1921 roku sojuszu z Polską. W przypadku ataku na  Francję Niemcy musieli się liczyć z wynikającym z traktatu odwetowym atakiem ze  strony Polski. Trzeba pamiętać, że w owym czasie zdemilitaryzowane Niemcy nie miały większej siły bojowej, a polska armia dopiero co wygrała wojnę z  bolszewickim ZSRR. Był to zupełnie inny układ sił niż w 1939 roku. Niemcy, by  zabezpieczyć się od wschodu rozpoczęły w 1925 roku budowę fortyfikacji w łuku Odry  i Warty (OWB). Było to oczywiste złamanie postanowień Traktatu Wersalskiego, wykryte wkrótce przez Międzyaliancką Wojskową Komisję Kontroli, która zmusiła  Niemcy do przerwania prac i rozebrania postawionych obiektów. W 1928 roku prace  ruszają ponownie. Najpierw pod pretekstem prac melioracyjnych nastepuje regulacja cieków wodnych i pierwsze przeszkody przeciwpancerne. Po dojściu Hitlera do  władzy, od 1934 roku ruszają prace nad budową bunkrów. W 1935 roku führer po osobistej  wizytacji i zapoznaniu z projektem wydaje polecenie kontynuowania prac. Powstaje  cały ciąg podziemnych korytarzy prowadzonych do rozrzuconych po okolicy  uzbrojonych pancernych kopuł, t.zw. panzerwerków (PzW). Wzdłuż linii umocnień biegł szeroki podziemny  tunel z dworcami kolejki wąskotorowej nazywanymi od kolejnych liter alfabetu: n.p. Emma, Friedrich, Gustav, Heinrich, i.t.d. Do tych dworców dochodziły boczne korytarze biegnące od panzerwerków, które z kolei łaczyły się  z nimi poprzez kilkudziesięciometrowy szyb, zawierający windę i klatke  schodową. Obok wyjścia z szybu znajdowały się także hale (przypominające ślepe  tunele) zawierające maszynownię z agregatami prądotwórczymi, koszary oraz  oczywiście magazyny amunicji.  Na przedpolu powstaje wkopana w ziemię żelbetonowa konstrukcja ze  sterczącymi w górę ostrosłupami, t.zw. „zęby smoka”, mające uniemozliwić  przejazd czołgom.  Tak potężny projekt nadal prowadzono w głębokiej tajemnicy. Do tego stopnia,  że nawet urobek z drążonych tuneli był wrzucany do zamkniętej na tę okoliczność  pobliskiej kopalni węgla brunatnego. Profesjonalne firmy doświadczone wcześniej przy budowach linii metra prowadziły prace, o których ludność okolicznych  miejscowości prawdopodobnie nie miała pojęcia. W 1938 roku Hitler zdecydowany jest rozpocząć wojnę od ataku na wschód,  więc niepotrzebne są mu tam defensywne fortyfikacje. Wydaje rozkaz zaprzestania  prac. Mimo, że wykonano zaledwie trzydzieści procent pierwotnego projektu, to  jednak powstał największy w Europie Centralnej system fortyfikacji, Przewyższała go co prawda francuska Linia Maginota, ale nawet owa duma Francji  nie miała tak rozwiniętego systemu podziemi. Tutaj łączna długość podziemnych  korytarzy wynosi około trzydziestu kilometrów, z czego dziesięć przypada na  biegnącą z południa na północ t.zw. Główną Drogę Ruchu, czyli główny tunel ze  wspomnianymi wcześniej dworcami.   Ile to wszystko musiało kosztować? Warto zapytac budowniczych warszawskiego  metra, którego jedyna jak do tej pory linia (i bynajmniej nie budowana w  tajemnicy) stanowiła dla naszego kraju wyzwanie przez całe dziesięciolecia. Dość  powiedzieć, że wykonano 106 z 330 zaplanowanych obiektów bojowych, a tylko jedna  kopuła nad stanowiskiem ogniowym to w zależności od wielkości 39 do 51 ton stali  o podwyższonej wytrzymałości (specjalne stopy). A koszt drążenia tuneli,  żelbetonowych konstrukcji, systemu kolejek wąskotorowych, uzbrojenia oraz  całego dodatkowego wyposażenia? Nawet dla takiej potęgi jak Niemcy pod koniec  lat trzydziestych musiało być to znaczącym obciązeniem. MRU nawet niedokończony stanowił bardzo poważną zaporę na najkrótszej  drodze prowadzącej ze wschodu do Berlina i wraz z  umocnieniami Wału Pomorskiego na północy i  środkowej Odry na południu. Kto wie, czy nie była to ostatnia tak znacząco  ufortyfikowana linia przed stolicą III Rzeszy. Dawała szansę powstrzymania radzieckiej ofensywy.   Jak to możliwe, że Rosjanie przełamali tak potężny system umocnień w ciągu  zaledwie trzech dni?  Jest to jeden z  bardziej niezwykłych epizodów tamtej wojny. Wydaje się, że owa linia pozostała  niedoceniona bądź w chaosie ostatnich miesięcy wojny zapomniana przez dwództwo  niemieckie, które nie obsadziło jej należycie. A może po prostu nie było już kim obsadzać kolejnych stanowisk? Kiedy Rosjanie 29 stycznia 1945 roku dotarli  na przedpola MRU, zwiadowcy donieśli, że natknęli się biegnącą z południa na  północ zaporę przeciwpancerną, której końców nie udało się zlokalizować. Były to owe „zęby smoka”. Jednocześnie zwiadowcy zorientowali się, że pomiędzy  zębami prowadzi droga, zablokowana stalowymi szynami w łożonymi w specjalne  otwory. Dziwacznym zaniedbaniem (pomijając brak jakiejkolwiek obrony przez  Niemców owego przedpola z przygotowanych tam okopów) było niezaminowanie drogi  oraz dostepu do owych szyn. Rosjanie postanowili nocą po prostu je zdemnotować.  Śmiałość ich poczynań wynikała prawdopodobnie z braku świadomości istnienia w  pobliżu panzerwerków (pogoda i widzialność w tym czasie była fatalna) oraz  tego, że wystawieni są na ostrzał, podani niemalże jak na tacy. Dlaczego Niemcy  nie otworzyli ognia? Jedna z hipotez mówi, że mogła ich zmylić owa zuchwałość  poczynań nie zdających sobie sprawy z zagrożenia Rosjan, wobec czego wzięli ich  za wycofujace się oddziały niemieckie. Nie niepokojeni Rosjanie przedostali się  więc drogą wśród umocnień i dopiero cztery kilometry dalej, już na tyłach pozycji  niemieckich napotkali ogień z kolejnego panzerwerku, wkrótce zresztą  spacyfikowany. W miejscu przedarcia się Rosjan, na szczątkach wysadzonego w powietrze  jednego z bunkrów znajduje się dziś upamiętniająca to wydarzenie inskrypcja.  Stoi też niedaleko czołg, słynny model T-34.  31 stycznia wzdłuż całej linii MRU utworzył się front nacierjącej Armii  Czerwonej. Szykowało się decydujące natarcie. Morale niemieckiej armii było jednak wtedy juz tak niskie, a chaos tak narastający, że wieczorem tego dnia  rozpoczęło się masowe opuszczanie bunkrów bez żadnego rozkazu ze strony  dowództwa. 1 lutego o świcie były one już puste. Z ta wiedzą ruszyliśmy ku trasie naszej podziemnej wędrówki, która miała  przebiegać od Pzw 717, około kilometrowej długości tunelem do dworca Heinrich,  a następnie z powrotem i kolejne kilkaset metrów w bok do PzW 716, którym mieliśmy wydostac się na powierzchnię. Ale o tym juz w następnym wpisie.  Gdynia, 10.05.2010; 01:50 LT *) Większość informacji o MRU zawartych w powyższym wpisie pochodzi z książki p. Przemysława Witwickiego  p.t. „MRU. Międzyrzecki Rejon Umocniony. Pytania i odpowiedzi”. 