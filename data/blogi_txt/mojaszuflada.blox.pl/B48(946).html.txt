Nic dziwnego, że z pewną dozą niepokoju wyruszaliśmy na kolejny rajd,  przezornie okupując tym razem ostatnie sanki. Na szczęście tym razem trasa była  lepsza, a i woźnica spokojniejszy.  Kiedy wróciliśmy, przyszedł czas kiełbaski i grzaniec.  Mozna tez było podziękować za wysiłek konikom.  Potem zaś autobus (bo kulig odbywał się w Nowęcinie, kilka kilometrów od  Łeby) odwiózł nas do hotelu. W sam raz, bo zaczynało zmierzchać, a i pomimo  braku mrozu (temperatura oscylowała w okolicach zera) przenikliwy wiatr dawał  się we znaki. My jednak zrobiliśmy sobie jeszcze mały spacer na plażę. Morze  było wciąż bardzo wzburzone. Gdzies w oddali płynął jakiś statek i od razu przypomniałem sobie jak nie raz obserwowałem z mostka przez lornetkę  charakterystyczne brzegi Słowińskiego Parku Narodowego, jak namierzałem na radarze falochron w Łebie i jak słuchałem podczas wachty na UKF Polskiego Radia. Za  kilka godzin, po minięciu Helu, taki komfort zawsze się kończył. Teraz stałem z drugiej strony wpatrując się w dal w przeciwnym kierunku  i chociaż nie zazdrościłem tamtym marynarzom pogody oraz sztormowego sylwestra, to  jednak ogarnęła mnie tęsknota za tamtym światem. Na szczęście obok był Anioł i już wkrótce wracaliśmy roześmiani choć  zziębnięci do hotelu, prosto do ciepłego łóżeczka z czerwonym winem i wszelkimi rozkoszami świata tego, których na pewno owego dnia sztormujący marynarze nie  zaznali. Opuściliśmy łóżko jeszcze wieczorem na chwilę, by pójść na herbatę i  deser do kawiarni, ale chyba bardziej dla zasady, żeby nie przeleżeć kilkunastu  godzin do rana, niż z rzeczywistej potrzeby. W południe następnego dnia wymeldowaliśmy się z hotelu, lecz zamiast jechać  prosto do domu, zatrzymalismy się na mały spacer po rybackim porcie.  Kutry stały opuszczone, keje oblodzone i ciche. Wszyscy świętowali jeszcze  nadejście 2011 roku.  Jakoś nigdy nie trafiłem do Słowińskiego Parku Narodowego, a ściślej by  obejrzeć wielkie, ruchome wydmy. Pogoda co prawda nie zachęcała do wycieczek,  ale pomyślałem, że przynajmniej kawałek podjedziemy autem. Znak stopu zatrzymał nas w miejscowości Rąbki, blisko sześć kilometrów od wydm. Nie chciało nam się  maszerować na mrozie ponad godzinę w jedną stronę. Tym bardziej, że  wracalibyśmy pewnie już po zmroku. Poszliśmy tylko na brzeg Jeziora Łebsko,  trzeciego co do wielkości (po Śniardwach i Mamrach) w Polsce.  Jego powierzchnia była oczywiście zamarznięta i pokryta białym puchem.  Weszliśmy na pobliską, drewnianą wieżę widokową, by podziwiać mierzeję, która odcięła dawną, bałtycką zatokę od reszty morza. Gdzieś u jej  nasady, niemal po drugiej stronie jeziora widać było wzgórza i wydmy/    Może przyjedziemy tu kiedyś, gdy będzie cieplej i wtedy powędrujemy ku  piaskom. Tymczasem zawróciliśmy i ruszylismy w kierunku Lęborka. Droga szybko  zrobiła się całkiem biała i mało uczęszczana co nas trochę zaniepokoiło, ale pomyśleliśmy, że być może aż tak zawiało okolicę nocą. Dopiero teraz poczułem brak  nie tyle GPS-u co najzwyklejszej mapy. Wtedy przynajmniej po nazwach  miejscowości możnaby się zorientowac dokąd jedziemy. Pocieszałem się, że skoro  Bałtyk został za plecami, to przed nami może być tylko Lębork – jeśli nie tą,  to inną drogą. Gdzieś po drodze zobaczylismy sarenkę. Nie uciekała, więc mogłem spokojnie założyć teleobiektyw. Zachodzące powoli słońce barwiło ciężkie chmury na pomarańczowo, podczas  gdy przeswity w ich powłoce jaśniały błękitem. Na niebie rozpoczynał się  przedwieczorny spektakl kolorów. Jechaliśmy dalej drogą przez las, aż pojawiła się reklama widsurfingu, co  według Anioła było wysoce podejrzane jak na domniemane okolice Lęborka.  Próbowałem znaleźć jakiś argument przeciwko jej tezie, lecz zanim mi się to  udało, dojechalismy do mapki okolicy, zatytułowanej „Mierzeja Sarbska”   Wyglądało na to, że  w Nowęcinie  skręciłem nie tam gdzie potrzeba i zamiast na południe pojechalismy na wschód:  od jednego przybrzeżnego Jeziora Łebsko, do sąsiedniego Sarbska. Na szczęście z  braku mozliwości dalszego przebiegu na wschód z powodu owego jeziora, szosa skręcała  na południe, więc w końcu i tak zaczęliśmy jechać w kierunku Lęborka, co  potwierdziło słuszne założenie, że jak nie tą drogą to inną... W końcu jednak i tak zmienilismy zdanie, postanawiając pojechac w kierunku Trójmiasta trasą, przez Puck, mijając po drodze Żarnowiec i Krokową. Był już wieczór gdy dotarliśmy do Gdańska. Wykorzystaliśmy noworoczny  weekend do końca. Gdynia, 06.01.2011; 23:00 LT 