Po długim czasie nieobecności mój tato odwiedził swoje rodzinne strony dwa  lata temu. Nazwałem to wtedy podróżą sentymentalną. Pojechaliśmy wówczas szlakiem  wakacyjnych wojaży, które pamiętałem z dzieciństwa: do rodzinnej wsi mojej mamy,  a potem przez Warszawę, odwiedzając ciocię (siostrę taty) do miejsca gdzie on  się urodził. To były ciekawe dni. Tato powracał wspomnieniami do odległych czasów, ja  słuchałem, a przede wszystkim dużo rozmawialismy ze sobą, bez rutyny  codziennych dialogów sprowadzających się do banalnych zdarzeń. Nie wiedziałem  wtedy, czy nie jest to jego ostatnia podróż w tamte strony. Na szczęscie tato trzyma się dobrze i wspomniał kiedyś, że jeszcze raz by  pojechał. Tego mi dwa razy powtarzać nie trzeba. Chodziło jedynie o  wygospodarowanie wolnego czasu. Długi weekend z okazji Bożego Ciała był dobrą  okazją. Tato dojechał do Gdyni. Ja w środę po pracy spakowałem się sprawnie i o  dwudziestej opuszczaliśmy Trójmiasto. Po trzech godzinach dotarliśmy do Olsztyna,  gdzie zaplanowaliśmy pierwszy nocleg. Ta noc w hotelu pozwoliła nam wystartowac  nazajutrz rano spookojnie, mając za sobą już około 170 kilometrów. Pierwszym celem było Kleczkowo. Tu znajduje się grób mojego dziadka ze strony mamy. Dziadek za sprawą wpisu na moim blogu „Okruchy” (http://okruchy.blox.pl/2007/10/SPOWIEDZ-DZIADKA.html) trafił do książki opowiadającej o  mieszkańcach wsi, a wydanej staraniem organizatorów ubiegłorocznego zlotu  absolwentów tamtejszej szkoły.  Poszliśmy z moim tatą obejrzęc jeszcze co zostało z siedliska, na którym  stała chałupa dziadka, sprzedana wraz z ziemią po jego śmierci. Nie ma już nic. Wszędzie zielsko po pas i tylko krzewy oraz drzewa wyznaczają  granice działki. Tyle zostało po miejscu pamiętanym przez nas z odległych wakacji. Polna droga biegnąca obok tej parceli jak dawniej biegnie prosto hen, w  kierunku lasu, do którego chodziliśmy kiedyś na grzyby, a zboże po prawej  stronie jest takie samo jak to czterdzieści parę lat temu, kiedy leżeliśmy tam  z rodzeństwem i kuzynami schowani przed czujnym okiem rodziców oraz sąsiadów i wygłupiając się śpiewaliśmy na melodię przeboju Wojciecha Młynarskiego:  „jesteśmy  na wczasach w tych kleczkowskich lasach...”  Akurat kończyły się uroczystości Bożego Ciała i ludzie po prcesji  rozchodzili się do domów. Odwiedziliśmy mieszkającą wciąż w Kleczkowie daleką  rodzinę, ale po drodze kubiliśmy odpustowe obwarzanki, które również pamiętam  sprzed lat.  Po wizycie czekała nas podróż do Warszawy, gdzie u cioci mieliśmy  zaplanowany kolejny nocleg. Dla mnie takie przeskoki z miejsca na miejsce oraz podróże  planowane i realizowane w ostatniej chwili nie są niczym nowym, ale ciocia kotlety  na kolację smażyła już dzień wcześniej, bo dla niej taki przyjazd rodziny był  wydarzeniem bardzo odmieniającym codzienną rutynę rozkładu zajęć  osiemdziesięcioletniej, samotnej emerytki. Musieliśmy na bieżąco informować ją o planowanej godzinie naszego przyjazdu. W piątek wyjazd do Tchórzewa, pod Kock. To właściwy cel naszej podróży.  Rodzinna wieś taty. Niewiele już ludzi pozostało, których on zna. Najpierw  wizyta u jego ciotecznej sostry, Antosi, której pogoda ducha i zgoda na to co niesie los zrobiły na mnie wrażenie dwa lata temu, a teraz tylko utwierdziłem  się w tym przekonaniu.  Przywitani zostaliśmy bardzo serdecznie.  Oczywiście najważniejsza była rozmowa taty z Antosią i ich wspomnienia. Czy  jeszcze dane im będzie spotkac się i porozmawiać spokojnie, bez pośpiechu?     Nie mogło też zabraknąć poczęstunku i tradycyjnego kieliszka wódki, bo przecież byliśmy na wsi, a gdzie jak nie tutaj najdłużej nie pozostają żywe  nasze narodowe wartości, wśród których gościnność jest jedną z najważniejszych?  Antosia zacytowała z pamięci kilka wierszy, które ułożyła na specjalne okazje Byłem pod wrażeniem, ponieważ nie były to zwykłe zlepki byle jakich zwrotów i rymów częstochowskich zalewających nas zwłaszcza w formie sms-ów z życzeniami świątecznymi. To była prawdziwa poezja. Szok dla mnie, że taka staruszka w odległej od świata wsi zajmuje się takimi rzeczami, a nie tylko doglądaniem gospodarstwa. Żałowałem, że nie miałem możliwości zanotowania chociaż kilku strof.Nocleg mieliśmy u mojego kuzyna, bratanka taty. Nazajutrz odwiedziliśmy  jeszcze jedną cioteczną siostrę taty i to już było wszystko. Reszta tamtejszej  społeczności, to było już  przeważnie  inne pokolenie, nieznane mojemu tacie. Wyciągnąłem tatę na spacer polami i po łąkach, nad rzekę. Szafirowa wstążka Tysmienicy wije się wciąż  kontrastując ze złotem dojrzałych do żniw zbóż, otulona soczystą zielenią przylegających doń łąk. Tam, na widocznym na fotografii zakolu, jako nastolatek  spędzałem wakacyjny czas na łowieniu ryb. Oczywiście podczas takiego spaceru nie moglismy nie spotkać bocianów.  Okolice Kocka i Radzynia Podlaskiego to południowe rubieże historycznego  Podlasia (pomimo, że dziś w granicach województwa lubelskiego), a na Podlasiu  bocian mógłby być symbolem tej krainy na równi z żubrem.      Jeden z nich, znalazłszy coś, wzbił się w powietrze i ze zdobyczą pofrunął  w kierunku gniazda.  Ciekawe, czy ma to związek z granicami Podlasia, ale w Tchórzewie  zauważyłem podobne okiennice, jakie obserwowałem w wioskach, kiedy brałem  udział w wizycie blogerów w województwie podlaskim.  Charakterystyczne dwa pdodłużne, pionowo  zorientowane prostokąty w centralnej części oraz po jednym poziomym, szerszym i  krótszym na gorze oraz na dole. Zmieniała się wielkość okiennic, ich  kolorystyka, lecz ornament wszędzie pozostawał ten sam.  Na łące obejrzelismy niedawno wykopany torf. To duża oszcżędność dla  domowego budżetu gdy do ogrzewania nie trzeba używać wyłącznie węgla.   Mogłem zobaczyć jak wycina się pojedyńcze brykiety. Specjalne narzędzie o wyprofilowanym ostrzu wycina z podmokłej gleby fragment o wielkości mniej  więcej pojedyńczej cegły. Jeszcze jeden nocleg i w niedzielny ranek zarz po śniadaniu wyruszyliśmy w  drogę powrotną do Warszawy. Obiad u cioci i po południu wyjazd do Gdyni. Ruch  wielki, bo wszyscy wracali po długim weekendzie. Na szczęście dla nas większość  wracała znad morza, więc po naszej stronie szosy było luźniej. Wieczorem  spokojnie dotarliśmy na miejsce.Tato pomimo swoich 81 lat zapowiedział, że za dwa lata znów jedziemy.Sopot, 03.07.2011; 16:50 LT 