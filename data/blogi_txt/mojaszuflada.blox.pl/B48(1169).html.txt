Dzisiejszej nocy trafił mi się dyżur przed komputerem. Nic nadzwyczajnego w  firmie shippingowej. Kiedy jednak zamknąłem wszystkie pliki i przygotowywałem  się do spania, kątem oka spostrzegłem wyłaniającą się zza cieniutkiej linii  Półwyspu Helskiego tarczę słońca.   Budził się kolejny dzień Szybko chwyciłem aparat, otworzyłem okno i dopijając resztę zimnej już kawy  ustrzeliłem kilka fotek.  Widzialność była piękna i żadna chmura nie przesłaniała złocistej kuli. Jedynie  lekka deformacja jak to zwykle bywa tuż nad widnokręgiem.  Właściwie od razu przeszała mi senność. Móglbym posiedzieć jeszcze dłużej, kontemplować w porannej ciszy niezwykły widok, ale przywołałem się do porządku  mając w perspektywie pobudkę o siódmej, a potem cały dzień przed komputerem w  biurze. Zrobiłem jeszcze jedno zdjęcie, gdy słońce wzniosło się na tyle, że na  pomarszczonej powierzchni zatoki pojawiły się pierwsze refleksy. Sama zatoka wydala się dziwnie mała w tym porannym brzasku pozbawionym mgieł charakterystycznych dla tej pory dnia.  Poczułem się trochę jak na wakacjach, kiedy to nieraz oczekiwałem wschodu  gdzieś na szczytach gór. I w takim wakacyjnym nastroju uleciałem gdzieś w krainę Morfeusza, z której dwie i pół godziny później wyrwał mnie natrętny dźwięk  budzika.  Do pracy. Już po wakacjach. Sopot, 21.07.2010; 08:50 LT 