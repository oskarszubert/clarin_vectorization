Już w Europie. Świt przywitał mnie w Monachium.  Znów mam kilka zaległych wpisów, w tym opowieści o wypadzie do Wu Xi, by zobaczyć osiemdziesięcioośmiometrową statuę Buddy oraz o wjeździe na  setne piętro Shanghai World Financial Center. Żeby jednak nie mieszać za bardzo w chronologii, rozliczę się szybko z  okresem stoczniowym, zamieszcając trochę zdjęć. Njaciekawszy, a zarazem najbardziej pracowity okres na stoczni to  dokowanie. O ile na moim stanowisku generalnie pracuje się od świtu do zmierzchu,  to na doku od świtu do późnego wieczora. Jest to droga impreza i dla nas, i  zapewniająca profity stoczni (im wiecej statków obsłuży, tym większy zysk),  dlatego liczy się każda godzina, z odbiorem prac nie da się czekać do wygodnych terminów, bo trzeba mieć zarezerwowany czas na ewnetualne poprawki. Jeszcze  więc woda całkowicie nie spłynęła, a już do akcji wkroczyły rozmaite pojazdy i  ludzie w gumowcach.   My także, bo to jedyna okazja, żeby zobaczyć w jakiej kondycji znajdowało  się dno statku. Gdybyśmy zeszli godzinę później, wiekszośc byłaby już  potraktowana myjkami wysokociśnieniowymi. A tak, moglismy zorientować się, że  pomimo farb antyporostowych i generalnie dobrej kondycji kadłuba, pod dnem  znalazły schronienie całe kolonie skorupiaków.  Jezeli tak wygląda kadłub metalowy, pomalowany specjalnymi farbami, to  można sobie wyobrazić drewniane kadłuby starych żaglowców. Dopero wtedy można  sobie uswiadomić jak okrutną karą było przeciąganie pod stępką. Nieszczęsnik  był rozdzierany przez ostre muszle, a wydobycie krzyku bólu pod wodą oznaczało  utratę powietrza lub zalanie płuc. Dlatego taka kara bywała na ogół  jednoznaczna z wyrokiem śmierci. Tylko najwięksi twardziele przetrzymywali. Jak wspomniałem, mycie kadłuba rozpoczęło się jeszcze przed zakończeniem  dokowania statku. Około dziesięciu (a może i więcej) wysięgników plus ludzie  pod dnem uporali się z ogromną powierzchnią w około trzy godziny.  W międzyczasie pełną parą trwało opróżnianie zbiorników balastowych, by jak  najszybciej można było rozpocząc prace w dnie podwójnym.   Inna ekipa w tym czasie przygotowywała do demontażu ster, a z inną przeprowadzaliśmy inspekcję kadłuba, by uzgodnić wielkości rejonów które  powinny zostać wypiaskowane. Ekipa piaskarzy przygotowywała się już do nocnej  zmiany, by o szóstej rano następnego dnia, po sprawdzeniu jakości pracy,  wpuścić na ten teren malarzy. Gdy zapadł wieczór, kadłub był już umyty i czekał na rozpoczęcie tej  operacji.  Rano zdemontowano ster, który na ogromnym haku opuszczono w pozycji  horyzontalnej na dok. Poniżej linii wodnej trwała wymiana blach poszycia kadłuba, tam gdzie  korozja poczyniła zbyt duże wżery. Za graniczny limit przyjmuje się trzydzieści  procent ubytku grubości blachy, która w tym rejonie ma zazwyczaj około  piętnastu milimetrów grubości. W siłowni tymaczasem prowadzono intensywny przegląd wszystkich zaworów  zaburtowych. Wymieniano też skorodowane fragmenty przyległych rurociągów.  Powinny wytrzymać w dobrym stanie do następnego dokowania, przewidzianego za  dwa i pół roku. Siłą Chińczyków jest ilość ludzi. Dzięki temu, że niemalże  wchodzili sobie na głowy, równiez i te prace wykonano bardzo szybko w porównaniu n.p. z Europą  Ster montowano ponownie na łożyska ze specjalnego materiału zwanego  thordonem. Przypomina zwykły plastik ale ma oczywiście odpowiednią  wytrzymałość, odporność na działanie wody morskiej i przede wszystkim  niewielkie charaketryzuje się niewielkim tarciem. Szczególnie przydatna w montażu jest zmienność jego objętności w zależności od temperatury. Przed tą  operacją dokonuje się odpowiednich obliczeń, aby tak dopasować wymiary  materiału, by osiągnąć zamierzony efekt. Odpowiednio obrobiona tuleja  thordonowa jest potem zamykana w pojemniku do którego doprowadza się sprężony dwutlenek węgla. Podczas rozprężania ten ochładza się do temperatury około -80  ˚C powodując skurczenie tulei. Wtedy należy ją wydostać i szybko zamontować w  gnieździe.   Powrót do temperatury otoczenia spowoduje rozkurczenie się i trwałe zaciśnięcie tulei w gnieździe. Łożysko na przyjęcie trzona steru gotowe.  Wkrótce rozpoczyna się operacja ponownego montażu płetwy steru.  Na powyższym zdjęciu widać wyraźnie profil płetwy. Jest on niemal  identyczny ze skrzydłem samolotu. Tak jak strumień powietrza opływajacy  asymetrycznie płat skrzydła powoduje „wypychanie” samolotu do góry (lub  analogicznie ladowanie), tak strugi wody opływające asymetrycznie ster powodują  powstanie bocznej siły odpychającej rufę w lewo albo w prawo i zmianę kierunku  przemieszczania się statku. Nawigatorzy muszą pamiętać, że w związku z tym oś  obrotu statku znajduje się w pobliżu rufy (w około jednej trzeciej długości  statku). To ważne podczas manewrowania w wąskich przejściach, jak rzeki lub  kanały, aby manewr zwrotu rozpocząć wykonywać w ściśle określonym momencie.  Wszak taki statek ma blisko dwieście metrów długości. Montażowi przez cały czas przyglądają się nadzorujący tę pracę pracownicy  stoczni oraz ludzie odpowiedzialni za statek. Wszystko musi być w porządku  teraz, bo ponowne dokowanie to byłaby kompletna porazka dla obu stron. W końcu kadłub wygląda jak nowy. Blachy wymienione, kilka powłok farby  położone, ster i śruba zamontowane, zawory zaburtowe przeglądnięte, korki denne  zbiorników ponownie zakręcone i dla pewności zacementowane. Można zaczynać  zatapianie doku. Monachium, 23.04.2010; 11:15  LT 