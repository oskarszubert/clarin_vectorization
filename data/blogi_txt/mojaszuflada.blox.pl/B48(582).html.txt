Początkowo  zlekceważyłem tytuł na  portalu „Gazeta” informujący o zamachu. Było późne, piątkowe popołudnie, miałem  jeszcze mnóstwo rzeczy do zrobienia w biurze, a cóż takiego mogłoby się wydarzyć w spokojnej Norwegii? Potem poszliśmy z Moim Aniołem do kina, a kiedy wróciliśmy do domu, „TVN 24”  informowała właśnie, że po północy będą kontynuowac specjalny program  poświęcony eksplozji w Oslo oraz strzelaninie na wyspie Utoya. Siedemnaście śmiertelnych ofiar. Byliśmy wstrząśnięci bezsensownością tego aktu terroru, ale  czy jakikolwiek atak terrorystyczny ma sens? Wkrótce poszliśmy spać, a rano żółty pasek na ekranie telewizora pokazywał  bilans: 87 ofiar.  - Rozumiesz coś z tego? – Przecież mówili o siedemnastu. - Na pewno chodzi o wszystkie ofiary, zabitych i rannych – odrzekłem z  łazienki. Kiedy wyszedłem, wątpliwości już nie było. To wszystko zabici.  Zresztą ich liczba wkrótce przekroczyła dziewięćdziesiąt. Masakra... Wszystkiego dokonał ponoć (śledztwo jest w toku, nowe fakty pojawiają się  co chwilę) tylko jeden człowiek. Jeden szaleniec, który napisał, że „jeden  człowiek wiary wart jest tyle co sto tysięcy ludzi wierzących jedynie w  robienie interesów”.  Mówi się, że wiara potrafi przenosić góry. Jak widać, może. W Europie wciąż  jeszcze żyją ludzie, którzy z krzykiem budzą się w środku nocy na wspomnienie koszmarów za sprawą wizjonera, który siedemdziesiąt lat temu wymordował miliony  ludzi i obrócił w ruinę całe kraje w imię wiary w wyższość jednej rasy nad  drugą. Wciąż jeszcze przechodzą ciarki na samo wspomnienie innego wizjonera,  zwycięzcy tamtej wojny, który połowę podzielonego świata prowadził jedyną  słuszną drogą ku powszechnemu szczęściu. Drogą znaczoną drutami kolczastymi i  ogromnymi dołami w ziemi wypełnionymi stosami trupów tych, którzy mieli inne  poglądy. Wydawałoby się, że Europa po takich doświadczeniach musi być skazana na  pokój i spokój. Że na tej ziemi nie narodzi się już żaden inny szaleniec. Umysł  ludzki rządzi się jednak swoimi prawami.  Nie zdesperowany biedak, nie pozbawiony  przyszłości bezrobotny, nie skrzywdzony przez los albo złych ludzi mściciel,  lecz najnormalniejszy trzydziestolatek o łagodnej twarzy i spokojnych oczach, wychowany  w jednym z najzamożniejszych krajów świata, wziął się za tego kraju  naprawianie, przepojony głęboką wiarą w swe idee. „Zrobiłem rzeczy  potworne, lecz konieczne”, powiedział po zatrzymaniu bez odrobiny skruchy,  nadal silny swoją wiarą. Przypomina mi się „Kabaret” i pamiętna scena prześlicznej piosenki o łące i  ptaszkach śpiewanej ckliwie przez gładko uczesanych chłopczyków, która z każdą  następną zwrotką nabiera tempa, innej treści by w finale przerodzić się w  przerażający hymn opętanego tłumu z histerycznym „tomorrow belongs to me”. Zawsze przechodzą mnie ciarki ilekroć oglądam ten fragment filmu. I słowa głównego  bohatera, skierowane do przyjaciela, Niemca gdy rozbrzmiewają ostatnie takty. - Wciąż wierzycie, że jesteście ich w stanie powstrzymać? No właśnie. Wciąż wierzysz Europo? Narody za mordę chwyta się małymi  kroczkami. Wolność tracona jest po kawałeczku, niegroźnie, aż nagle pewnego  dnia okazuje się, że odwrotu juz nie ma. Po latach bezpardonowego ścigania wyznawców  zabronionych, neonazistowskich idei, przyszła tolerancja. Bo jest demokracja,  dobrobyt, mądrość społeczeństw, a krzykacze, ekstremiści różnych opcji to taki polityczny folkor. Nawet jeśli nawołują do wieszania na drzewach albo  strzelania, to przecież nikt na to nie pozwoli. Nie musi. Sami wezmą. O czym  boleśnie przekonała się w piątek Norwegia i cały cywilizowany świat. Sopot, 23.07.2011; 21:15 LT 