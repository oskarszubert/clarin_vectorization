W PKP kolejne zmiany. Można kupić bilet przez internet na wszystkie już  chyba pociągi. Obowiązkowe są jednak miejscówki w pierwszej klasie. Ponieważ ja  zazwyczaj jeżdżę do Szczecina na t.zw. bilet podróżnika (jedynka kosztuje 99 zł  na dowolną liczbę przejazdów od piatkowego wieczoru do poniedziałkowego poranka) z internetu w tym przypadku nie korzystam, bo takiej opcji jeszcze  on-line nie znalazłem.  Nie chciało mi się stać w sobotę rano przed odjazdem w kolejce, więc  pojechałem na dworzec do kasy późnym wieczorem w piątek. Kupiłem ów bilet podróżnika  i wtedy przypomniałem sobie o obowiązkowej miejscówce.  - Aha, i jeszcze miejscówkę na pociąg do Szczecina o 06:30 poproszę. Pani zaczęła wklepywać dane do komputera i wtedy właśnie wybiła północ.  Wraz z nią na ekranie pojawiło się groźne czerwone okno z informacją, iż  pomiędzy godziną 00:00 a 01:00 dokonywanie rezerwacji z powodów technicznych jest niemożliwe. Pani kasjerka bezradnie rozłożyła ręce. - Proszę kupić miejscówkę rano przed odjazdem. - Po to tu przyjechałem o północy, żeby właśnie rano nie zawracać sobie  głowy kupowaniem biletu.  Panią kasjerkę może bym przekonał, ale komputera na pewno nie.  Rano na sześć kas biletowych czynna była jedna. Długi ogonek do niej  sprawił, że od razu machnąłem ręką bo pociąg odjeżdżal za dziesięć minut. W  pociągu zaś pani konduktorka okazała się bezwzględna. Miejscówka być musi, a  jej wystawienie w pociągu kosztuje dodatkowo dziesięć złotych. Zapłaciłem, ale  znów ogarnęło mnie to dziwne uczucie, że po raz kolejny PKP zrobiło mnie w  balona i, że to nie ja mam jakieś prawa lecz wyłącznie przewoźnik. Niemiły poranek został wynagrodzony fajnym wieczorem, ponieważ w Szczecinie  akurat odbywały się Dni Morza, więc podszedłem nad Odrę rzucić okiem na żaglowce. Przypłynął między innymi największy na świecie „Siedow”.  Było też trochę mniejszych żaglowców i cała masa jachtowej drobnicy.  Wśród masztów i olinowania Zamek Książąt Pomorskich  i Wały Chrobrego prezentowały się szczególnie pięknie.   Wieczór zakończył (już po północy) pokaz sztucznych ogni dedykowany  Polskiej Żegludze Morskiej, która obchodzi właśnie sześćdziesięciolecie  działalności. Miła to sercu mojemu firma, ponieważ tam zaczynałem swoją karierę  na morzu i przez osiem lat po ukończeniu studiów pływałem pod  charakterystycznym trójzębem na kominie.  W niedzielne popołudnie, kiedy szedłem po peronie wyruszając w drogę  powrotną do Gdyni. Przypomniał mi się jeden z filmów Barei, w którym zamknięto  budynek dworca kolejowego z powodu urządzonej w nim wystawy. W Szczecinie wystawę urządzono na peronie 1, ale na szczęście dworca z tego powodu nie  zamykano.   I muszę przynać, że to fajny pomysł. Miałem jeszcze parę minut do odjazdu,  więc z ciekawością obejrzałem archiwalia dotyczące zasiedlania Pomorza  Zachodniego w 1945 roku. Bezpłatny, jednorazowy bilet dla osadników, potwierdzenie przydziału mieszkania ( w trzech językach!) czy zdjęcia  pierwszych osiedleńców.    Czytałem kiedyś wspomnienia pierwszego prezydenta Szczecina (Piotr Zaremba –  „Pierwszy szczeciński rok”) i szczególne wrażenie zrobiła na mnie niepewność  tamtych czasów. Był taki moment, kiedy po pierwszej fali napływu Polaków i  wysiedleń Niemców ów proces zatrzymano, a przynależność państwowa Szczecina  wciąż była przedmiotem negocjacji polityków. W owym okresie rozpoczęły sie  masowe powroty Niemców dowożonych między innymi statkami. Był to ich wielki zryw,  aby próbować  postawić wszystkich przed  faktem dokonanym. Polacy mieli ręce związane ustaleniami aliantów, a Niemcy po  prostu wracali do siebie. Dopiero 5 lipca 1945 roku ostatecznie przyznano  Szczecin Polsce i rozpoczęła się kolejna faza przesiedleń. Wielką wędrówkę ludów tamtego okresu ilustruje mapa.  Przy peronie stoi także zrekonstruowany wagon, którym podróżowali  przesiedleńcy.  Szkoda, że miałem tylko kilka minut, bo to fascynujący temat taki punkt  zwrotny w dziejach miasta. Gdynia, 13.06.2011; 00:55 LT 