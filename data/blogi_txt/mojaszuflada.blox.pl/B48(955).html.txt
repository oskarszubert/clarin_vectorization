Dostałem dziś miły list z UNICEF:  Witam Pana W imieniu Polskiego Komitetu Narodowego UNICEF, pragnę serdecznie podziękować za Pana pomoc w promocji naszej kampanii „Faceci Ratują Dzieci” na rzecz szczepień w Sierra Leone. 15 kwietnia zakończyliśmy zbiórkę funduszy i miło mi poinformować Pana, że w wyniku kampanii zebraliśmy ponad 636 tys. PLN. Dzięki ogromnemu zaangażowaniu polskich dzieci z 1140 placówek edukacyjnych biorących udział w projekcie „Wszystkie Kolory Świata” pozyskaliśmy dodatkowe środki. Zebrana wspólnie kwota 1 359 539 PLN pozwoli na zakup ponad 600 tys. dawek szczepionek dla dzieci w Sierra Leone. Dzięki hojności Polaków, dzieci w tym kraju będą miały szansę na zdrowy start w przyszłość. Pozyskane środki pozwolą na zrealizowanie kompleksowego programu szczepień i dostarczenie m.in.: · szczepionek przeciwko gruźlicy dla 250 tys. dzieci, · potrójnych dawek szczepionki przeciw polio dla 125 tys. niemowląt, · 10 lodówek na baterie słoneczne do przechowywania szczepionek w lokalnych ośrodkach zdrowia. W przeciwieństwie do Polski, gdzie mamy powszechny dostęp do rutynowych szczepień, w Sierra Leone aż 60% niemowląt nie jest kompleksowo zaszczepionych. Dzięki wsparciu polskich Darczyńców, sytuacja ta będzie zmieniać się na lepsze. Do prawidłowego przeprowadzenia szczepień niezbędny jest również sprzęt do przechowywania szczepionek i utylizowania odpadów, a także przeszkolony personel medyczny. Dlatego wspierając program szczepień w Sierra Leone, zadbaliśmy także o zapewnienie technicznego i merytorycznego parcia dla służby zdrowia. Serdecznie dziękuję za Pana wsparcie. Mam nadzieję, że wspólnie zrealizujemy jeszcze wiele projektów, które przyczynią się do poprawy sytuacji dzieci na świecie.  Trzysta siedemdziesiąt pięć tysięcy dzieciaków dostało szansę uniknięcia poważnych chorób. Warto było pisać bloga choćby dlatego by móc dołożyć swoją cegiełkę do tego sukcesu. Szczawnica; 16.05.2012; 00:30 LT﻿﻿ 