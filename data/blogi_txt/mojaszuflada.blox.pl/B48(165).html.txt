Znów łapię opóźnienie. Nie nadążam ostatnio z pisaniem.  Ciąg dalszy relacji z Wenecji czeka, ale w międzyczasie przytrafił się  wypad do Międzyzdrojów. Chciałem też parę słów o tym, ale dzisiejszego wieczoru  nie sposób napisać o biegach narciarskich. Eliminacje i ćwierćfinał wysłuchane  w samochodzie podczas jazdy z Międzyzdrojów do Trójmiasta. Reszta już w telewizji, w domu, w Gdyni. Biedna Justyna Kowalczyk. Wykreowana na multimistrzynię olimpijską, tak  jakby medale przyznawano za samo miejsce w rankingach. Jeśli ktoś wykazywał  pokorę dla jej rywalek to chyba tylko sama zawodniczka oraz jej sztab. Media już liczyły złote krążki. - Proszę państwa! Dziś wielki wieczór polskiego sportu... – tak albo bardzo  podobnie zaczynał swoją relację komentator TVP przed pierwszym występem  biegaczki w Vancouver. Zimny prysznic w postaci piątego miejsca ostudził trochę  kalkulacje, ale dziś powtórzyło się to samo.  - Justyna biegnie po złoto – informowano w radiowych wiadomościach. Szczęśliwie nasza zawodniczka pobiegła wspaniale i zdobyła srebrny medal.  Jakie byłyby komentarze gdyby znów była piąta? Trzeba chylić czoła przed jej mistrzowskimi umiejętnościami. Przez większą  część biegu finałowego prowadziła i tylko dlatego, że zbyt szeroko weszła w  jeden z decydujących zakrętów, znakomicie dysponowana tego dnia Norweżka  wyprzedziła ją i prowadzenia już nie oddała. Co powiedziała po biegu wicemistrzyni olimpijska? Przyznała, że złoty medal  przegrała na owym zakręcie ponieważ nie umie jeszcze jeździć technicznie tak  dobrze jak jej rywalka. Nie narzekała na tor, na pogodę, sędziów i czort wie co  jeszcze. Po prostu stwierdziła, że musi jeszcze nauczyć się lepiej jeździć.  Myślę, że po takich wypowiedziach poznaje się wielkich sportowców. Kiedy przeprowadzający wywiad dziennikarz zapytał, czy warto było przez cztery lata  harować przez trzysta dni w roku dla tego krążka, odpowiedziała, że nie tylko  dlatego. Dla każdego zwycięstwa warto było. To jest właśnie prawdziwie sportowy duch. Wyjątkowy hart ducha objawił się jednak tego dnia u kogo innego. Osobą,  którą prawdopodobnie szczególnie zapamiętają kibice nie bedzie ani mistrzyni  olimpijska Marit Bjoergen, ani srebrna medalistka Justyna Kowalczyk, lecz Petra  Majdic, która dobiegła na metę na trzecim miejscu.  Slowenka podczas porannego treningu wypadła na zakręcie z trasy. Łuk nie  był zabezpieczony przez organizatorów, więc zawodniczka po prostu poleciała w  dół ze skarpy i dotkliwie się potłukła. Zachodziło podejrzenie złamania żebra. Ów przypadek to kolejny przykład niefrasobliwości organizatorów, którym  wpadki przytrafiają się niemalże każdego dnia. Majdic nie była w stanie wystartować zgodnie z programem jako trzecia w  eliminacjach. Organizatorzy zgodzili się przesunąć ją na ostatnie miejsce na  liście startowej, by dać czas na dojście do siebie. Do końca jednak nie było  wiadomo czy Słowenka wystartuje.  Pobiegła. Ta jedna z kandydatek do złotego medalu zajęła w eliminacjach dziewiętnaste miejsce. Ale zakwalifikowała się do finałowej trzydziestki i to  już w zaistniałych warunkach był sukces. Ćwierćfinał wygrała. Widać jednak na mecie jak wiele kosztowało ją to sił.  Półfinał  zaczyna mocno, ale potem z  każdym metrem słabnie. Widać, że nie ma szans na awans do finału, do którego kwalifikują się po dwie najlepsze zawodniczki z każdego z półfinałowych biegów.  W końcówce mocno przyspiesza ponieważ może jeszcze liczyć na załąpanie się na  dwa miejsca zarezerowane dla zawodniczek , które zajęły miejsca trzecie i dalsze, lecz miały w tej grupie najlepsze czasy. Słowenka dobiega do mety  dopiero jako czwarta, lecz czas ma lepszy niż trzecia zawodniczka pierwszego  półfinału i to ona zdobywa ostatnie wolne miejsce w biegu finałowym. W finale podobnie. Mocny start, potem słabnięcie i zryw w końcówce. Zryw,  który dał jej trzecie miejsce i brązowy medla olimpijski. Na mecie wydawało  się, że traci przytomność. Na noszach zniesiono ją z toru. Na ceremonię  dekoracji (t.zw. flower ceremony) szła powoli podtrzymywana przez  kogoś z service teamu. Przy jego pomocy weszła  tez na podium i tak tez opuściła miejsce ceremonii.   Trzeba mieć niezwykłą wolę walki i ogromny hart ducha by zdobyć olimpijski  medal w takich okolicznościach. To jest dopiero wielkość zasługująca na ogromny  szacunek. Słyszałem, że podczas jednego z turniejowych meczów (nie wiem czy nie na  olimpiadzie) polski szczypiornista grał ze złamaną ręką. Nie jestem zwolennikiem  sportów ekstremalnych i życzę by każdy z zawodników mógł rywalizować w  normalnych warunkach, ale musze przyznać, że tego typu przypadki robią na mnie  ogromne wrażenie i budzą wielki szacunek, dla tych którzy w imię sportowej  rywalizacji potrafili pokonać swój ból. Ktoś kiedyś powiedział mi, że podczas rozmaitych wyzwań o powodzeniu decyduje przede wszystkim psychika. Organizm ponoć może znieść bardzo wiele pod  warunkiem, że ma się psychiczną siłę i wiarę, że może się udać. Gdy traci się  wiarę w dobry wynik i słabnie wola walki, porażka jest niemal gwarantowana. Takiej prawidłowości doświadczyło zapewne wielu z nas, zwykłych zjadaczy chleba,  bowiem dotyczą nie tylko olimpiad i nie tylko sportu w ogóle. Gdynia, 18.02.2010; 01:05 LTP.S.Dziś przed południem portal "Gazeta" poinformował o wycofaniu się Petry Majdic z igrzysk. Cztery złamane żebra i uszkodzenie opłucnej. W takim stanie zdobywała brązowy medal!Sopot, 19.02.2010; 12:20 LT 