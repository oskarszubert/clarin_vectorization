Po przyjeździe do Gdyni późnym wieczorem tradycyjnie już oglądałem  transmitowane ostatnie minuty kolejnej Wielkiej Orkiestry Świątecznej Pomocy. Struny  głosowe Jerzego Owsiaka odmówiły posłuszeństwa i wydawało się, że Wielki  Dyrygent nie będzie w stanie doprowadzić programu do końca o własnych (głosowych)  siłach.  Wytrwał jednak, a Orkiestra biła kolejne rekordy. - Nie o rekordy chodzi, lecz  o to, że byliśmy razem – powiedział pod koniec programu jego lider.   Myślę, że to jedno zdanie mogłoby wystarczyć za całą charakterystykę owego polskiego fenomenu. Byliśmy razem. Starzy i młodzi, wierzący i niewierzący,  lewicowi i prawicowi, milionerzy i bezrobotni. My, naród. Oczywiście gdzieś tam zawsze dochodzą pomruki, że to wszystko nie tak, że  ciemne interesy... Bywa, że szczególnie głośno ujadają ci, którzy sami miewają  kłopoty z rozliczeniem zebranych przy innych okazjach środków. Bez tego jednak  nie byłoby polskiego piekiełka. Ot taki nasz folklor, na szczęście również jako  skansenowa osobliwość traktowany. Niewiele mamy ludzi o tak wielkiej charyzmie jak Jerzy Owsiak. Facet, który pokazał, że jak się bardzo chce, to można wszystko. Jeden z niewielu, który  łączy zamiast dzielić. Ile ludzi zawdzięcza mu życie? Nikt tego pewnie nie liczył  bo też i szacować trudno. Przecież nie tylko o zakupiony sprzęt chodzi.A akcje edukacyjne? Ile ludzi własnie dzięki WOŚP dowiedziało się na czym polega  udzielanie pierwszej pomocy i wykorzystało to w krytycznych momentach?  Orkiestra zagrała po raz osiemnasty. W takim wieku można już bez nadużycia mówić  o tradycji. Pięknie się więc wpisuje w bożonarodzeniową tradycję. Najpierw  jesteśmy razem na święta, w Wigilię, potem wszyscy składamy sobie życzenia  szczęśliwego nowego roku, a niedługo później znów jesteśmy razem, w znacznie  szerszym pojęciu, by w nastroju karnawałowej zabawy zrobić coś dobrego dla  nieznajomych, dla sąsiadów, a być może nawet i dla siebie. Niech gra Orkiestra do końca świata i jeden dzień dłużej, ale przede wszystkim  niech nam żyje Jerzy Owsiak i jak najdłużej uczy nas by „miłować bliźniego  swego jak siebie samego”. Jego działanie sprowadza się w dużej mierze do tego  właśnie drugiego przykazania miłości. Osiemnaście lat minęło, a ja wciaż nie  mogę się nadziwić, że mimo to z dużą rezerwą, by nie powiedzieć chłodem owo  szlachetne granie jest przyjmowane przez Kościół mający w gruncie rzeczy podbną  (choć oczywiście znacznie szerszą) misję. Gdynia, 11.01.2010; 01:10 LT 