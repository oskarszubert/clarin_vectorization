W sobotę pojechaliśmy z Moim Aniołem zwiedzić okrzyknięty najpiekniejszym  stadionem w Polsce PGE Arena. Tu 10 czerwca o godzinie 18:00 meczem Hiszpania –  Włochy zainauguruje swoje rozgrywki grupa C Mistrzostw Europy.     Dostać się do obiektu wczale nie jest łatwo. Trzeba z wyprzedzeniem  zarezrwować miejsce w grupie zwiedzających, zwłaszcza na weekend. My to zrobiliśmy dobre trzy tygodnie wczesniej, jeszcze przed wyjazdem na Cypr.  Podczas wstępnej prezentacji na początku zacytowano nam opinię Massimo  Franchi’ego z „Tuttosport” podczas prezentacji obiektów przez UEFA: „Stadion w Gdańsku jest jak Ferrari, jak  Lamborghini. Czuję się tu jak w wymarzonym samochodzie odebranym prosto z  fabryki.” Swoją reputację jeszcze przed największą imprezą sportową jaką kiedykolwiek organizował nasz kraj PGE Arena zawdzięcza w dużej mierze projektantom. To firma,  która projektowała m.in. słynny Allianz Arena w Monachium oraz inne stadiony na  mistrzostwa świata w 2006 roku w Niemczech. Projekt stadionu w Gdańsku (pierwotnie nazwanego Baltic Arena - obecna nazwa to wynik licytacji) był więc wynikiem  bardzo duzego doświadczenia, a oprócz doskonałej funkcjonalności wyróznia się  niezwykłą estetyką nawiązującą do bursztynu. Trasa zwiedzania po owej wstępnej prezentacji ropoczęła się od szatni.  Proste, ale funkcjonalne i estetyczne szafki z siedziskami dla każdego  zawodnika. Wszystko przemyślane. Od kierunku usytuowania wieszaków (zanim  zawodnicy wysiądą z autokaru i wejdą do szatni, grupa logistyczna rozwiesi sportowe kostiumy na wieszakach, nazwiskami na koszulkach do frontu, dzięki  czemu każdy z zawodników od razu odnajdzie swoje miejsce) po półeczki na  kosmetyki i.t.p.   Naprzeciwko wejścia do podobnie urządzonego pokoju trenerskiego znajduje  się wejście do łazienki. Za prysznicami zaś znajduje się jacuzzi. Dla mnie największym zaskoczeniem była temeperatura wody w jacuzzi jaką  zażyczyła sobie ponoć reprezentacja Niemiec. Było to... 7,2 °C.  Tak, nie zapmniałem o jedynce albo dwójce z przodu. Siedem i dwie dziesiąte!  Pomijam już zadziwiającą, niemiecką precyzję (dwie dziesiąte stopnia!) ale  siedem stopni robi wrażenie. Trudno sobie wyobrazić, że w takiej temperaturze zawodnicy pławią się po meczu z przyjemnością, celebrując szampanem osiągnięty  korzystny wynik. Naukowcy wyliczyli, że krótkotrwałe zanurzenie się w w wodzie  o takiej temperaturze najlepiej sprzyja odnowie biologicznej i regeneracji  rozmaitych mikrourazów.  Oczywiście w szatni nie może zabraknąć leżanek, przy których zawodnikami  zajmuja się lekarze i masażyści. Drużyny dojeżdżają na mecz autkoarami, które zatrzymuja się w tunelach w  narożnikach stadionu (będzie je widać na następnych zdjęciach).  Stamtąd wchodzą prosto do korytarza  prowadzącego do szatni, a z szatni ten sam korytarz prowadzi do centralnie ustyuowanego wyjścia na boisko. Dochodząc z dwóch przeciwlegle usytuowanych  szatni, przed owym wejściem obydwie ekipy spotykają się, by za chwilę wyjść na  zewnątrz.   Mogliśmy pokonać tę trasę, którą dziesiątego czerwca przejdą njlepsi piłkarze Włoch i Hiszpanii oglądani przez dwa miliardy telewidzów na świecie.   Muszę przyznać, że owo przejście przez krótki tunel i nagłe znalezienie się  na murawie otoczonej wspaniałymi trybunami przyprawia o przyjemny dreszcz na plecach.   Po obu stronach wyjścia znajdują się boksy dla walczących drużyn. Tu będą  siedzieć zawodnicy rezerwowi. Stąd grą swoich graczy kierować będą trenerzy.     Moim marzeniem było wyjsci na murawę i oddanie chociaż jednego strzału na bramkę. Okazuje się jednak, że trawa na boisko przedstawia zbyt wielką wartość,  by nawet uczestnicy zwiedzających grup mogli na nią wchodzić. Zresztą bramki  też były tymczasowo zdemontowane. Co ciekawe, murawa nie jest idealnie płaska. Jej centralna część jest  położona nieznacznie wyżej i łagodnie opada ku bokom. Ma to ułatwić odwadnianie  wielkiego boiska o wymiarach 105 x 68 metrów (takie ujednolicone wymiary  obowiązują nowobudowane obiekty od 2008 roku).  Oglądaliśmy więc trybuny (w tym skórzane siedzenia dla VIP-ów, tymczasowe  przkryte foliowymi workami) z perspektywy murawy, a potem ruszyliśmy ku schodom  prowadzącym do najwyżej położonych rzędów.     Wspominałem wczesniej o tunelach w narożnikach satdionów. Teraz mieliśmy  koło nich przejść.     Oprócz funkcji czysto komunikacyjnych (wjazdy dla wspomnianych autokarów z  drużynami) oraz prostych i o wysokiej przepustowości dróg ewakuacyjnych, te  tunele przede wszystkim pełnia funkcję... wentylacyjną. Według projektantów  stadion o takiej konstrukcji (poliwęglanowe poszycie konstrukcji) w naszej sterfie klimatycznej latem generował by temperaturę na murawie około 45°C.  Trudno wyobrazić sobie grajace w takich warunkach drużyny jak również trudno wyobrazić  sobie utrzymanie soczystozielonej trawy. Cztery wielkie tunele mają zapewnić naturalną cyrkulację powietrza wentylującą wnętrze obiektu. Pod skosami trybun ustytuowane są liczne pomieszczenia użytkowe, w tym  przede wszystkim rozmaite kioski gastronomiczne. Każdy z nich ma pełne zaplecze  chłodnicze.      Wokół nich dziesiątki ekranów LCD. Stadiom ma własną sieć telewizyjną.     Zresztą z 750 milionów złotych, jakie kosztował ten obiekt, około osiemdziesiąt milionów to sieć komputerowa. Cały obiekt zarządzany jest za  pomocą komputerów. Nawet światła w pomieszczeniach zapalane są komputerowo, a  nie przyciskiem na ścianie. Kamery monitoringu stadionowego są jakości 2,5 x  HD, co pozwala bez problemu określić n.p. kolor oczu osoby filmowanej w tłumie  na trybunie po przeciwległej stronie boiska. Każdy wchodzący przez bramki kibic  będzie sfotografowany co najmniej dwadzieścia siedem razy. Centrum sterowania, serwerownia, do której wstęp mają tylko nieliczne, uprawnione osoby (my nie moglismy jej zobaczyć) zawiera w sobie sprzęt o  wartości piętnastu milionów złotych. Po przeciwległej stronie obiektu znajduje  się jej klon, o identycznej rzecz jasna wartości, gotowy do przejęcia funkcji „centrum dowodzenia” na wypadek awarii tego pierwszego. W końcu znaleźliśmy się na górze.     Tu największe wrażenie robi znajdująca się nad głowami stalowa konstrukcja  bryły stadionu. Składa się z blisko osiemdziesięciu ogromnych wręgów wzorowanych na kontrukcji wręgów hanzeatyckich okrętów. To kolejne, po  bursztynie i falistych górnych krawędziach trybun, nawiązanie do morskiego  charakteru Gdańska przez firmę projektową Rhode – Kellermann – Wawrowsky z Düsseldorfu.  Dach znajduje się czterdzieści pięć metrów nad poziomem terenu.   W naroznikach znajdują się wielkie telebimy o powierzchni 70 m². Mniej więcej w połowie wysokości trybun, nad sektorem dla VIP-ów znajduje  się przeznaczona dla nich ogromna restauracja. Tu podczas przerwy goście mają  zapewnioną obsługę cateringową. Tutaj także odbywają się bankiety. UEFA  zażądała 1350 stewardów do obsługi gości podczas imprezy. Kiedy zwiedzalismy  stadion, w Sali konferencyjnej trwało szkolenie jednej z grup.     Dla mnie ciekawsze od restauracji były loże dla VIP-ów. Stadion posiada ich  czterdzieści. Najmniejsze zaprojektowane są na dwadzieścia osób. Pomieszczenia  loży po wynajęciu stanowią prywatny teren najemcy, który może przebywac tam  kiedy tylko zechce i z dowolną iloscią osób.   Podczas meczu czy innej imprezy otrzymuje on jednak przypisaną danej loży  liczbę kart wstepu. Oczywiscie do loży przylegają fotele na trybunach w  przypisanej jej ilości.   Ceny, hm, zaczynają się od około stu tysięcy złotych za rok, ale ponoć i  tak największym wzięciem cieszą się te najdroższe. Obecni najemcy nie będą  jednak mogli korzystać ze swoich lóż podczas turnieju o mistrzostwo Europy. Na  ten okres stadion przejmuje UEFA i to ona wynajmuje pomieszczenia. Ponoć jest  to zupełnie inna kategoria cenowa i trzeba dysponować co najmniej milionem  złotych by ubiegac się o możliwość wynajęcia loży. Dla kibiców o mniej zasobnych portfelach pozostają zwykłe siedzenia, kioski  gastronomiczne oraz bar T29, którego nazwa jest skrótem od adersu dawnego stadionu Lechii Gdańsk: Traugutta 29.   To jest pub pomyslany przede wszystkim o kibiach Lechii, która rozgrywa tu  swoje mecze. Po EURO 2012 znajdzie tu również miejsce muzeum klubowe Lechii  Gdańsk. Byliśmy pod wrażeniem obiektu, chociaż podczas wycieczki zobaczylismy tylko  nieiwelki fragment wszystkich pomieszczeń.   Właściwie wszystko jest niezwykłe: od elektoniki sterującej obiektem,  przez 44000 m² dachu aż po wymianę gruntu na działce, na której  wybudowano stadion. Po zlikwidowaniu znajdujących się tu uprzednio ogródków  działkowych podmokły, torfowy grunt wymieniono do głębokości aż dwunastu  metrów! A trzeba przyznać, że wymiary całego satdiou to 236 x 203 metry (cała  działka zaś to ponad 25 hektarów). Jednego mi tylko szkoda. Pamiętam pierwsze wizualizacje projektu Baltic  Arena. Przedstawiały one główną, dużą bryłę busztynu otoczoną przez kilka  mniejszych niczym rozrzucone kamyki na plaży.     Jak wiele związanych z EURO projektów, również i ten został przycięty.  Zostało zachowane miejsce na te mniejsze obiekty, ale ich budowa ma ruszyć po  turnieju. Czy ruszy? Już samo wybudowanie stadionu, dróg, modernizacja lotniska  było ogromnym wyzwaniem finansowym dla miasta. Czy porwie się na ciąg dalszy inwestycji  bez miecza terminów nad głową? Wątpliwe. Szkoda, bo pełen projekt wyglądał  pięknie. Może jednak się ziści? Póki co, cieszmy się tym co jest. Z PGE Areny  wybudowanej pomiędzy 15 grudnia 2008 r. (pierwsze prace ziemne), a 19.07.2011  (wydanie pozwolenia na użytkowanie) możemy być naprawdę dumni. Sopot; 26.02.2012; 17:20 LT 