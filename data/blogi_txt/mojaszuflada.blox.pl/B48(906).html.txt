Święta, jak to zazwyczaj u mnie bywa, częsciowo spędziłem w podróży.  Umówiliśmy się z Aniołem, że w Wigilię odwiedzimy swoich rodziców każde z  osobna, natomiast wieczór pierwszego dnia świąt oraz cały następny dzień będą  już tylko dla nas.  Do Szczecina zamierzałem jechać pociągiem, lecz na trzy dni przed Bożym  Narodzeniem spotkało mnie rozczarowanie. Rozkład jazdy nie przewidywał bowiem  bezpośrednich połączeń między Szczecinem a Gdynią 25 grudnia po południu.  Musiałbym decydować się na przesiadki, i wszystko razem trwałoby znacznie  dłużej niż normalnie. Osiem godzin na pokonanie 330 kilometrów to jak na XXI  wiek wynik niezbyt wyśrubowany. Po obfitych opadac śniegu, 23 grudnia spadł... deszcz. Deszcz, który  zamarzał niemal natychmiast. Samochód pokrył się kilkumilimetrową warstwą lodu, która przywarła mocno. Skrobanie szyb przed jazdą wymagało dużego wysiłku  i.... cierpliwości w odkuwaniu owej skorupy centymetr po centymetrze. Taka sama pojawiła się na jezdniach, chodnikach, placach.  Kilkudziesięciocentymetrowa warstwa śnieżnego puchu pokryła się skorupką lodu niczym  creme brulee karmelem. Owa gładkość w połączeniu ze świetlnymi refleksami na lodzie tworzyły niezwykły widok, jakby całe miasto stało w wodzie. W takich warunkach w Wigilię nad ranem wyruszałem z Gdyni. Wziałęm ze sobą  między innymi płyty z kolędami i słuchając ich przemierzałem wolniej niż zwykle  znaną juz niemal na pamięć trasę. Kolędowy repertuar jest tak wyeksploatowany, że artyści z górnej półki próbują nadać im osobiste, nieco odmienne brzmienie. Rozumiem  ich frustrację, bo wyjść i zaśpiewać poprawnie to trochę poniżej ich ambicji. Ja  jednak nie lubię artystycznych eksperymentów, tam gdzie najważniejsza jest  tradycyjna melodia. Takim niewypałem było osławione wykonanie polskiego hymnu na  mistrzostwach świata w Korei i podobnie męczyłem się słuchając interpretacji  kolęd, które świadczyło o dużych możliwośćiach wokalnych innej piosenkarki, oraz o wyobraźni jej muzyków, lecz utwory te chyba jedynie tekstem przypominały  pierwowzór. Z ulgą zmieniłem płytę i w samochodzie znów zrobiło się  świątecznie. Minęło południe gdy wjeżdżałem do Szczecina. Tato już czekał ubrany, bo  obiecałem, że zabiorę go samochodem na cmentarz. Odgarnęłiśmy trochę grubą warstwę śniegu z nagrobków i zapaliliśmy znicze. Byłem zaskocznoy  iloscią ludzi, która krzątała się przy grobach w wigilijne popołudnie. No cóż, to  dzień, w którym ludzie łączą się z rodzinami i w szczególny sposób odczuwają  brak tych, którzy już odeszli na tamtą stronę. Kiedy wrócilismy, rzutem na taśmę jeszcze dorwałem się do komputera, by  porozsyłać życzenia. Dobrze, że są e-maile, chociaż zawsze meczy mnie moralny kac, gdy sprawę załatwiam jednym kliknięciem zamiast wypisać świąteczne  pocztówki, nakleić znaczki i wysłać pocztą tradycyjną.  Czas przeleciał szybko. Wigilijna wieczerza, potem świąteczny poranek,  ponowne spotkanie przy stole w południe, a około wpół do czwartej ruszyłem w drogę powrotną do Gdyni.. Tak jak  się spodziewałem nie było dużego ruchu i jechało się spokojnie. Niemal każda z  mijanych miejscowości mniej lub bardziej przystroiła się na święta. Nawet  koszaliński ratusz, który jest jakąś koszmarną wielkopłytową wariacją z lat sześćdziesiątych ubiegłego wieku, po zmroku w świątecznej iluminacji  prezentował się niezgorzej.  Jazda pomimo trudnych warunków mijała spokojnie i za czas jakiś znów  ujrzałem ze szczytu wzgórza w Kębłowie morze świateł t.zw. Małego Trójmiasta Kaszubskiego. Jeszcze tylko łagodna serpentyna w dół i już oświetlona,  dwujezdniowa droga do samej Gdyni. Mówią, że najwięcej wypadków zdarza się w odległości kilku kilometrów od domu.  Mi zostało dokładnie dziewiętnaście, gdy między Wejherowem a Redą autem nagle i  niespodziewanie mocno szarpnęło w lewo. Poślizg. Skontrowałem kołami  pamiętając, żeby nie hamować. Szarpnięcie w drugą stronę, potem znów z  powrotem, a za każdym razem amplituda skrętu większa, aż w końcu auto ustawia  się bokiem i uderza w barierkę między jezdniami. Po chwili szoku włączam  światla awaryjne i wyciągam z bagażnika trójkąt odblaskowy, by ustawić go na  jezdni. Nadjeżdżają pierwsze samochody. Ktoś się pyta, czy nic mi się nie  stało, czy samochodem da się jeszcze jechać   Musze do końca oderwać wiszący kikut zderzaka. Silnik wystartował, więc  powoli zjeżdżam na pobocze. Potem ludzie pomagają mi zebrac z jezdni porozrzucane  fragmenty lamp. Kiedy wszystko uprzątnięte, zabieram trójkąt, dziękuję tamtym  ludziom i próbuję odnaleźć telefon. Wszystko co leżało na siedzeniach, teraz  kłębi się na podłodze. Na fotelu leżał tez telefon, z którym łaczył mnie kabel ze słuchawkami w uszach. Ten kabel plątał mi się przy ubraniu gdy  wysiadałem z auta, ale gdy telefon gdzieś poszybowal, pozostały z niego  strzępy. Nie czułem ani nie pamiętałem, żadnego szarpnięcia, ale musiało być  spore, skoro ze słuchawek tkwiących w uszach prawie nic nie zostało. Odnalazłem go w końcu gdzieś na podłodze i zadzwoniłem do Anioła. Ledwie  odłożyłem słuchawkę gdy zadzwonił mój tato. Zawsze dzwoni by dowiedzieć się,  czy szczęśliwie dojechałem. Tym razem nie miałem dobrych wieści, chociaż w  ostatecznym rozrachunku uznałem, że i tak miałem bardzo dużo szczęścia w nieszcęściu. Przywaliłem bowiem w barierkę, która z założenia pochłania energię uderzenia.  Gdyby wyrzuciło mnie nie w lewo lecz w prawo, wylądowałbym na jednym z  rosnących wzdłuż drogi drzew. Gdyby zdarzyło się to na drodze jednozjezdniowej, zamiast na barierce, zatrzymalbym się w rowie po przeciwnej stronie, o ile  szczęśliwie nie zaliczyłbym zderzenia z kimś z przeciwka. No i trzecie szczęście  to pusta droga. Gdyby ktoś jechał za mną lub obok mnie, nie obyłoby się bez  karambolu. Pierwszy raz miałem doświadczenie znajdować się w samochodzie tańczącym poza kontrolą na jezdni i ciągle jak sobie to przypominam, przechodzą  mnie ciarki. Okropne musi być też zapewne uczucie gdy kierowca jadącego z przeciwka pojazdu widzi, że ktoś zbliżający się do niego zaczyna nagle wykonywać takie niekontrolowane ewolucje. Nie ma dokąd uciec i nie ma jak przewidzieć nastęnego  ruchu. Była jedenasta wieczorem gdy dojechałem do Gdyni. Adrenalina powoli  schodziła i mogliśmy rozpocząć świętowanie z Aniołem. Mój agent ubezpieczeniowy przekonywał mnie w marcu, gdy odnawiałem ubezpieczenie, że może zamiast zapłacić  mniej (zniżki plus mniejsza po kolejnym roku wartość auta), warto te pieniądze  zainwestowac w dodatkowe ubezpieczenie, n.p. car assistance. No i tak zrobiłem.  Pierwszy raz. Dzięki temu w drugi dzień świąt pod dom dostarczono mi samochód  zastępczy, który w ramach ubezpieczenia będę mógł używać przez najbliższe dwa  tygodnie Gdynia; 28.12.2010; 06:55 LT 