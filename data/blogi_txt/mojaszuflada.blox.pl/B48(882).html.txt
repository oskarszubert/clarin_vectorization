Do poprzedniej relacji z Goeteborga nie zmieściło mi się kilka zdjęć z podróży powrotnej, więc teraz z kronikarskiego obowiązku... ﻿ Wylatywałem wcześnie rano mając w planie przesiadkę w Kopenhadze.  Lotnisko Kastrup, zaznaczone literą A na poniższej mapce leży na południowych krańcach duńskiej stolicy, idealnie położone przy autostradzie E20, która przecina Cieśninę Sund łącząc leżace nad jej brzegami skandynawskie państwa.  Położenie tego portu lotniczego sprawia, że podchodzi się do lądowania tuż nad wodą, mając możliwość obserwacji nawigujących w tym rejonie statków. ﻿ Tę bliskość można zaobserwować również z terminalu lotniska, kiedy lądujace samoloty można uchwycić w kadrze po sąsiedzku z wystającymi ponad zabudowania sylwetkami przepływających statków. ﻿ Kiedy niedługo potem mój samolot startował z Kopenhagi do Gdańska, miałem możliwość obejrzenia w całej okazałości owej suchej przeprawy porzez Sund. Składa się ona z mostu o długości 7,845 km, sztucznej wyspy o długości 4 kilometrów a oraz tunelu (3,5 km) łączącego tę wyspę z Kopenhagą. ﻿ Wikipedia podaje, że budowę rozpoczęto w 1995 roku, a ukończono w 1999. Oficjalne otwarcie nastąpiło 1 maja 2000 roku. Ja jednak pamiętam, że już we wczesnych latach dziewięćdziesiątych, kiedy jeszcze plywałem w PŻM, wielokrotnie napotykałem na utrudnienia w żegludze w tym rejonie związane z budową przeprawy. Przepływając tamtędy obserwowaliśmy przez lornetki postępy w budowie. W owym czasie na pewno nie było jeszcze tej ogromnej fermy wiatrowej widocznej na południe od mostu. ﻿ Minęło chyba mnie niż pół godziny, kiedy na dole pojawiło sie polskie wybrzeże. Bez trudu rozpoznałem Jezioro Łebsko i rozciągający się na mierzei Słowiński Park Narodowy. ﻿ Nieco ponad rok temu opisywałem naszą wędrówkę po Wydmie Czołpińskiej, a teraz oglądałem ją z góry. Krajobrazy zmieniały się szybko. Miałem jeszcze nadzieję, że przed Euro 2012 sfotografuję z nieba PGE Arenę, lecz tym razem podchodziliśmy do lądowania z innej strony i stadion co prawda było widać, lecz z daleka. Poczekam na inną okazję. Szczecin; 06.05.2012; 11:20 LT﻿﻿ 