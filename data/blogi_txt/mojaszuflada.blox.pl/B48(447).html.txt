Wróciłem z majówki spędzanej z Moim Aniołem. Objechaliśmy kawałek Polski, o  czym pewnie będzie w następnych wpisach, ale przede wszystkim mielismy czas dla  siebie. Praca i związane z nią obowiązki pozostały daleko w tyle. Znów mogliśmy  spędzać leniwe poranki w łóżku, przeciągane nierzadko do wczesnego popołudnia,  kochać się nawet podczas gotowania obiadu przy kuchence z (o zgrozo!) zapalonymi  palnikami, czy po prostu spacerować w rozmaitych, ciekawych miejscach. Jakie to szczęście, że Anioł jest przy mnie i sprawia, że każdy, nawet najbardziej  deszczowy dzień jest pełen słońca. Jakie szczęście, że to ja jestem adresatem  jej uśmiechów, że to mój kark oplatają jej ramiona, że z nią mogę trzymać się  całymi dniami za ręce niczym sztubak i z nią razem w głębokim uścisku zasypiać kiedy po ekstazie namiętności uspokajamy swoje oddechy wśród oddawanych już  spokojniej pocałunków. Maj to także czas matur. Pamiętam stress roku 1980, kiedy to nieubłaganie  zbliżał się czas mojej matury. Narastające napięcie, giełda tematów z języka  polskiego, z których kazdy kolejny miał być pewniakiem, a żaden nie poajwił się  potem na tablicy, gorąca linia telefoniczna z przyjaciółmi z klasy w ostatni  wieczór i wreszcie poranek przed pierwszym egzaminem... Omlet na śniadanie przygotowany  prez moją mamę (przynióśł szczęście, więc jadałem go też przed każdym następnym egzaminem). Zapomniałem czegoś, chyba długopisu, więc z półpiętra klatki  schodowej szybko zawróciłem, a wtedy mama chyba nie mniej zestressowana niż ja  ku mojemu zaskoczeniu całą swą siłą odepchnęła mnie od drzwi, krzycząc żebym  nie przechodził przez próg, bo powrót przynosi pecha. Podała mi zapmnianą rzecz  i poszedłem do szkoły. Chwila na spotkanie w klasie przed przejsciem do auli. Niewiele  pamietam. Jakaś pospieszna bieganina, wychowawczyni wśród nas i my, prawie dorośli, a wpatrzeni teraz w nią, jakby to ona miała być ostatnią deską ratunku  i sprawić, że zdamy. A potem wszystko gdzieś pierzchło gdy siedząc w auli przy  swoich stolikach usłyszeliśmy tematy. Rozpoczęło się pisanie wszystko znormalniało. Żaden następny egzamin nie wzbudził już tylu emocji. Ani  maturalny, ani podczas sesji na studiach. No może jeszcze ten, kiedy broniłem  pracy magisterskiej... Nie wiadomo kiedy przeleciały te lata i oto nadszedł dzień matury mojej córki. Mimo, że byłem raczej spokojny o jej język polski, bardziej obawiałem  się matematyki, to podobnie jak przed laty największy stress wzbudził ten  pierwszy egzamin. Sms z życzeniami we wtorkowy poranek, a potem już tylko  oczekiwanie. I wreszcie telefon, że już po wszystkim, że tematy były trafione idealnie w jej oczekiwania. Ulga, podobnie jak i następnego dnia, i jeszcze  następnego... A teraz przerwa do następnego tygodnia i ciąg następnych  egzaminów, ale już jakby łatwiej, bo nieznane oswojone. Dla mnie zaś w tym czasie jakby dla odreagowania ojcowskich stresów dwa  drobne wyróżnienia. Najpierw w weekend link do mojego bloga pojawił się na  głównej stronie portalu „Gazeta”. Nigdy wcześniej mi się to nie przytrafiło.  Prawdopodobieństwo, że wśród stu siedemdziesięciu pięciu tysięcy blogów, jakiś  redaktor wyłuska właśnie wpis z „Mojej Szuflady” jest co prawda nieco większe  od szansy na wygraną w lotto, ale też nie za wielkie. A we wtorek na innym portalu pojawił się komunikat, że znów zająłem drugie  miejsce w konkursie i tym samym wygrałem kolejny zapas herbaty. Tym razem za  relację „Nad Tyśmienicą”, która była skrótem z kilku wpisów na blogu  poświęconych wycieczce z moim tatą do jego rodzinnej wsi. To było w maju 2008  roku.   Gdynia, 07.05.2010; 11:55 LT 