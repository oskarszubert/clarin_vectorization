Ten kasztan ma już rok. Wciąż noszę go przy sobie. Mój Anioł podniósł go  spontanicznie, kiedy we wrześniu ubiegłego roku szliśmy do kolejnego banku.  - Na szczęście!  - powiedziała i przed  wejściem dała go mi.  Szczęście dopisało.  Przyznano nam kredyt, w czwartek pierwsze rzeczy osobiste wnieśliśmy do pachnącego jeszcze  świeżą farbą mieszkania. Czasu niby miałem dość, specjalnie wziąłem trzy dni  urlopu, żeby zebrać wszystkie swoje rzeczy z Gdyni, ale nagle okazało się, że  mam lecieć do Manili. I tak oto w poniedziałek rozegrał się istny horror czasowy.  Żeby zdążyć załatwić wszystko na Filipinach  musiałem wylecieć w poniedziałek po południu. Musiałem też załatwić w biurze  parę spraw, które nie mogły czekać do mojego powrotu. W międzyczasie pakowałem  ostatnie rzeczy do samochodu by zawieźć je do nowego mieszkania. Trzeba było  też dograć sprzątanie poprzedniego mieszkania przez pewną firmę, którą to pracę należało potem odebrać i rozliczyć się. No i jeszcze pojechać na dworzec po Paulinę.  Nie wiem jak ze wszystkim zdążyłem, ale tak naprawdę odetchnąłem dopiero w  samolocie do Frankfurtu. Nie zdążyłem już przenocować pod nowym adresem. Uczynię to w następny  weekend. Lot do Singapuru mimo, że blisko dwunastogodzinny przeleciał nie wiadomo kiedy.  Po prostu zamknąłem oczy i obudziłem się gdy do przylotu pozostały dwie godziny  i stewardessy rozpoczęły przygotowania do serwowania śniadania. Oczywiście w  Singapurze tak naprawdę było już wtedy popołudnie. Trzeba było przestawić  zegarki z czasu europejskiego. Po wylądowaniu nie mieliśmy wiele czasu bo za parę minut miał rozpocząć się  boarding na nasz kolejny samolot do Manili. Wystarczyło jednak by przyjrzeć się  i docenić urodę lotniska Chang. Tyle zieleni w tak zatłoczonym miejscu widuje się rzadko.    Podobnie „ekologiczne” lotnisko znam tylko jedno: Vancouver. Tam również można  spacerować wśród akwariów, górskich strumieni, indiańskich totemów. W  Singapurze jednak było więcej roślin. Ogromne storczyki, przeróżnego rodzaju palmy tworzyły gęsto porośnięte ogrody ciągnące się wzdłuż głównego pasażu. W  każdej chwili można było przysiąść nad sadzawką pełną ryb i poczytać gazetę,  albo po prostu kontemplować widoki w oczekiwaniu na samolot.    Przez wielkie okna widać było jeszcze jumbo jet Lufthansy, którym przylecieliśmy. Po kolejnych trzech godzinach lotu, wieczorem wylądowaliśmy w Manili. Lał  deszcz. Przedstawicielkka hotelu, która wyszła po nas na lotnisko powiedziała,  że z powodu tajfunu, który przeszedł nad miastem dzisiejszego ranka i wyrządził  wiele szkód, ucierpiał również i ich budynek. Musieli przenieść gości do innych  hoteli w Manili. Podobnie postąpili z nami. Trafilismy więc ostatecznie do  innego miejsca niż planowaliśmy. Na szczęście wiatr osłabł już mocno i dokucza jedynie deszcz. Ulice są pozalewane. Spojrzałem na prognozę pogody. Wygląda na  to, że padać może nawet do końca tygodnia. Słońcem więc chyba się nie nacieszę,  chociaż temperatura w granicach +27°C. Manila, 28.09.2011; 02:00 LT 