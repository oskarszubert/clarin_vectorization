Na reklamę tego filmu wydano chyba krocie. Jeszcze na długo przed premierą  wabiły nas zwiastuny oraz dość liczne wzmianki w mediach, które zapewne nie  wynikały jedynie z dociekliwości dziennikarzy. Zawsze obawiam się wyjścia na  film, który juz przed premierą okrzyknięty bywa wydarzeniem, by po kilkunastu dniach z zażenowaniem i po cichu grany na coraz mniejszej liczbie seansów  spadac coraz niżej w rankingach. Drugi raz alarmowa lampka zaświeciła mi się,  gdy dowiedziałem się, ze to film o Wigilii Bożego Narodzenia i wchodzi na  ekrany w listopadzie. Czyż nie ma jaśniejszego dowodu, że chodzi wyłącznie o  komercję? Tak jak każde wakacje muszą miec swój przebój i twórcy przez całą  wiosnę ścigają się, która z kompozycji (nieskomplikowana, lecz wpadająca w ucho  melodia oraz proste słowa o słońcu, plaży i wakacyjnej miłości do zanucenia na  promenadzie i zatańczenia wieczorem na dyskotece) zdobedzie miano hitu lata,  tak szanujące się kino albo stacje telewizyjne między listopadem  a Nowym Rokiem koniecznie muszą nawiązać do  choinek, Świetego Mikołaja i zwyciężającej zło miłości. Przypominam sobie jak nie raz siedziałem na komediach śmiertelnie znudzony  i obawiając się o swoją percepcję „dzieła” starałem się liczyć wybuchy śmiechu  widzów. Kiedy tych w ogóle nie było, to lróbowałem odnotowywać choćby  pojedyńcze chichoty, lecz i tych było jak na lekarstwo. Dlatego z dużą rezerwą poszedłem na „Listy do M”.  Film bronił się tylko jednym: gwiazdorską obsadą:  Maciej Stuhr, Roma Gąsiorowska. Paweł Małaszyński, Piotr Adamczyk, Agnieszka Dygant, Tomasz Karolak, Beata  Tyszkiewicz i... niech mi wybaczą pozostali, bo to naprawdę nie koniec tej  listy. Ale już reżyser... Mitja Okorn. Kto z t.zw. przeciętnych widzów słyszał  wcześniej to nazwisko? Opowieść, jak to często w komediach romantycznych bywa, a w tych „świątecznych”  w szczególności, toczy się kilkoma wątkami jednocześnie, które gdzieś w finale  splotą się ze sobą. Generalnie schemat jest ten sam: bohaterom nie wiedzie się  w życiu, ale ale wigilijny, „magiczny” wieczór odmieni wszystko. Temat tak  zgrany, że aż strach zasiadać na widowni. Mamy więc samotną dziewczynę, która  nie znosi świąt i związanej z nimi „koniecznosci” spędzania ich z ukochanymi  osobami, dziennikarza radiowego samotnie wychowującego syna, faceta  dorabiającego sobie jako Święty Mikołaj, ale tak naprawdę nienawidzącego dzieci,  małżeństwo, które odniosło sukces finansowy, lecz w ich sterylnym domu wieje  chłodem większym niż w zamku Królowej Śniegu i.t.d.  To nie mogło się udać. A jednak się udało. Udało i to całkiem fajnie. Dlaczego? Myślę, że przede  wszystkim dlatego iż zachowano umiar i uwierzono w inteligencję widzów. Nie był  to więc zlepek luźno powiązanych ze sobą gagów zaprawionych rubasznym dowcipem  na ogół nie silącym się na jakąkolwiek subtelność. Historie filmowych bohaterów  opowiadane są swobodnie i lekko, z ciepłem i sympatią. Jest mniej lub bardziej  śmiesznie, ale nie prostacko. Po śmiechu następuje zmiana nastroju, trochę  nostalgii i wzruszenia, ale nie przekraczającego bariery kiczu. Potem zaś znów  śmiesznie. Jedną z moich ulubionych komedii romantycznych jest „Notting Hill”, ciepło  i spokojnie, a zarazem wesoło i z polotem opowiedziana historia, która  oczywiście musiała skończyć się szczęśliwie. W podobny sposób zrealizowane są  również „Listy do M”. Ogląda się z przyjemnością. Jedyne co mnie raziło, to  zbyt gwałtowny zwrot losów niektórych bohaterów, moim zdaniem mało prawdopodobny w t.zw. „realu”. Jakoś nie chce mi się wierzyć, by zwaśniona  rodzina Kariny mogła nagle zacząć kochać się i rozumieć po jednej w  niecodzienny sposób spędzonej Wigilii, chociaż kto to wie? Może to przełom w  ich losach i od czegoś trzeba zacząć? Tak samo jak nie przekonuje mnie nagła metamorfoza chłodnej i nieprzystępnej Małgorzaty, ale może rzeczywiście mała,  rezolutna dziewczynka z domu dziecka sprawiła, że coś w jej lodowatej zbroi  pękło? Oczywiście wiemy, że mamy do czynienia z komedią romantyczną, a nie filmem psychologicznym aspirującym do oscara, więc jeśli przyjmiemy reguły gry gatunku  i przymkniemy oko na drobne niedoskonałości wyjdziemy z kina  usatysfakcjonowani, żeby nie powiedzieć zadowoleni. Ja w każdym razie taki  byłem. A, że cuda, nawet te rodem z komedii romantycznych się spełniają, świadczy  chociażby mój przykład. Słuchałem opowieści Macieja Stuhra w roli dziennikarza  w jednej z początkowych scen filmu, kiedy przekonywał on smutną dziewczynę  twierdząc, że każdy dzień może przynieść niezwykłe niespodzianki odmieniające  dotychczasowe życie. Słuchałem siedząc obok Mojego Anioła, z którym od pięciu już lat oglądamy razem filmy i za każdym razem gdy trzymając ją za rękę  odwracam wzrok od ekranu by spojrzeć na jej uśmiech za woalką blond włosów,  dziękuję losowi, że to właśnie moje życie odmienilo się w jeden dzień niczym w  takich właśnie filmach. Sopot; 19.11.2011; 18:15 LT 