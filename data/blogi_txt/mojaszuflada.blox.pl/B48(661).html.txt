Kiedy wróciłem z Paryża, nowe obowiązki zawodowe sprawiły, że z ogromnym trudem  nadążałem z bieżącymi wpisami. Moja opowieść urwała się więc na tekście, który  pisałem w hotelowym pokoju. Może uda mi się ją w najbliższych dniach dokończyć. Popołudniowa sjesta w hotelu pozwoliła odpocząć naszym nogom. Z balkonu tradycyjnie mogliśmy kontemplować okolice Gare du Nord oraz dachy pobliskich  kamienic.  Potem zaś pojechaliśmy na La Defense.  Kiedy przechadzałem się pełnymi drapaczy chmur centrami wielkich miast  amerykańskich, zazwyczaj (poza Manhattanem oczywiście) były to puste, mało  przyjazne ludziom dzielnice. Ot, zgrupowane w jednym miejscu biurowce, trochę barów i restauracji, by pracujący tam ludzie mieli dokąd wyskoczyć na lunch i  oprócz tego zazwyczaj nic. Przygnębiająca martwota wieczorem albo w dni wolne  od pracy. Obawiałem się czy podobnie nie będzie z futurystycznym dystryktem La  Defense. Nie poznałem oczywiście całej tej dzielnicy, więc nie wiem co dzieje się na  sąsiednich ulicach, lecz idea centralnego placu, czegoś w rodzaju rynku,  dostępnego oczywiście tylko dla piechurów, z miejscami gdzie owi ludzie mogą  zrobić zakupy albo napić się kawy, sprawdziła się znakomicie. To miejsce żyje. Poza tym nic tu nie wydaje się przypadkowe, a szczególne wrażenie robi robi  oś biegnąca szeroką aleją przez całe miasto od nowoczesnego łuku na skraju i zarazem  w najwyższym punkcie owego placu (dodam, że za nim rozpościera się widok już  nie na Paryż lecz na jego okolice) przez najsłynniejszy Łuk Triumfalny, symbol  owego miasta aż po trzeci w okolicach Luwru i Placu Zgody. Ta oś ma długość  kilku kilometrów.   Niestety, dotarliśmy zbyt późno, by wjechać na górę La Grande Arche, czyli Wielkiego Łuku. Kupiliśmy więc sushi w pobliskim sklepie i siedząc na skwerku w  dolnej części placu kontemplowaliśmy srebrzystą budowlę, odcinającą się coraz  bardziej od granatowiejącego nieba.  Kiedy już nasyciliśmy oczy i żołądki, pojechaliśmy w kierunku Wieży Eiffla.  Na górę można było wjechać windą, lecz długie ogonki do kas stwarzały ryzyko,  że nie zdążymy. Tylko przy jednej kolejka była symboliczna. To dla tych, którzy  decydowali się iść na górę po schodach. Postanowiliśmy skorzystać z tej  możliwości i liczyć na to, że gdy dojdziemy do t.zw. drugiej platformy, tam  kupimy bilet na ostatni odcinek (bo z drugiej platformy na szczyt pieszo iść nie można). Myślę, że jeżeli ma się czas oraz kondycję i nie dokucza lęk  wysokości, taka wyprawa po schodach zamiast windą jest znacznie ciekawsza,  ponieważ pozwala dokładniej obejrzeć misterną konstrukcję stalowej wieży.  Jest to poza tym jedyne w swoim rodzaju uczucie, gdy wędruje się wśród  kratownic mając miasto niemalże pod stopami. W nocy robiło to trochę mniejsze wrażenie, ale pamiętam, gdy jeszcze za komuny byłem w Paryżu po raz pierwszy i  z braku pieniędzy wybrałem schody zamiast windy, marsz po metalowych stopniach  zawieszonych w ażurowej konstrukcji był sporym wyzwaniem wobec dokuczającego mi  lęku wysokości.  Bedąc niejako wewnątrz plątaniny stalowych belek, nie sposób nie zwrócić  uwagi na  różnice między dzisiejszymi, a starszymi o sto lat budowlami. Widać to chociażby po mostach, które znaleźć  możemy niemal w każdym większym mieście nie ruszając się z Polski. Te z  początku dwudziestego wieku, nitowane, a nie spawane są z wygladu bardzo  ciężkie, solidne, trochę toporne w odróżnieniu od  smukłych, lekkich konstrukcji, o liczonej  komputerowo (i wyśrubowanej) wytrzymałości. Nawet statki budowane dzisiaj są o  niemal trzydzieści procent lżejsze niż jeszcze dwadzieścia - trzydzieści lat temu, gdy  stosowano grubsze blachy. Myślę, że gdyby dzisiaj ktoś chciał zbudować Wieżę  Eiffla, byłaby ona jeszcze bardziej ażurowa, wręcz zwiewna. Czy przez to ładniejsza?  To już jest rzecz gustu. Póki co, mamy taką jedyną i niepowtarzalną.  Na drugiej platformie przyszło rozczarowanie. Była godzina 21:30 i pomimo,  że na wierzchołek można wjeżdżać do 22:00, nie sprzedawano już biletów. Szybko  to jendak sobie przetłumaczyliśmy, że to w końcu tylko owczy pęd. Jakie  znaczenie ma, że wyjedziemy wyżej? Ważne, że w ogóle tu byliśmy, zobaczyliśmy z  bliska, na własne oczy. Popatrzyliśmy więc jeszcze trochę na wieczorny Paryż, i zeszliśmy schodami w dół. Gdzieś znad brzegu Sekwany sfotografowałem Wieżę  Eiffla raz jeszcze w całej okazałości. Potem zaś poszliśmy do pobliskiej kafejki na koniak, ponieważ była to jedna  z tych rzeczy, ktore Paulina chciała skosztować właśnie we Francji. Wrześniowe wieczory są chłodne. Nieopatrznie usiedliśmy w ogródku zamiast  wewnątrz i kiedy zbieralismy się do wyjścia, byliśmy już trochę zziębnięci.  Ogrzaliśmy się chwilę w metrze i zatrzymaliśmy się jeszcze na moment na Place de l’Etoile, by rzucić okiem na ten najsłynniejszy Łuk Triumfalny, którego  budowę rozpoczęto na polecenie Napoleona, a ukończono blisko trzydzieści lat  później. Kiedy stoi się przy „tym” łuku, jeszcze lepiej widoczna jest oś wytyczona  wzdłuz Pól Elizejskich. Z jednej strony panoramę zamyka Place de la Concorde z  obeliskiem i położonym kawałeczek dalej łukiem nieopodal Luwru, a z drugiej  Wielki Łuk na La Defense. Zblizała się już północ, więc nie bardzo mieliśmy ochotę na przejście na rondo i pod samą budowlę. Zeszlismy z powrotem do metra i pojechaliśmy do  hotelu. Gdynia,  09.01.2011; 12:30 LT 