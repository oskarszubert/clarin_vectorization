W deszczowo burzowych okolicznościach opuszczaliśmy Bohoniki. Lało ponoć  przez całą drogę. Nie wiem, bo tradycyjnie zdrzemnąłem się podczas jazdy. Wroceń  jednak przywitał nas słońcem, lecz co najważniejsze – ustał wiatr. Z  wcześniejszych bowiem wiadomości wynikało, że nad Biebrzą wieje. Tratwa waży ponad tonę i niemal cała wystawiona jest nad powierzchnię wody. Przy silnym, przeciwnym  wietrze flisakowanie jest jeżeli nie niemożliwe to na pewno bardzo trudne.  Organizatorzy naszej wyprawy zastanawiali sie  nad planem „B”, czyli wariantem alternatywnym wobec spływu tratwą. Teraz, przy  pięknym, słonecznym i bezwietrznym popołudniu nie było już takiej potrzeby.  Szybko zostawiliśmy rzeczy w pokojach gospodarstwa agroturystycznego „Dolina  Biebrzy”,  które organizowało nasz spływ i zabraliśmy ze sobą tylko najpotrzebniejsze  rzeczy. Zapakowaliśmy się do samochodów, by  przemieścić się nieco w górę rzeki, do Dolistowa Starego, skąd mieliśmy z  prądem wrócić do Wrocenia. Nie był to może zbyt długi odcinek – raptem kilka kilometrów, ale biorąc pod uwagę czas, jaki pozostał do zmierzchu – w sam raz. Tratwa została zwodowana.  Dostaliśmy długie żerdzie i dalej musieliśmy już radzić sobie sami. Dopiero wtedy okazało się, że spływ taką tratwą to wcale nie jest łatwa sprawa. Nie  chodzi tu bynajmniej o jakąś szczególnie wyrafinowaną technikę. W końcu po  kilku mniej lub bardziej udanych próbach każdy złapie na czym dokładnie odpychanie  się kijem od dna ma polegać. My, ludzie XXI wieku przywykliśmy jednak do nieco  innych szybkości, a przejażdżka taką tratwą to mozolne pokonywanie metra za  metrem. Wystarczyła chwila przestoju w odpychaniu, albo silniejszy powiew  wiatru, by tratwa zatrzymywała się w miejscu. Nawet jednak gdy wszystko szło  dobrze, odnosiłem wrażenie, że na piechotę byłoby jakieś trzy razy szybciej.   Płynęłiśmy już chyba z godzinę gdy za rufą wciąż widać było dachy zabudowań  Dolistowa Starego. Tak, to sport zdecydowanie dla cierpliwych. W zamian jednak  ma się na tratwie dach, i coś w rodzaju kajuty, gdzie z kolei stoi sobie koja.  Można więc spać spokojnie bez wychodzenia na ląd.  Jeżeli nie ma się czasu, nie ma sensu wybierać się nad Biebrzę. To nie miejsce, gdzie wpada się na chwilę. Kiedy jednak nie patrzy się na zegarek,  można kontemplowac widoki, którymi natura wynagradza powziętą przez nas  decyzję.  Oczywiście ptaki. To ich królestwo. Ponoć najlepiej nad Biebrzę jechać  wiosną. Rozlewiska ciagną się wtedy często w najbardziej nieprawdopodobny  sposób, bywa że nawet nad asfaltową szosą. Ptaki przemieszczają się licznie.  Jedne wracają z ciepłych krajów, inne odlatują do zimnych. Te pierwsze nie  pobudowały jeszcze gniazd, więc można łatwo je podpatrzeć. Nawet gdyby miały  już te gniazda gotowe, trawy i trzciny są jescze zbyt słabo rozwiniete by się w  nich skryć. Latem trzeba mocniej wytężyć wzrok, ale chwila skupienia szybko  zostaje wynagrodzona.  Oczywiście niemożliwe by podczas najkrótszego nawet spływu nie zaobserwować  bocianów. Co chwilę jakiś podrywa się do lotu, albo ląduje pośród trzcin.   Niesamowity spektakl urządziły nam łabędzie. Właśnie mijalismy jeden z  dopływów rzeki gdy dwa ptaki, być może spłoszone naszą obecnością postanowiły  odlecieć. Niczym jumbo jety na pasie startowym rozpędzały się machając  gwałtownie skrzydłami i jednocześnie odpychając się gwaltownie łapami od  powierzchni rzeki. Niezwykły widok, bo taki start nie trwa parę sekund, a te wielkie ptaki potrzebują dobrych kilkudziesięciu metrów rozbiegu, żeby  wystartować. Akurat wtedy stałem przy żerdzi i zajęty flisacką robota nie  mogłem chwycić za aparat. Strasznie było mi żal tego widoku. Ostrzyłem sobie zęby na zmierzch. Umówiłem się z Joanną, że zmieni mnie  przy żerdzi gdy słońce zejdzie dostatecznie nisko.  Warto było poczekać. Wdrapałem się na dach i sącząc „Żubra” („żubrów” był u  nas dostatek) kontemplowałem przedwieczorną ciszę.  Gdzieniegdzie z traw wyłaniały się opuszczone czółna. Jedyny ludzki ślad wśród bezkresu traw (oczywiście jeśli nie liczyć dachów domostw hen w oddali). Na  wpół zatopione wyglądały niczym relikt jakiejś zaginionej cywilizacji.  W końcu, nieco bliżej Wrocienia, na podobnej łódce pojawił się jakiś  wędkarz. Płynął w przeciwnym kierunku niż my i poinformował nas, że cel już  blisko. Pomimo pięknych widoków przyjęliśmy ów fakt z ulgą, ponieważ myślami coraz częściej byliśmy już przy spóźnionej tego dnia kolacji. Słońce właśnie  zaczynało zachodzic gdy zbliżyliśmy się do przystani.  Nie poszedłem jednak jeść, zanim nie odczekałem do końca, aż ognista,  czerwona tarcza skryje się za lasem.  Na kolację znów żubr albo i dwa oraz znów cała masa miejscowych smakołyków.  Z głośników leciało jakieś disco polo, co delikatnie mówiąc nieszczególnie  pasowało do miejsca. Na szczęście głośność gospodarze nie ustaaili na maxa,  więc dało się przeżyć. Ja zresztą nie siedziałem zbyt długo. Zamierzałem wstać  wcześnie jak codzień, żeby opisać na blogu to i owo, a może przy okazji popatrzeć  na poranne mgły. Gdynia, 11.07.2011; 00:45 LT 