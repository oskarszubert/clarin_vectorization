Wczoraj byliśmy z Moim Aniołem na filmie “W ciemności” i miałem zamiar go  dzis opisać, lecz zmienię plany i najpierw wspomnę o orszaku Trzech Króli. Do orszaku dołaczyłem w Szczecinie ponieważ wcześnie rano wsiadłem w Gdyni  do pociągu i ruszyłem do mojego rodzinnego miasta. Przy okazji jeszcze w  Trójmieście natknąłem się na panią konduktorkę, która mnie rozpoznała. - A to pan, który często jeździ z „biletem podróżnika” – powiedziała uśmiechając  się. Ja też ją rozpoznałem i przypomniałem sobie okoliczności poprzedniego  spotkania. To było chyba zeszłej zimy, kiedy reklamowałem brak ogrzewania w  wagonie, a pani twierdziła, że jest wystarczająco ciepło, po czym dodała, że mnie pamięta jako „awanturujacego się”. Pech chciał, ze teraz również spotkaliśmy się w okolicznościach bynajmniej  nie przynoszących chwały PKP. Pani bowiem spotkała mnie, kiedy desperacko  szukałem możliwości podłączenia laptopa do prądu. Gniazdek w odremontowanym  wagonie było pełno, praktycznie przy każdym siedzeniu. I nawet rozkładane  stoliki pod laptopy były. Prądu w gniazdkach jednak już nie. - Niech pan lepiej idzie spać o tak wczesnej porze, a nie zawraca sobie  głowy laptopem – poradziła mi pani konduktorka - E tam spać! Robota czeka! - Robota nie zając. Zdrzemnie się pan, a popracuje potem. Nie chciałem znów wyjść na awanturującego się, więc postanowiłem skorzystać  po prostu z półtoragodzinnego zapasu baterii, a resztę czasu rzeczywiście  przeznaczyc na drzemkę zgodnie z zaleceniem pani konduktorki. Muszę jednak  przyznać, że i ona starała się byc miła i chciała mi pomóc. Szukała gniazdek w innym wagonie, ale niestety nawet jeśli jakieś znalazła to również bez prądu.  Dzięki temu ze spokojnym sumieniem mogłem przymknąć oczy, a laptopa odpaliłem  dopiero w Sławnie. W Szczecinie wypiłem z tatą herbatę i poszedłem zobaczyć wspomniany wyżej  orszak.   Byli oczywiście trzej królowie, byli aniołowie, diabły, wojownicy, a przede  wszystkim mnóstwo mieszkańców, którzy nie zważając na siąpiący deszcz przyszli wziąc udzial w marszu i wspólnym śpiewaniu kolęd.   Na Placu Grunwaldzkim orszak został zatrzymany przez diabły i siły sprzyjające  Herodowi. Rozpoczęła się walka dobra ze złem. Zwyciężyli aniołowie. Już po walce słyszałem jak jeden z diabłów westchnął  ze smutkiem  - I znów przegraliśmy. Jak co  roku. Po zwycięskiej bitwie orszak ruszył w kierunku Placu Lotników, gdzie na potrzeby  jasełek zaimprowizaowano Betlejem.     Tam królowie złożyli dary, arcybiskup pobłogosławił uczestnikom, po czym  kontynuowano śpiewanie kolęd.     Wieczorem przeczytałem w internecine o orszaku. Na ogół artykuły chwaliły  organizację i pisały o zadowolonych uczestnikach. Kilka komentarzy potwierdzało  obserwacje dziennikarzy. Jednak niemal natychamiast doszedł do głosu komentarzowy  foklor. Kilka przykładów:- Nie uczestniczę w spędach narzuconych PO chamsku, organizowanych przez  ateistów. -  współczuję oPiSdakom - strasznie  im brakuje pochodów pierwszomajowych, jeśli oprócz rezurekcji, Bożego Ciała i  Wszystkich Świętych muszą organizować jeszcze jakieś kolejne, kompletnie obce polskiej tradycji i kulturze...  - dziwne, ze trzeba ciagle chodzic po ulicach. nie moga sobie te wszystkie  procesje, wycieczki, pielgrzymki, marsze, protesty pochodzic dookola parku?  musza blokowac miasto? - parada równości po szczecińsku Pomyślałem sobie, że nie ma dla forumowych harcowników nie ma żadnych świętości. Nawet Betlejem trzeba sprowadzić do polityki i przy okazji wylewać  na siebie wzajemnie kubły pomyj. Czy naprawdę tak trudno o te odobrinę  tolerancji, szacunku dla innego człowieka bez względu na jego poglądy?  Myślałem, że to może taka szczecińska specyfika, więc zajrzałem na forum  gdańskie: - Piorą czarnuchy mózgi, piorą... A potem krzyk, że dzieciaki są macane. - pismaku czy w orszaku byla KASIA Tusk ???? Ot, nasze polskie świętowanie, przepojone duchem miłości. Ciekawe ilu z tych komentatorów przekazuje sobie co tydzień na mszy znak pokoju? Chcę wierzyć, że  owe teksty tworzy jedynie krzykliwy margines. Niesmak jednak pozostaje.  Szczecin, 07.01.2012; 0145 LT 