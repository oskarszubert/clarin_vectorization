Sto kilkadziesiąt kilometrów na północny zachód od Manili znajduje się  miejscowość Subic. Tam firma Wärtsilä założyła jeden z rozsianych po swiecie swoich ośrodków treningowych. Ten szkoli m.in.  kadetów, czyli przyszłych oficerów i to on był celem naszej wyprawy.  Pierwotnie  mieliśmy jechać tam już pierwszego dnia, lecz szef ośrodka zadzwonił z  informacją, że droga do nich po tajfunie jest nieprzejezdna. Tarasują ją zwalone ogromne drzewa, które najpierw trzeba usunąć. Poza tym nie mają prądu,  a w związku z tym prawie nic nie działa. Nawet wody nie mają, bo nie pracują  pompy. W tej sytuacji postanowiliśmy wyjazd przełożyć na czwartek. Cawartkowa  poranna prasa na pierwszych stronach donosiła o śmiertelnych ofiarach tajfunu  Pedring jak go nazwali po swojemu Filipińczycy.  W artykule można  było przeczytać, że podczas największego ataku żywiołu fale przedarły się przez  falochron i zalane (oraz ewakuowane) zostały m.in. szpital, ambasada USA i pięciogwiazdkowy hotel (to ten, w którym mieliśmy mieszkać). Na dodatek do  wyspy zbliża się kolejny tajfun, przez Filipińczyków nazwany Quiel, który w  ciągu najbliższych dwudziestu czterech godzin wtargnie na wody terytorialne  Filipin, a potem nawiedzi dokładnie te same miejsca co jego poprzednik.  Za rogatkami Manili większych szkód widac nie było, ale im dalej na pólnoc tym gorzej. Kiedy  po jakims czasie skręciliśmy na zachód, prosto w kierunku Subic, widoczne  zniszczenia były coraz dotkliwsze. Pobocza drogi usiane były licznymi gałęziami,  które odpowiedzialne za to służby sprawnie usuwały z drogi. Jednakże z pniami  drzew już tak łatwo nie było, a drzew połamanych jak zapałki pojawiało się  coraz więcej.  Za którymś  zakrętem zobaczyliśmy zsuniętą do rowu cysternę.  Ta miała i tak  więcej szczęścia niż osobowe auto kilka kilometrów dalej, na które upadło  potężne drzewo. Kierowca miał szczęście, bo chociaż pień i konary zgniotły  niemal cały dach, to jakimś cudem kawałek nad jego głową został nietknięty. Nie  wiadomo jednak, czy na sąsiednim fotelu nie siedział pasażer. Jeśli siedział to  chyba nie miał wielkich szans. Ciekawsze, że „flying  foxes”, czyli „latające lisy”, jak nazywa się największe na świecie nietoperze najwyraźniej tajfunem się nie ekscytowały i dalej wisiały spokojnie głowami w  dół.  Wkrótce na drodze  pojawiły się zwalone prawdziwe olbrzymy. Teraz rozumiem dlaczego szef ośrodka odradzał nam wczoraj podróż tutaj. Na szczęście zdążono już użyć pił i szosę  przynajmniej częściowo udąło się udrożnić. Jechaliśmy przez  dżunglę jeszcze kawałek i... spotkaliśmy siedzącą przy drodze grupę małp.  Siedziały spokojnie na słupkach barierki na poboczu drogi. Ponoć często tam się pojawiają. Niczym autostopowicze błagają kierowców o zmiłowanie, tyle tylko, że  nie chodzi o podwiezienie w inne miejsce lecz o coś do jedzenia.  Na jednym ze  słupków siedziała sobie małpia mama z dzieciątkiem. Jak się robi zdjęcia „w  locie”, z samochodu, to zawsze nie wyjdą te najfajniejsze. Akurat autofocus  złapał ostrość na tło, a nie na obiekt na pierwszym planie no i wyszło jak  wyszło, a poprawić już nie zdążyłem. Jeszcze  kawałeczek szosą i drogowskaz skierował nas w lewo w boczną drogę biegnącą  nieco w górę wzdłuż strumienia. Po chwili pojawiły się budynki ośrodka Wärtsili.  O tym jednak opowiem w następnym wpisie, bo jet lag jet lagiem, a rano jednak  trzeba będzie jakoś wstać. Manila; 30.09.2011; 03:00 LT 