Pilot doprowadzający nas do kei wpadł na chwilę ze skrzydła na mostek  rozcierając gwałtownie ręce. - Ku! Ku! Ku! – wysapał do nas z uśmiechem. Chyba miało to oznaczać „cool”, sądząc po zimnie, które dokuczało nam  wszystkim.  Z północy, gdzieś znad Syberii wiał silny, mroźny wiatr. Kiedy wyjeżdżałem z domu sprawdziłem pogodę w internecie. Temperatura  minimalna plus osiem, maksymalna plus dwadzieścia stopni Celsjusza. No to już wiedziałem co usunąć z przepełnionej walizki, która nie bardzo chciała się  domknąć. Przecież nie książki, ani nie płyty CD. No i broń Boże nie statyw do  aparatu. Padło na kurtkę, bo z prognozy wyraźnie wynikało, że w Jiangyin zaczęła  się wiosna. Dlatego też wyjąłem grubą bluzę i zamieniłem ją na kilka koszul z  krótkim rękawem. Teraz miałem ochotę „kukać” razem z pilotem. W zacinającej śniegiem z  deszczem wichurze podążąłem w jedynym pulowerze i pikowanej kamizelce do bramy  stoczni, za którą znajdowały sie sklepy. Po dwudziestu minutach marszu byłem na miekscu, a drżąca z zimna żuchwą mało nie powybijała mi zębów. Nawet nie  zastanawiałem się zbytnio nad fasonem. Byle była ciepła!  W hotelu to samo. Nie jest to budynek stawiany według standardów zimowych. Przesuwane  okna z pojedyńczymi szybami były swietnym wymiennikiem ciepła. Odnosiłem  wrażenie, że większość kalorii wyprodukowanych przez pokojowy grzejnik uciekała  przez to okno. W nocy spałem w skarpetach, w tym jedynym pulowerze i pod  dodatkowym kocem. A po jakimś czasie wszystko odmieniło się z dnia na dzień. Najpierw chuchając  w dłonie przemykalismy chyżo po zamarzniętych kałużach, by z kolejnymi  godzinami odczuwać (wraz ze zmianą kierunku wiatru) powiew wiosny z południa. I  tak już, odpukać, zostało do dziś. Nie miałem złudzeń, że znów czeka mnie tu codzienna harówa i przebieżki po  zbiornikach. Nie pomyliłem się, bo nie mogłem. Wracałem zmęczony do hotelu na  krótki sen, by wstawać przed świtem i walczyc do śniadania z biurokracją. Na  statek zabierałem laptopa, lecz na ogół się nie przydawał. Gdy tylko pojawiłem  się w zasięgu wzroku chińskich kooperantów, natychmiast biegli z mnóstwem  pytań. Pokaż to, zamarkuj tamto, jak zrobić owo? I tak bez końca. Latałem z  nimi jak kot z pęcherzem, przyglądałem się bezradnie rosnącym biurokratycznym zaległościom, by opuścić statek gdzieś około dziewiętnastej z jedną tylko  myślą: „położyć się spać jak najszybciej”. Oczywiście tego planu nie  zrealizowałem nigdy, bo po prostu życia szkoda. Oznaczałoby to, że  zredukowałbym je do pracy i snu, więc po co do cholery to wszystko? Pracując, mogłem jednak przyglądać się temu co dzieje się dookoła, a działy  się w moim mniemaniu rzeczy ciekawe. Po naszej prawej burcie stały na kei moduły statku. Nowoczesne stocznie juz od dawna nie budują kadłubów tradycyjna  metodą, wznosząc na pochylni kawałek po kawałeczku. Jak stocznia długa i szeroka, każdy niemalże skrawek miejsca wykorzystuje się na spawanie poszczególnych sekcji, które  składane są w większe moduły, a te z kolei w jeszcze większe. Zawsze jestem  pełem podziwu, że wszystko im tam potem do siebie pasuje. Bo przecież te moduły  zawierają masę drobiazgów: rury, rurki drabinki i.t.d. Wszystko kończy sie w pewnym  momencie jak nożem uciął, a kontynuowane jest w następnym kawałku tworzonym  gdzies w zupełnie innym rejonie stoczni. Takie kawałki poszatkowanego statku stały sobie teraz na naszej kei.  Kiedyś uczyłem się o konstrukcji statków z podręczników zawierających  rysunki rozmaitych przekrojów. Teraz miałem wszystko w 3D (a nawet 4D) i w  dodatku w skali 1:1. Pod spoczywające na kilblokach fragmenty statku podjeżdżały na szynach  niewielkie wózki z silnymi podnośnikami. Kilka, albo i kilkanaście  jednocześnie. Synchronicznie unosiły powoli daną sekcję i tak samo  synchronicznie odjeżdżały w kierunku krańca kei, gdzie czekał potężny dźwig  pływający o nośności 1600 ton! Ten bez problemu podnosił wielki ciężar i  spokojnie z pomoca holowników odpływał w kierunku doku. Jedenatsego marca  ustawił tam pierwszą sekcję.  Pięć dni później zabierał ostatnią – dziób nowego statku.  To było ledwie wczoraj, a dziś statek już miał na złożonym w doku kadłubie zainstalowaną  nadbudówkę oraz dźwigi. Tempo imponujące.  W okolicach mostka widac było świeżo namalowaną jego imię: „Shaadi”. Po naszej lewej stronie, na pobliskiej pochylni budowano statek „Yin Ping”.  I własnie dziś wypadło wodowanie. Kiedy wracałem ze stoczniowego biura, mogłem mu sie przyjrzeć z bliska.  Statek stał gotowy do ceremonii, świeżutki, a na pochylni rozwijano właśnie  czerwone dywany i ustawiano krzesła dla gosci.  Żałowałem, że nie mogłem przyglądać się wszystkiemu dłużej. Urodziłem się w  portowym mieście, tam kształciłem się w morskim kierunku, a jakoś nigdy nie  udało mi się obejrzeć wodowania na żywo.  Zajęty obowiązkami na swoim statku, oderwałem się od nich na chwilę gdy usłyszałem fajerwerki. W tym samm momencie ujrzałem zjeżdżający po pochylni  kadłub. Wdarł się z impetem na rzekę, rozganiając przepływające w pobliżu  barki. Nikt tu ruchu nie wtsrzymuje, bo i po co? Zresztą może i dobrze, bo  natychmiast utworzyłby się na Jangcy gigantyczny korek.  Holowniki podpłynęły, by łapać bezwładny kadłub. Wśród nich zaś uwijało się  mnóstwo małych łódek. Z początku myślałem, że tak wiwatują, lecz zaraz potem zauważyłem, że zajęci są wyławianiem czegoś z wody. Wtedy zorientowałem się, że  to przecież znani mi już złomiarze. Ale złom podczas wodowania? Spytałem  znajomego stoczniowca, o co tam chodzi? - Drewno. Wyławiają kawałki drewna użyte podczas wodowania – wytłumaczył. Z wszystkiego się można utrzymać. Ze zbierania drewna także.   Jiangyin, 17.03.2010; 22:20  LT 