Ranek znów przywitał nas słoneczny. Dzień był piękny, ponieważ nie prażył  nas trzydziestopięciostopniowym upałem jak piatek, ani nie smagał chłodnym  deszczem jak sobota. Pogoda w sam raz na spacer. Postanowiliśmy więc przejść  się uliczkami Josefova – dawnej dzielnicy żydowskiej. Zanim tam dotarliśmy, na Placu Wacława jak i na Rynku przyglądalśmy się  kolejnym kamienicom. Właściwie bez względu na epokę, każda starala się czymś wyróżnić.  Nawet te modernistyczne, zazwyczaj oszczędne w zdobienia, w Pradze nie  ograniaczały się do gołych ścian. Żydzi ze stolicą Czech związani byli niemal przez całą historię tego  miasta. Kroniki wspominają o dwóch osadach żydowskich w Pradze już w 1091 roku.  A w 1096 doszło do pierwszego pogromu osiedleńców. Na mocy postanowień soboru  laterańskiego II, w 1215 roku dzielnicę otoczono murem i już wtedy nazwano  gettem. Nie sposób w kilku zdaniach streścić ponad dziewięćset lat historii. Oprócz  pogromów i upokorzeń były też lata „złote” charakteryzujace się tolerancją,  swobodami i mieszaniem kultur. Nazwa Josefov nadana została dzielnicy przez  samych jej mieszkańców, którzy w ten sposób zadbali o pamięć cesarza Józefa II,  który wydał edykt o tolerancji. Zniósł on między innymi nakaz noszenia przez Żydów  oznaczeń na ubraniach, do czego wrócili potem hitlerowscy okupanci. Okupacja hitlerowska to jak wszędzie w podobnych miejscach zagłada  zgotowana odwiecznym współmieszkańcom tych ziem. Ci, którzy nie zostali  zamordowani na miejscu, prawie wszyscy zostali wysłani do obozów koncentracyjnych w Terezinie i Oświęcimiu. O ile jednak wszędzie w barbarzyński  sposób niszczono cywilizacyjny dorobek żydowskich mieszkańców, Pragę führer  potraktował łaskawie. Tutaj, w synagogach Josefova postanowił stworzyć „Muzeum Wymarłej  Rasy”.  Tutaj ropoczeto zwozić  „eksponaty” z oczyszczanych z Żydów rejonów Europy. Paradoksalnie ów zamysł Hitlera po ostatecznym zdeptaniu przez cywilizowany  świat jego chorych wizji, został wcielony w życie. W ocalałych synagogach i na  starym cmentarzu miesci się obecnie Muzeum Żydowskie. Bilety nie są tanie, ale  można to zrozumieć biorac pod uwagę liczbę obiektów. Kupiliśmy z założeniem  obejrzenia tylko niektórych wnętrz i ekspozycji, ponieważ w przeciwnym wypadku  musielibyśmy poświęcić co najmniej cały dzień, a przecież o dwudziestej mieliśmy powrotny samolot do Polski. Na mnie z całej tej muzealnej trasy największe wrażenie zrobiła Synagoga  Pinkasa. Na jej ścianach po wojnie wypisano 77297 imion czeskich i morawskich  żydów zgładzonych podczas Holocaustu. Przy okazji na jej przykładzie  dowiedzieliśmy się jak bieżaca polityka wplywa na postrzeganie historii. Opisał  to doskonale Orwell w „Roku 1984”, mieliśmy swoje doświadczenia i my, gdy  zakazywano świętowania 3 maja oraz 11 listopada. Natomiast Synagogę Pinkasa z  jej ponurą listą zamknięto w 1963 roku i pod pretekstem remontu nie otwierano  przez długie lata, kiedy to komunistycznym władzom było nie po drodze z  Izraelem. „Remont” doprowadził do zniszczenia owych ściennych malowideł. Po zmianie ustrojowej nastał bardziej sprzyjający czas i ściany poddano renowacji.  Obecnie znów można oglądać odnowione inskrypcje. Ile to jest siedemdziesiąt siedem tysięcy dwieście dziewięćdziesiąt siedem?  Dużo, ale co to znaczy? To jakaś abstrakcyjna liczba. Dla nas, przeciętnych  ludzi pięćdziesiąt, sześćdziesiąt, czy siedemdziesiąt tysięcy zanczy prawie to samo: dużo. Kiedy jednak wejdzie się do bożnicy i zobaczy całe, wielkie  powierzchnie ścian zapisane drobnym maczkiem, do człowieka zaczyna docierać  ogrom tej liczby.  A kiedy zobaczy się, że w owym maczku znaków, każdy drobniutki fragment to czyjś ludzki los pełen radości, dramatów, zwyczajnych i niezwykłych przeżyć,  przecięty jednego dnia ręką potworów spod znaku swastyki, którzy w dzieło  cywilizacji rodzaju ludzkiego wniesli wynalazek zadawnia śmierci na skalę  przemysłową... Kiedy zobaczy się całe to ludzkie życie zawarte w kilkunastu literach imienia i nazwiska oraz   liczbach okreslających długość jego istnienia, a potem znów spojrzy się  na całe ściany zapełnione inskrypcjami, ciarki przechodzą po plecach. Wtedy uświadomiłem sobie sobie co tak naprawdę znaczy siedemdziesiąt siedem tysięcy.  A gdzie zapisać nie tysiące lecz dziesiątki milionów wszystkich ofiar tej  najkrwawszej wojny, by jeden człowiek mógł je ogarnąć swoim wzrokiem i  wstrząśnięty, każdy z osobna zrobić wszystko co w jego mocy bo nigdy nie  dopuścić do czegos podobnego? Lekcja hitlerowska i stalinowska nie do końca została odrobiona, o czym świadczy przykład chociażby Srebrenicy u końca XX  wieku niemal w samym centrum Europy. Oprócz inskrypcji ogromne wrażenie robi galeria prac dzieci oczekujących na  czekającą je śmierć za drutami obozu w Terezinie. Ich opiekunowie do końca  próbowali zajmować je rysowaniem i malowaniem podsuwając „normalne” tematy,  typu mój dom, moja szkoła, przyjaciele i.t.d. To straszne, gdy pomyśli się, że  te dzieci zakończyły swoje życie niedługo po namalowaniu owych obrazków. One  cudem przetrwały. Dziś wiszą w galerii w towarzystwie prac ich współczesnych  rówieśników. Jak widać postrzeganie świata przez dzieci niewiele się zmieniło. Te same sprawy wydają się istotne, te same tematy podobnie są ujmowane. I aż strach  pomyśleć, jak wyglądalby świat nie tylko rysunki były podobne, lecz także ich  los. I także nie mieści się w głowie, że te normalne dzieciaki rysujące, malujące  i czujace tak samo jak wszystkie inne na świecie z zimną krwią wysłano do gazu  w imię jakiejś paranoicznej idei, która zawładnęła całym narodem podążającym ślepo  za swoim przywódcą. Spacer po Josefovie to także spacer śladami Franza Kafki, który w Pradze  się urodził i w tutaj spędził większą część swojego życia.  Tablica na Starym Mieście upamiętnia dom, w którym przyszedł na świat. Z  oryginalnego domu zachowało się bardzo niewiele, ale ważne jest miejsce.  „Proces” tego pisarza zrobił na mnie wielkie wrażenie jako opis zmagania  jednostki będącej bez szans z sądowo-biurokratyczną machiną państwową. O interpretację tego dzieła koneserzy spierają się do dzisiaj. A przecież ta  pisana od 1914 roku jedna z największych powieści XX wieku miała w ogóle nie  ujrzeć światła dziennego, ponieważ twórca sobie tego nie życzył. Jego wolę  zignorował przyjaciel, który wydał ją po śmierci pisarza. Ile dzieł nie  wzbogaciło dorobku myśli ludzkiej zamkniętych na klucz, bądź zniszczonych przez  samego artystę? Co takiego siedziało w jego głowie, że tworzył tak ważne, a  zarazem niczym żywcem wyjęte z sennego koszmaru utwory, by potem je niszczyć ,  aby nikt ich nie przeczytał? Kiedy w 2003 roku, na 120-urodziny pisarza odsłaniano nieopodal Synagogi  Hiszpańskiej jego pomnik, wzbudzał on nie mniejsze kontrowersje niż  interpretacja dzieł mistrza.  Prawdę mówiąc niewiele zrozumiałem z tej rzeźby, kiedy ją ujrzałem. A  przewodniki? Przewodniki podają kilka suchych faktów. Notki w internecie także.  Z internetu jednak dowiedziałem się, że pomnikowi poświęcił jeden ze swoich wierszy... Tadeusz Różewicz: Tego się Kafce nie robi Pomnik Kafki stanął w Pradze oczywiście sam nie stanął  postawiono go nie pytając  czy ma chęć stać w tym miejscu  i w takiej postaci twórca pomnika tak szczelnie  owinął gadaniną swoje dzieło  tak wywijał językiem  że pomnik  oniemiał jak widać  pomnik składa się  z pustej marynarki  i workowatych spodni  ten mosiężny worek  jest wypełniony duchem  złego Ojca    siedzi mu na karku dorosły  Franz - elegancko  ubrany - w kapeluszu  w spodniach spiżowych  uprasowanych w "kant"    synek siedzi na karku swojego olbrzymiego Ojca  złego Ojca    rzeźbiarz  za pomocą języka  nawet obrotnego  i cyrkowych numerów  nie zmienił kiepskiego monumentu  w dzieło sztuki    na żydowskim cmentarzu w Pradze  widziałem  pomnik kamień  leży tam  z Ojcem i Matką sławny  Syn o którym wiedzieli  tak mało...    Od mojej czeskiej tłumaczki Vlasty która  poznała Verę córkę Ottli  wiem  że kupiec bławatny Hermann K.  syn rzeźnika był dobrym  troskliwym ojcem rodziny  dobrym mężem  że kochał swojego syna  śmiał się z Maksa Broda  i czytał prozę Raabego    Franz Kafka zasłużył sobie na to  żeby nie stawiać mu pomników  nie produkować koszulek  podkoszulków filiżanek  chusteczek do nosa majtek talerzy z podobizną z jego twarzą  na dnie zasłużył sobie na to aby  nie otwierać kawiarenek "z Kafką"  nie otwierać sklepików z galanterią    pomnik stanął  w Pradze  postawili go nie pytając    "a kogo mieliśmy pytać?"    Ducha! Panowie i panie, Ducha Kafki trzeba pytać  (i nastawić ucha!)  Duch Kafki mówi: proszę  Mnie nie ustawiać nie przedstawiać  a jak już stoję proszę  nie odsłaniać!    chcę być zasłonięty    nie wyciągajcie na światło  moich kobiet moich łez  moich rodziców moich sióstr spalonych rękopisów  moich ran  nie komentujcie mojego  życia śmierci procesu  nie urządzajcie cyrku  nie wyciągajcie ze mnie wszystkich tajemnic  nie wciągajcie mnie  do kawiarenki  nie zaglądajcie mi w zęby  nie jestem waszym koniem  (zwierzęciem pociągowym  różnych fundacji)  nie wmawiajcie we mnie  że kochałem kiepskich  aktorów że byłem  płochliwym narzeczonym nie róbcie ze mnie  wzorowego urzędnika  impotenta sportowca syjonisty jarosza  i wielbiciela prozy  Maksa Broda    amen Dociekliwych odsyłam do „Listu do Tadeusza Różewicza w sprawie pomnika  Franza Kafki w Pradze” autorstwa Zbigniewa Macheja. Oprócz przyjemności lektury  samej polemiki można wreszcie dowiedzieć się czegoś więcej na temat  interpreatcji owej rzeźby wychodząc poza sztampę przewodników.Przez ten wiersz edytor nie przyjął mi całego wpisu, że za długi, więc za chwilę piąty odcinek. W pociągu Szczecin – Gdynia,  13.11.2011; 18:10 LT 