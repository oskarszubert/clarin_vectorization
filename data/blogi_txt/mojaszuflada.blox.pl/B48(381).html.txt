Budzik nastawiony na okrutną godzinę zadzwonił o trzeciej nad ranem.  Położyłem się spac po północy, więc nawet nie liczyłem, że wstanę rześki i  wypoczęty. Czekał mnie lot na dwudniowy, służbowy meeting w Holandii. Na gdańskim lotnisku nie byłem od czasu mojego powrotu z Manili. To już  blisko pół roku. Po takiej przerwie wyraźnie widac postęp prac przy rozbudowie samego dworca lotniczego jak i pasów startowych oraz dróg dojazdowych dla  samochodów. To w tej chwili jeden wielki plac budowy. Ciekawe jak to wszystko  będzie prezentować się wiosną przyszłego roku, tuż przed Euro 2012?   Lot do Kopenahagi trwał trzy kwadranse. Z Kopenhagi do Amsterdamu raptem  godzinę. Trudno się wyspać podczas takiej podróży, chociaż łapałem cenne minuty  wiedząc, że dzień będzie długi. I rzeczywiście był. Sam nie wiem jak zachowałem  jasność umysłu, szczególnie podczas popołudniowego kryzysu, który zawsze dopada  mnie około piętnastej. Jakże wtedy zazdroszczę przedszkolakom, którym na siłę  aplikuje się godzine leżakowania po obiedzie. Tak juz jakoś dziwacznie  skonstruowany jest ten świat, że człowiek nigdy nie może normalnie dostać tego,  na co ma ochotę. Dzieciaki, które rozpiera energia, zmusza się do spania, a dorosłym, którzy takiej godzinnej sjesty łakną jak kania dżdżu (kania dżdżu –  tak chyba się mówiło) owego podstawowego prawa się odmawia uznając je za  fanaberię. Nic to, nie tylko przetrwałem, ale nawet zadawałem pytania i robiłem  notatki, aż w końcu nadszedł upragniony koniec.  Na wieczór zaplanowana była kolacja. Pisałem już kiedyś, że nie jestem  fanem służbowych kolacji, ponieważ jeżeli juz gdzieś jadę, to czas wolny wolałbym wykorzystać na spacer i zwiedzanie. Tym razem nasi gospodarze jakby  wyczytali w moich myślach. Zabrali nas taksówką wodną do Rotterdamu.  Przypłynęła pod hotel i około dziewiętnastej cała nasza blisko  dziesięcioosobowa grupa zapakowała się na pokład.  Po chwili hotel został za rufą i niemalże w ciemnościach kontrastujących z  intensywnie srebrzystą taflą wody.  Po drodze mijaliśmy barki, których mnóstwo uwija się w ciągnącym się przez  kilkadziesiąt kilometrów największym porcie świata. Chociaż jeżeli chodzi o natężenie ruchu, to nawet temu akwenowi bardzo daleko jeszcze do rzeki Jangcy. Niektóre z barek zanurzone niemal równo z powierchnią wody, która swobodnie  hula po pokładzie. Wiem, ze to wszystko policzone i bezpieczne, ale i tak za  każdym razem jestem zafascynowany tym widokiem. Wygląda tak, jakby owa jednostka z przeładowania za chwilę miała pójść na dno.  W dali pojawił się t.zw. skyline Rotterdamu, m.in. z charakterystyczną sylwetką Euromastu, wieży która w latach siedemdziesiątych ubiegłego wieku była  z daleka widocznym jednym z symboli miasta, a dziś została nieco przytłoczona  przez bardziej okazałe budowle.  Nie najwyższa ale ciekawa jest konstrukcja budynku miejscowej szkoły  morskiej. Aż dziwne, że pobudowano tak okazały gmach by kształcić oficerów, na  których w tym morskim kraju brakuje kandydatów. O ile nie wydarzy się nic nieprzewidzianego, wygląda na to, że światowa flota skazana jest w najbliższej  przyszłości na załogi z Azji. W zamożnej Europie coraz mniej jest młodych  ludzi, którzy chcą wiązać swoje życie z morzem. Postoje w portach coraz  krótsze, porty oddalone od miast o dziesiątki kilometrów, restrykcje coraz  większe... Powoli kończy się przygoda podróżowania i związanych z nim przygód w  obcych portach. Na zwiedzanie młodzi wolą zarobić na lądzie, a potem pojechać  spokojnie na wakacje.   Nie mogłem, będąc w Holandii, nie uwiecznić na fotografii przynajmniej jednego wiatraka. Powinny jeszcze byc tulipany, ale jakoś się nie natknąłem.  Może przez tę wodę dookoła.  W wodzie pływają nawet autobusy J  No i wreszcie dotarliśmy na miejsce. Wciśnięty między drapacze chmur  budynek Holland-Amerika Lijn (jeden z nielicznych w tym rejonie, który  przetrwał zmasowane bombardowania miasta podczas II Wojny  Światowej). Stąd odpływały staki z  emigrantami do Ameryki.   Co za zbieg okoliczności! Dopiero co oglądałem zalążek Muzeum Emigracji w Gdyni, a teraz trafiam na wspomnienia tamtej niezwykłej epoki w Rotterdamie.  Epoki niezwykłej, bo to była kolejna wędrówka ludów, która zmieniła zarówno  strukture narodowościową Ameryki, jak i historię (tę, przez małe „h” jako sumę  biografii poszczególnych rodzin) większości ubogich wtedy społeczeństw Europy.    Znów jak w Gdyni wraca wspomnienie transatlantyków. Jeden z nich, ostatni z tej floty, „Rotterdam”, cumuje nieopodal służąc  jako zabytkowy hotel ze stylowymi restauracjami. Może szkoda, że nie udało się  zachować w takiej roli naszego „Stefana Batorego”?  Po obejrzeniu wnętrz budynku „Holland- Amerika Lijn”, przeszliśmy to  nowoczesnego drapacza chmur obok, gdzie w restauracji „Gauchos” zajadaliśmy  wyborne, argentyńskie steki. Ach, jakże miłe wspomnienie wycieczki do Buenos  Aires sprzed dwóch lat. Kiedy wychodziliśmy, zapadał już zmierzch. Światła zaczęły wydobywać co  piękniejsze elementy nowoczesnej architektury Rotterdamu.  W oczekiwaniu na taksówkę wodną, która miała nas odwieźć do hotelu  towarzyszyła nam czapla, która miała pewnie swoje plany względem tutejszych  ryb.  Około dwudziestej trzeciej dotarliśmy do hotelu. Pamietam tylko, że przyłożyłem głowę do poduszki. I dźwięk budzika siedem godzin później. Vlaardingen, 31.05.2011;  08:45 LT 