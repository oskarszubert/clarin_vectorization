Bardzo dawno temu, kiedy zaczynałem pływanie po morzach, a o komputerach  osobistych dopiero zaczynało się mówić, pisałem listy. Wysyłałem do znajomych i  do rodziny opasłe koperty. Pewnie nic z tego już nie zostalo. Kiedy komputery upowszechniły się trochę, wpadłem na pomysł pisania  dzienników w formie elektronicznej. Zapsiywałem je na dyskietkach o pojemności... 1,3 MB.  Zgrałem je potem na inny dysk. W  ostatniej chwili, zanim przestano w komputerach instalować czytniki tego typu pamięci. I tak sobie leżą. Ktoś mi niedawno zasugerował wrzucenie ich na blog,  zanim zgubię gdzieś twardy dysk, albo skasuję przypadkowo.  Właściwie, czemu nie? To jest w pewnym sensie zabytek. Mimo, że teksty mają  okolo jedenastu lat, czytam w nich, jak mozolnie tworzyłem pierwsze swoje pliki excela i z jaką fascynacją stawiałem pierwsze kroki w internecie. W Chinach nie  było to takie łatwe. Nie śnił się jeszcze   mobilny intenet, a wyjście na strony międzynarodowe bylo reglamentowane.   Będę je publikować pod wspólnym tytułem „Z lamusa”, dodając numer kolejnego odcinka. Prawie jak brazylijska telenowela (nie sprawdzalem, ale chyba będzie z kilkaset wpisów). Na szczęście wspólny tytul pozwoli łatwo odcedzić starocie od teraźniejszości. Aha, z góry  przepraszam za brak polskich znaków w tamtych tekstach, ale pisałem na tak skonfigurowanym komputerze. Sopot; 02.08.2011; 21:40 LT 