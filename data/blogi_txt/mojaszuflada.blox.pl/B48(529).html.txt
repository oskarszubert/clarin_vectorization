Zanim na weekend pojechałem do Szczecina, wybraliśmy się z Aniolem na  spacer po sopockim molo. Pracujemy nie dlaje niż pięćset metrów od tego  miejsca, a nie byliśmy tam chyba od zimy. Zawsze ten brak czasu. Sopot zmienia się bardzo na lepsze już od lat. Inwestycja goni inwestycję.  Oś mola od ubiegłego roku zamyka odbudowany, a właściwie zbudowany na nowo dom zdrojowy.  Na drugim krańcu najdłuższego drewnianego pomostu w Europie rozpoczęła się  zaś niedawno budowa mariny.  Oprócz zwiększenia potencjału turystycznego miasta, jachtowy port ma swoją  konstrukcją pełnić rolę falochronu – zabezpieczenia konstrukcji mola, która nie  raz ucierpiała z powodu gwałtownych sztormów. Narazie trwa palowanie i oprócz kafaru oraz ustawionej w sąsiedztwie  platformy widać niewiele. Za rok jednak ten pan na motolotni będzie już latać  nad zacumowanymi do pomostów łódkami.  Była piękna, słoneczna pogoda, ciepły niemalże wakacyjny wieczór... Kurort  jeszcze pustawy, ale już za miesiąc będą tu tłumy. Może to więc jeden z  ostatnich takich spokojnych zachodów słońca w tym miejscu przed latem.   Gdynia, 25.05.2010; 07:55 LT 