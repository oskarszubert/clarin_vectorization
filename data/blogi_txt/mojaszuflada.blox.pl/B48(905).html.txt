Pora dokończyć opowieść o majówce.Następny dzień przywitał nas deszczem. Na dodatek zrobiło się zimno i nic  już nie przypominało niemalże letniego, długiego weekendu... Pomimo to w dobrych nastrojach dotarlismy do Żelazowej Woli. Nie zwracając uwagi na  zacinajace krople dżdżu, w niczym nie przypominjącego ciepłego, majowego  deszczyku (już bardziej listopadową szarugę), ruszyliśmy ku bramie parku, w  którym zamierzaliśmy delektować się widokami ilustrowanymi muzyką naszego najwiekszego kompozytora. I rzeczywiście, muzyka się pojawiła i w jakis magiczny sposób dopełniała  się ze starodrzewem okalającym skromny dworek.    I nawet z owym deszczem oraz (to już oczyma wyobraźni dopowiedziałem)  mgłami, ktore zapewne snuły się tego dnia wśród wierzb na mazowieckich łąkach. Już wybaczyłem naturze przenikliwy chłód, zadowolony z tych paru wysłuchanych  taktów, lecz tego dnia nie tylko natura rzucała nam kłody pod nogi.  Trwały bowiem intensywne przygotowania do otwarcia sezonu. Minister Zdrojewski  lada dzień miał dokonać uroczystego otwarcia obiektu, po odrestaurowaniu i  wzbogaceniu go o pawilony zawierające m.in. salę koncertową, kawiarnię, restaurację. (To własnie owych pawilonów dotyczył reportaż, którego  wysłuchaliśmy w lutym na przystani promowej w Karsiborze – zgadzam się z  autorami projektu, że te konstrukcje, wkomponowane w okalający mur nie zburzyły atmosfery parku, a w bardzo estetyczny sposób wzbogaciły ofertę dla  zwiedzających).   W związku z pracami park okazał się niedostępny (wszystkie alejki  odchodzące od głównej drogi do dworku były zagrodzone) a i sam dworek  udostepniony tylko częściowo. Na osłodę pozostał darmowy wstep. Tyle tylko, że  po kilkunastu minutach puste, dostępne tego dnia, pomieszczenia dworku mieliśmy  obejrzane, a jedyna możliwa dalsza droga wiodła główną alejką z powrotem ku  bramie.  W sklepie z pamiątkami, znajdującym się po drugiej stronie ulicy, przy  parkingu kupiliśmy płytę z nagraniami utworów Chopina i słuchając jej ruszyliśmy w podróż powrotną.  W drodze  do Gdańska zamierzaliśmy zatrzymac się na krótki popas w Toruniu, a żeby tam  dojechac najpierw należało skierować się na Płock. Jechałem według wskazań  odbiornika GPS, a ten za najlepszą uznał drogę najkrótszą.  Dzięki temu popatrzyliśmy trochę na Puszczę Kampinoską, jadąc całkiem  podrzędnymi drogami łaczącymi rozrzucone wśród lasów wsie. Gdzieś na takiej  szosie zwrócił naszą uwage pomnik nad rzeką. Zatrzymalismy się przy nim na chwilę.  To tutaj ponad sześćdziesiąt lat temu toczyła się walka, nazwana potem  Bitwą Nad Bzurą. Chyba jedyna duża bitwa wojny obronnej, kiedy polska armia  nawiązała równorzędną walkę z hitlerowskimi najeźdźcami i wynik starcia przez  jakis czas nie był przesądzony. Przy okazji pamiatkowa tablica ukazuje pokręcone dzieje polskich bohaterów i okrutną przewrotność losu. Ten, który nad  Bzurą zniszczył osiem niemieckich czołgów, a potem prowadził walkę podziemną,  został za swą działaność stracony w 1951 roku z wyroku polskiego sądu.  Po kilku minutach ruszyliśmy w dalsza droge. Jechało się nieźle aż do  okolic Włocławka. Koszmar przejazdu przez to rozkopane miasto oraz powtarzający  się do znudzenia wahadłowy ruch na szosie wylotowej mogły najspokojniejszego  wyprowadzić z równowagi. W końcu jednak utrudnienia się skończyły i mogliśmy  wreszcie trochę przyspieszyć.Było już późne popołudnie, kiedy dotarlismy do  grodu Kopernika.  Tam m.in. zjedlismy pizzę i spaghetti. To znaczy ja jadłem pizzę, a mój  Anioł spaghetti. Głodny zamówiłem dużą, nie sprawdzając zawczasu średnicy.  Otrzymałem giganta, który wydawał się nie do zmożenia, a jednak.... Syty, żeby  nie powoedzieć przeżarty wstałem od stolika.  Potem poszliśmy kupowac pierniki. Trzeba przyznać, że dużo się pod tym  względem w ostatnich latach zmieniło na lepsze. Pamiętam swoją pierwsza wizytę  w tym mieście podczas wycieczki szkolnej w 1975 roku. Wiedziałem, że Toruń  słynął z pierników, lecz kupno jakiejś fajnej, piernikowej pamiątki było prawie  niemożliwe. Cos tam w końcu do domu przywiozłem, ale specjalnie urodziwe nie  było. Dzisiejsze sklepy kuszą najprzeróżniejszymi ciastkami. Od słynnych  „Katarzynek” w malutkich paczuszkach za niewielkie pieniądze, po przepięknie  pakowane zestawy najprzerózniejszych pierników dla wymagających i zasobnych w  gotówke klientów.  Z Torunia do Gdańska jechało się już zupełnie dobrze, bo po pierwsze  wieczorem ruch znacznie zmalał, a po drugie za sprawą oczywiście autostrady A1,  która z północy dotarła na wysokość Grudziądza i jest to już znaczące ułatwienie. Kiedy po przyjeździe zastanawialiśmy się jak spędzić weekend (poza zwyczajowymi zajęciami), naszą uwagę zwróciła impreza zatytułowana „Dyliżans  Chopina”. Był to plenerowy koncert zorganizowany przez Filharmonię Bałtycką w  Gdańsku. Miał się odbyć we wnętrzach pałacu w Waplewie Wielkim, gdzie kiedyś młody kompozytor był goszczony przez rodzinę Sierakowskich, właścicieli  majątku. Nie wiedzielismy gdzie to jest. Okazało się, że całkiem daleko, bo pond  dziewięćdziesiąt kilometrów od Trójmiasta. Trzeba było dojechać do Malborka i  po minięciu tego miasta jeszcze blisko dwadzieścia kilometrów w kierunku Iławy. Wyjechaliśmy późno, więc dotarliśmy do celu w ostatniej chwili. Niestety,  mogliśmy liczyć na miejsce jedynie już tylko w sąsiedniej sali.   Słychac było dobrze, ale dziwnie uczestniczy się w koncercie, kiedy  pianista schowany za ścianą. Z drugiej strony, to budujące, że tylu ludziom  chciało się podróżować do niewielkiej wsi by posłuchać muzyki Chopina.  Nie widzieliśmy pana Bogdana Czapiewskiego, który wykonywał utwory mistrza  tego dnia. Musieliśmy zadowolić się fortepianem, już po zakończeniu koncertu,  kiedy mogliśmy przejść się po pomieszczeniach pałacu w ramach zwiedzania.  Potem zaś poszliśmy na spacer po miejscowym parku. Zaniedbanym przez lata  komunizmu jak i sam pałac, ale pierwsze jaskółki nadchodzących lepszych czasów  są już widoczne. Pałac jest odrestaurowywany, więc z pewnością wkrótce  przyjdzie czas i na alejki wśród blisko dwustuletnich, dostojnych drzew.   Słońce chyliło się już ku zachodowi, robiło się coraz chłodniej, ale jakoś  nie chciało sie jeszcze wracać. Czuło się w powietrzu nadchodzące wakacje.  Kiedy już odjechaliśmy, wybralismy nieco okrężną drogę przez Stary Targ, miejscowość, o której istnieniu (podobnie jak i o istnieniu Waplewa) wcześniej  nie wiedziałem, a gdzie podczas wojen polsko-szwedzkich podpisano niekorzystny  dla naszego kraju sześcioletni rozejm, który pozbawiał nas kilku portów nad Bałtykiem. Potem zatrzymaliśmy się w Malborku, który ma całkiem fajne fontanny  na deptaku.  Pod murami zamku zjedliśmy fastfoodową kolację. Może to nie jest zdrowe,  ale za to ma niepowtarzalny urok. Nie codziennie siedzi się wieczorem u stóp tak niezwykłej budowli.  Nie codziennie zatrzymuje się też gdzieś w okolicach Knybawy, wioski jak to  ujęliby Anglicy „in the middle of nowhere”, daleko od głównej szosy, gdzieś w pobliżu wałów okalających dolinę Wisły. Nam tamtejsze łąki i lasy nie będą  zapewne kojarzyć się z niczym innym jak miłością pod gwiazdami (no, prawie pod  gwiazdami) krótko przed północą. Było to naturalnym dopełnieniem owego  niezwykłego wieczoru pod znakiem jednego z najwiekszych kompozytorów romantyzmu. Gdynia, 21.05.2010; 08:20 LT 