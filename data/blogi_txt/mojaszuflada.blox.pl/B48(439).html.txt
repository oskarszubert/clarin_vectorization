Większą część soboty przesiedziałem w biurze. Ono powoli staje się moim  drugim domem. Inna sprawa, że właśnie w sobotę jest tam na tyle spokojnie, że  można wreszcie trochę nadgonić zaległości. Nie przychodzą interesanci, nie  dzwonią telefony (o ile nie rodzi się jakaś akcja specjalna). Na szczęście wieczorem mogłem już spotkac się z Moim Aniołem, a w  niedzielne popołudnie wybralismy się na recital Magdy Umer.  To jedna z naszych ulubionych piosenkarek, ciepła i bezpośrednia.  Z informacji o koncercie dowiedzieliśmy się, że Pani Magda zaprezentuje  piosenki, których dotąd nie nagrywała. Przyznam, że wzbudziło to mój lekki  niepokój, bo nowości to jednak zawsze wielka niewiadoma. Jakże się myliłem!  Piosenki wybrane na płytę, to dzieła starych, uznanych mistrzów, że wymieńmy tu choćby takie nazwiska jak Agnieszka Osiecka, Jeremi Przybora, Wojciech  Młynarski, Jonasz Kofta czy Marek Grechuta...  Łączy je temat: miłość (najczęściej  nieszczęśliwa) lub jej brak oraz przemijanie. No i oczywiście interpretacja  artystki. Podoba mi się, że niemal przed każdą piosenką wokalistka ma do opowiedzenia  jakąś krótką historię z nią związaną. Najczęściej świadczą one o dużym  dystansie do swojej osoby – Magda Umer nie pozuje, jest badzo bezpośrednia,  żartuje ze swojego wieku, lecz jej słowa nigdy nie są puste, a każde zdanie  trafia dokładnie w samo sedno. Mi szczególnie zapadły w pamięci słowa o nieszczęśliwych miłościach, o  ludziach, którzy długo rozpamiętują ból po stracie ukochanej osoby. I pewnie  nie ma znaczenia, czy strata spowodowana jest n.p. śmiercią kochanka, czy na  przykład perfidną zdradą i porzuceniem. Ból pozostaje bólem. Jednak te osoby  mają przynajmniej wspomnienia, mają co rozpamiętywać. Co mają powiedzieć ci,  którzy nie mają co wspominać? Ci, których nikt nigdy nie pokochał tak do cna? Ileż bólu w obserwowaniu szczęśliwych, przytulonych, zakochanych do szaleństwa par,  gdy wokół siebie ma się pustkę i pełną goryczy świadomość, że czas ucieka i  chyba już nie w tym życiu... Po wyjściu z teatru rozmawialiśmy o tym z Aniołem i przyznaliśmy się, że każde  z nas miało podobne doświadczenia. Ponieważ kjednak każdy dzień niesie z sobą nadzieję  odmiany, doczekaliśmy swoich pięciu minut, od których rozpoczęło się nasze  szczęście. Słuchaliśmy, słuchaliśmy i dawaliśmy się ponieść interpretacjom Pani Magdy.  Aniołowi pociekły łzy gdy popłynęły słowa „Od nocy do nocy” do melodii walca z „Nocy  i dni”. No cóż, znów Osiecka, i znów kilka słów zaledwie, ale jakże trafnych…. http://www.youtube.com/watch?v=Te3gNLyoIJc feature=related  Mi ścisnęło się garadlo gdy słuchałem, już w ramach bisów „Jeszcze w  zielone gramy”, chyba najpiękniejszej piosenki napisanej dla tych, którzy mają  coraz bardziej z górki...  Jeszcze w zielone gramy,  Jeszcze nie umieramy,  Jeszcze się spełnią nasze piękne sny, marzenia,  plany,  Tylko nie ulegajmy przedwczesnym niepokojom  Bądźmy jak stare wróble, które stracha się nie  boją Jeszcze w zielone gramy, choć skroń niejedna siwa  Jeszcze sól będzie mądra, a oliwa sprawiedliwa   (...) Jeszcze na strychu każdy  klei połamane skrzydła  I myśli sobie Ikar, co nieraz już w dół runął  "Jakby powiało zdrowo, to bym jeszcze raz pofrunął!" Zastanawiałem się, czy  podczas bisów, artystka zapyta co chcemy usłyszeć i chodziła mi po głowie  piosenka „Oczy tej małej” ze spektaklu „Sztukmistrz z Lublina”. Nie byłem jednak pewien tytułu, a zresztą i tak nie listy życzeń nie tworzono. - Brakowało mi w  tym programie jednej piosenki – powiedział Anioł kiedy szliśmy na parking do  samochodu - Jakiej? - Nie pamiętam  tytułu. „Oczy tej małej” czy jakos tak... Zatrzymałem się  zaskoczony. Ileż musieliśmy szukać się we wszechświecie, by po latach odnaleźć  się, nadający na dokładnie tych samych falach! Wspomniałem o  bisach... Gdyńska publiczność gromkimi, niekończącymi się oklaskami wymogła wykonanie kilku. Potem zaś była owacja na stojąco, jaką niewielu artystów otrzymuje. Magda Umer na początku koncertu wspomniała o tremie. Nie wiem, czy to  właśnie trema, czy może już „nie te” struny głosowe sprawiły, że momentami  odnosiłem wrażenie iż piosenkarka nie jest w stanie wyciągnąć odpowiednio pewnych fragmentów. Podczas bisów jednak, gdy zaśpiewała swobodnie, dowiodła  swojego kunsztu. Ciekawe, jak zabrzmi to na płycie, której premiera jeszcze w  listopadzie. Gdynia, 07 listopada 2010;  23:50 LT 