Piosenki z Kabaretu Starszych Panów wydają się być nieśmiertelne. Świadczyć  o tym może chociażby wypełniona niemal po brzegi widownia Filharmonii na  Ołowiance, gdzie w niedzielny wieczór z ich prezentacją wystąpiło trio: Magada Umer, Piotr Machalica  i Zbigniew Zamachowski. Każdą z tych osób bardzo cenię za kunszt artystyczny i  za kontakt (mniej lub bardziej formalny) jaki nawiązują z widzem albo  słuchaczem. Jeżeli cała trójka występuje razem, doskonała rozrywka jest tym  bardziej gwarantowana. Spóźniliśmy się z Aniołem o niemal dziesięc minut bo też ruch w Gdańsku był niemal jak w dzień powszedni, na szczęście jednak artyści  byli wyrozumiali i pozwolili nam zająć miejsca oraz wyciszyć się przed  wygaszeniem świateł. A potem już przenieśliśmy się w niezwykłą krainę, w której  zabawa słowem i językiem polskim prowadzona z niespotykaną lekkością owocowała prawdziwym wysypem piosenek – perełek. Piosenek, które na nowo odkrywały  zapomniany przez nas (a może raczej jeszcze nieodkryty) język ojczysty w całej  krasie jego skojarzeń i gry słów, i które pomimo tekstów na granicy możliwosci  normalnej dykcji (że wspomnę chociażby najbardziej znany chyba i owacyjnie przyjęty refren „wespół w zespół, by żądz moc móc zmóc”) zachowały jeszcze  treść nie tylko sensowną, ale nierzadko głęboką, schowaną pod płaszczykiem  inteligentnego humoru. Co ciekawe, pomimo wielu evergreenów mistrza Jeremiego, najbardziej brawurowo wspomnniane trio wykonało mniej znany utwór „Taka gmina”, który przez  cały wiczór i jeszcze następnego ranka brzmiał mi w uszach. Ni wyżyna, ni nizina, Ni krzywizna, ni równina -- Taka gmina. (...) Ani POMu, ani młyna, Krzyż, chałupy i krowina -- Taka gmina. Od komina do komina Wiater hula, deszcz zacina -- Taka gmina. Taka gmina. (...) Spotkasz chłopa -- gęba sina, Oj, nie wraca ci on z kina-- Taka gmina. (...) Płacze dzieciak, wyje psina, Gdzieś ktoś kogoś czymś zarzyna -- Taka gmina.   Warto też było zobaczyć Zbigniewa Zamachowskiego i jego zaskakujace wykonanie  finału tej piosenki, by dowartościować ową piosenkę utwór szczególnie. Publiczność nie szczędziła braw, honorując śpiewające trio oraz przygladającego  gdzieś z góry autora owacją na stojąco. Magda Umer wspomniała, że bardzo żal  jest ludzi, którzy nie znają języka polskiego i przez to nigdy się nie dowiedzą  jak piękne piosenki pisał Jeremi Przybora. Święte słowa. Wyjazd spod filharmonii położonej na wyspie to operacja przede wszystkim dla wyjątkowo cierpliwych. Staliśmy w korku i dzięki temu mogliśmy niczym w  amerykańskim kinie dla zmotoryzowanych, w przyjemnym ciepełku pomimo  styczniowego wieczoru obejrzeć w całej okazałości na tle gdańskiej starówki tradycyjne  „Światełko do nieba” będące niejako kulminacją grającej tego dnia po raz dziewiętnasty Wielkiej Orkiestry Świątecznej Pomocy. To taki dzień, kiedy wręcz  nie wypada pokazać się bez charakterystycznego serduszka. I taki dzień, w  którym wszyscy Polacy znów czują się wspólnotą, niezależnie od tego, czy ktoś wylicytował jakiś gadżet za grube tysiące, czy wrzucił do puszki symboliczną  złotówkę, czy też jedynie wsparł akcję duchowo. Oczywiście zawsze znajdą się  też tacy, którzy jak wszędzie dopatrzą się spisku i niecnych knowań, ale to już  taki folklor i trzeba przyjąć jego istnienie bez wzgledu na urodę. Dla mnie jedno z najwazniejszych zdań padło jeszcze rano, gdy TVN przeprowadzała wywiad  z panem profesorem medycyny, którego nazwiska nie pamiętam, a który podkreślił,  że dzięki trzem finałom Orkiestry, z których dochód przekazano na pomoc oddziałom onkologii dziecięcej, uleczalność nowotworów u dzieci zwiększyła się  z kilkunastu procent przed pierwszą z tych zbiórek, do ponad osiemdziesięciu  procent obecnie. Te ponad sześćdziesiąt procent róznicy – skala ogromnego  postępu jaki dokonał się w Polsce dzięki WOŚP to łatwa do przeliczenia ilość małych istnień, uratowanych dzięki wizjonerstwu i niezwykłej charyzmie  Jerzego Owsiaka. Zdążyliśmy zobaczyć jeszcze finalowy utwór Varius Manx na zakończenie  całodziennego grania, zdążyłem rzucić okiem na końcówkę transmisji w TVP2.  Wtedy dowiedziałem się, że padł kolejny rekord, co przełoży się znów na kolejne grupy uratowanych dzieci z chorobami nerek oraz poprawę losu tych, którzy byc  może przeżyliby i tak, lecz ich egzystencja z braku nowoczesnych urządzeń  byłaby odzierana z godności.*  *  * Jeżeli Drogi Czytelniku podoba Ci się zawartość „Mojej Szuflady”, możesz głosować na nią w konkursie „Blog Roku 2010”. Dla mnie będzie to  dodatkowa satysfakcja, a Twoja złotówka (tyle plus VAT kosztuje sms) razem z tysiącami innych wesprze szczytny cel jakim jest zorganizowanie turnusów rehabilitacyjnych dla osób niepełnosprawnych. SMS o treści D00079 (taki symbol, bez spacji miedzy literą a numerem, nosi ten blog w konkursie) należy wysłać pod numer 7122 Na wysłanie go masz czas tylko do 20 stycznia godz. 12:00.Link do mojej strony w konkursie znajduje się pod logo. Gdynia, 11.01.2011; 01:00 LT 