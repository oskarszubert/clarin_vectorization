Plan był ułożony misternie i po głębokim zastanowieniu się co chcemy  obejrzeć, a z czego w tę noc (a właściwie wieczór) zrezygnujemy. Nawet trasa  była zaplanowana, żeby nie marnować czasu na dojazdy, a Hewelianum oraz Muzeum  Bursztynu zostawić na koniec. To pierwsze, aby w ciemnościach móc popatrzeć w niebo przez najprawdziwszy teleskop, a to drugie w nadziei, że po północy  mniejsza będzie kolejka i nie stracimy czasu na długie oczekiwanie. Zaczęliśmy od wystawy „Drogi do wolności”. Chociaż temat raczej poważny, w ten jeden dzień potraktowano go jako  zabawę w powrót do czasu PRL. I zwiedzający jakby wyczuli intencje  organizatorów, bo przybyli tak licznie, że na wejście trzeba było czekać w  długim ogonku grubo ponad godzinę. Porządku pilnowała milicja.  Na szczęście w owym oczekiwaniu na wejście można było przyłączyć się do  zabawy. Skosztować waty cukrowej albo na przykład wziąć udział w konkursie na najzabawniejszy strój z epoki. Moim numerem 1 została Pani Marysia z pamiętnego  filmu „Poszukiwany – Poszukiwana”  Kiedy w końcu nadeszła nasza kolej i poganiani przez milicjanta z megafonem  („szybciej, nie ociągać się obywatele”) zeszliśmy w podziemia, gdzie urządzono  wystawę, podróży w przeszłość nastąpił ciąg dalszy. Obejrzeliśmy budkę  telefoniczną (po wykręceniu numeru wydobywał się głos „rozmowa kontrolowana, rozmowa kontrolowana”) i weszliśmy do sklepu „Społem”.     By jednak nie wypaczyc obrazu przeszłości, który niewtajemniczonym mógłby  wydać się sielankowy, w sklepie grupę przejął przewodnik i oprowadził po  dalszej części wystawy, w której do smiechu już raczej nie było. Zastanawiałem  się jaki będzie jego komentarz – czy będzie gloryfikować „Solidarność” i  ujmować zasług obecnym politykom, czy może właśnie politykom będzie sprayjać, a  jeśli tak, to której opcji? Jak oceni rolę kościoła kiedyś i teraz i jak w tym  wszystkim przedstawiony zostanie Jan Paweł II? Muszę przyznać, że byłem bardzo  mile zaskoczony. Komentarz przewodnika był bardzo obiektywny. Nie słodził  nikomu, ale i nie pomniejszał niczyjej roli w przeszłości. Obejrzeliśmy kopię tablicy ze słynnymi 21 postulatami, która wisiała na  płocie stoczni,  pamiętny, ogromny  długopis, którym Lech Wałęsa podpisywał porozumienie, a wcześniej przestrzeloną  na plecach kurtkę jednej z ofiar Grudnia 1970. Kiedy doszliśmy do Stanu Wojennego, mogliśmy zobaczyć jak drukowano „podziemną”  prasę i ulotki. Każdy dostał do ręki kartkę ze świeżo wydrykowanym napisem „Gdańsk  – miasto wolności”.  Gdzieś wśród nich wisiały kopie oficjalnych gazet. Jak bardzo polityczna  propaganda wdzierała się w każdą dziedzinę życia, niech świadczy chociażby zwykła krzyżówka, w której centrum ulokował się orzeł i napis PKWN.  Przed muzeum zaś można było zatrzymac się na chwilę przed fragmentem Muru  Berlińskiego. Dla wielu ludzi na świecie jego upadek stał się symbolem upadku  komunizmu, chociaż tak naprawdę to był on jednym z ostatnich akordów niezwykłej  „jesieni ludów” roku 1989 zapoczątkowanej jeszcze latem w Polsce. Po upadku muru była już tylko krwawa jatka przed Bożym Narodzeniem w Rumunii, a potem  zaczął trząść się w posadach matecznik ustroju, Związek Radziecki.  Kiedy wyszliśmy z wystawy grubo po dwudziestej pierwszej, wiadomym się  stało, że nie mamy najmniejszych szans na zrealizowanie założonego programu. Chcieliśmy  jeszcze pojechać do Gdyni m.in. na pokaz tanga argentyńskiego, który miał  zacząć się o dwudzestej drugiej. Mimo wszystko najpierw pojechaliśmy do Muzeum Poczty Polskiej. Zanim jednak  tam weszliśmy, zboczyliśmy nad brzeg Raduni, gdzie wciąż tkwiła niewielka  kamienica, w której po wojnie zamieszkał dziadek Mojego Anioła.  - Tyle razy tędy biegałam. Koło poczty codziłam skrótem w kierunku Motławy  do lodziarni „Miś” serwującej najpyszniejsze lody w Gdańsku – opowiadał mi  Anioł. Weszliśmy na klatkę schodową. W mieszkaniu na parterze, gdzie mieszkał jej  dziadek, ciemno. Na parapecie stały jednak jakieś kwiaty, więc chyba ktoś  mieszka.  - Wszystko jest po staremu, tak jak pamiętam. Nawet ta obtłuczona  posadzka... Ach, tak bym chciała nacisnąć klamkę tych drzwi i móc tam wejść  jeszcze raz – mówiła z żalem stojąc przed drzwiami, które kiedyś tyle razy otwierała, a teraz należały do kogoś zupełnie obcego. Od razu przypomniało mi  się podobne uczucie, które towarzyszyło mi gdy zbliżałem się do miejsc  pamiętanych z dzieciństwa. Jaki mechanizm każe nam właśnie z takimi miejscami  wiązać się szczególnie głębokimi emocjami? - To tylko świadczy o tym, jak głeboki wpływ na naszą osobowość i nasze  życie mają włąśnie te pierwsze lata życia – mówił Mój Anioł kiedy wchodziliśmy  po skrzypiącach schodach na górę by zobaczyć wejście na strych, gdzie po latach  ze swoim mężem zamieszkała jej mama, zanim nie znaleźli czegoś lepszego. - Patrz! Wizytówka na drzwiach sąsiadów. Wciąż tu jest! Taka jak ją  pamietam! Niezwykłe, że akurat w Noc Muzeów tu trafiliśmy. Tak jakby był to jeden z punktów programu. Podróż w przeszłość do lat dzieciństwa Anioła i wizyt u  kochanego dziadka. - Komórki! Ta była mojego dziadka! Jak ja lubiłam tam przychodzić! Dziadek  trzymał w niej tyle niesamowitych rzeczy! – Próbujemy zajrzeć do srodka przez maleńkie zakratowane okienko, lufcik właściwie. Okienko zakurzone, a na dodatek  jest ciemno więc nic nie da się zobaczyć. W jednym okne kamienicy paliło się światło. Ktoś tam jeszcze mieszka,  pomimo zabitych dyktą potłuczonych okien w innym mieszkaniu. Historia tego domu  wciąż więc jeszcze się pisze. Może jakieś inne dzieci za dwadzieścia –  trzydzieści lat też będą tam przychodzić i przywoływać swoje najpiękniejsze wspomnienia?   Weszliśmy na pocztę.  Ja też z tym budynkiem ma wspomnienia z dzieciństwa. Byłem zupełnie mały,  gdy przyjechaliśmy z mamą i bratem odwiedzić tatę, który właśnie przypłynął  statkiem do Gdańska z kolejnego rejsu. Podczas jakiegoś spaceru poszliśmy  obejrzeć właśnie budynek poczty. Kiedy my z bratem, jak to dzieciaki pobiliśmy się o coś (wśród rodzinnych  anegdot do dziś wspomina się jak kiedys przy kolacji wbiłem bratu widelec w  nogę, za co zreztą jak pamiętam otrzymałem straszną burę) rodzice zawsze  stawiali sakremantalne pytanie „kto zaczął?”. Kto zaczął, ten był winien  zajścia i otrzymywał karę, więc oczywiście zawsze wskazywaliśmy jeden na drugiego. I pamiętam, jak obejrzawszy budynek poczty szliśmy dalej, rodzice nieco w  tyle, a my kilkulatkowie z przodu, brat tłumaczył mi o co chodziło z tą wojną. - Niemcy zaczęli bic się z Polakami. Pytano ich potem: kto zaczął? Niemcy  mówili, że to Polacy zaczęli, a Polacy, że Niemcy... Nie pamiętam już jaka była konkluzja tego wywodu. Po wielu latach przyprowadziłem tam swoje dzieci i to była moja druga  wizyta w tym miejscu, lecz wtedy także nie weszliśmy do środka. Chyba było  nieczynne. Dopiero teraz, z Aniołem... O ile Westerplatte mogło liczyć na dotrzymanie zobowiązań sojuszników i  mieć nadzieję na odsiecz, o ile wytrzymają, to sytuacja obrońców gmachu poczty  od początku była beznadziejna. Zajmowali zresztą zaledwie połowę budynku w  kształcie litery L. W drugim skrzydle mieścił się niemiecki urząd pracy, więc  wystarczyło jedynie wybić dziury w ścianach, by się przedostać. Otoczeni  zewsząd przez wrogów mieli bronić tego skrawka Polski ograniczonego do połowy budynku. Historia tej obrony zapisana jest oczywiście zaraz przy wejściu do  muzeum:  A opis uzupełniają fotografie    i eksponaty  W ówczesnym Gdańsku Polacy stanowili zaledwie 10% ludności. Gauleiter  Wolnego Miasta Gdańska niemal natychmiast po wybuchu wojny ogłosił przyłączenie  go do III Rzeszy. Trudno było liczyć na jakiś większy opór wobec hitlerowców,  więc niemiecka ludność mogła wkrótce pozdrawiać defilujące ulicą Długą wojska.  Na mnie największe wrażenie z wystawionych eksponatów zrobił wpis do księgi przedstawionej na poniższej fotografii. Przetrwała wojenną zawieruchę i życzenie się spełniło.  Trzeba było w tamtych burzliwych czasach mieć ogromny zasób optymizmu albo  być niepoprawnym marzycielem, by napisać coś takiego. A jednak..., nawet w  historii pisanej przez duże H los potrafi zaskakiwać. Obrońcy poczty mają swój pomnik przed budynkiem, w miejscu skąd kiedyś do  nich strzelano i w mieście gdzie istnieje tylko polska poczta, a jeśli kiedyś  pojawi się inna, to nie za sprawą karabinów.  Kiedy dojechaliśmy do Gdyni, była już dwudziesta trzecia. Pokazy tanga argentyńskiego  się skończyły i trwała milonga. Liczyłem, ze ta milonga to będzie masówka, w  którą i my, bez specjalnych butów i strojów wpasujemy się i potańczymy.  Tymczasem tańczyło zaledwie kilka par, a sporo widzów ich obserwowało. Trzeba  przyznać, ze prezentowali się znakomicie. Wśród nich była też para uczestnicząca w naszych treningach. Nie przypuszczaliśmy, że są aż tak  zaawansowani. W przerwie podeszli do nas i namawiali, abyśmy się przyłączyli,  ale po tym, co prezentowali uczestnicy owej milongi, my woleliśmy ćwiczyć swoje  zdala od swiateł jupiterów, nawet jeśli to milonga dla wszystkich chętnych. Nie czekaliśmy do końca, tylko pojechaliśmy do najdziwniejszego z muzeów na  zaplanowanej trasie. „Mini Muzeum” urządzone zostało przez samych mieszkańców  jednej z najbardziej charakterystycznych, reprezentacyjnych kamienic Gdyni. Zgromadzili pamiątki związane z tym jednym budynkiem, a impulsem było, jak  mówią odkrycie butelek po wódce zamurowanych pod wanną przez przedwojennych  robotników.  Potem stopniowo dochodziły kolejne.  Wśród nich była oryginalna przedwojenna armatura łazienkowa, a także...  zaciemniona żarówka z czasów wojny. Jesta cała czarna, a światło wydobywało się  punktowo przez niezamalowany otwór na jej czubku. Z napisu wynika, że wyprodukowała ją firma Osram, więc to niemiecka myśl techniczna. W sąssiedniej klatce można było zwiedzić urządzony w piwnicy... schron.  Liczne drzwi dawały możliwość szczelnego odgrodzenia się od świata  zewnętrzengo. Korytarze prowadzą ponoć nawet na drugą stronę ulicy.  Wciąż są sprawne ręczne pompy wentylacyjne. Ale największe wrażenie robią... kanapy, na których ludzie mieli oczekiwać  na ponowne wyjście na powierzchnię. Czerwona, pikowana tapicerka i niemalże  designerski kształt sprawiają, że są jakby zupełnie z innej bajki, nie pasujące  do tego surowego wnętrza.  Mieszkańcy i kustosze owego muzeum zarazem, zasugerowali nam, by koniecznie  pojechać jeszcze na Dworzec Morski, by zobaczyć tymczasową ekspozycję  powstającego właśnie Muzeum Emigracji. Dochodziła północ. Postanowiliśmy  zrezygnować z Hewelianum i tym bardziej z Muzeum Bursztynu, a pojechac właśnie  do portu. Na Dworcu Morskim dowiedzieliśmy się, że Muzeum Emigracji zajmie właśnie  ten budynek, który obecnie jest wyraźnie asymetryczny poniewaz nigdy nie został  odbudowany po zniszczeniach wojennych. Teraz ma wrócić do dawnego kształtu, a jego  smętna rola podłego biurowca pełnego klitek za tymczasowymi ściankami  działowymi ma ustąpić reprezentacyjnej roli muzeum dokumentujacego wyjazdy za  ocean wielu tysięcy Polaków oraz historię naszych transatlantyków  przemierzających przez dziesięciolecia ocean z Gdyni do obu Ameryk. Ma tam też znaleźć się i restauracja z pięknym widokiem na gdyński port oraz z pewnością  jeszcze wiele innych atrakcji. Otwarcie, o ile wszystko pójdzie dobrze,  przewidziane jest na rok 2014. Wpisaliśmy się do specjalnej księgi i jako uczestnicy  Nocy Muzeów mamy ponoc dostać zaproszenie do muzeum gdy już rozpocznie  działalność na stałe. A zaprezentowanych pamiątek było już sporo: Oryginalne walizki i kufry emigrantów (z nimi i w strojach z tamtych czasów  aktorzy odgrywali scenki rodzajowe z mustrowania pasażerów.   Ogromne fotografie z ludźmi naturalnej wielkości przykuwały uwagę. Odnosiło  się wrażenie, że jest się wśród nich.  Były też reklamy z okresu wielkiej emigracji lat dwudziestych i  trzydziestych XX wieku, bilety wstępu, tablice informacyjne, zdjęcia naszej  floty i wspomnienia kapitanów...        Menu z Batorego, z roku 1968 to już bardziej ciekawostka jak nasz jedyny w  owym czasie transatlantk radził sobie na międzynarodowych trasach w warunkach  gospodarki komunistycznej.  Myślę, że to będzie bardzo ciekawe miejsce i atrakcyjne muzeum mogące stać się wizytówką portowego miasta.  Było już po wpół do pierwszej gdy opuszczaliśmy budynek Dworca Morskiego.  Koniec! Wsiadamy do samochodu i jedziemy do domu spać.  Gdynia, 16.05.2011; 02:30 LT 