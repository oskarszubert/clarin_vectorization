Położoną na wzgórzu promenadą, położoną w cienu ogromnych, rozłożystych platanów  przeszliśmy obok pomnika Puszkina, a potem koło przykrytej szklanym dachem  dziury w ziemi, w której wyeksponowano fragmenty rozmaitych przedmiotów odkrytych  w wykopaliskach, a pochodzących z czasów greckiego osadnictwa. Na końcu tej  alei czekał na nas pomnik Richelieu – pierwszego gubernatora Odessy, który  tchnął w niewielką osadę duch wilekomiejskiego życia. Oczywiście głównym  motorem rozwoju stał się port – brama Rosji na Morze Czarne i leżące za miedzą Śródziemne. Miasto rozwijało się i bogaciło na potęgę. Kiedy na stulecie  istnienia Odessy wznoszono opisywany przeze mnie wczesniej pomnik Katarzyny II,  była to już czwarta pod względem wielkości metropolia imperium. Po Sankt Petersburgu,  Moskwie i Warszawie.   Nie Richelieu (mimo całego szacunku dla tej postaci), lecz biegnące stamtąd  w dół ogromne schody „potiomkinowskie” były celem naszej wędrówki. Swą nazwę zawdzięczają filmowi Sergeja Eisensteina „Pancernik Potiomkin” z 1925 roku,  którego scena z wózkiem na schodach weszła do historii kina. Całą „schodową”  sekwencję odnalazłem na YouTube w wersji hiaszpańskojęzycznej, jeśli tak można  powiedzieć o niemym filmie. Oto stałem na szczycie owego traktu.  Nie, nie mogłem sobie odmówić zejścia chociaż kawałek w dół, pomimo, że nasi gospodarze  dawali do zrozumienia, że już jest czas kolacji, że stolik w pobliskiej  restauracji czeka... Spojrzenie z dołu odmienia zupełenie perspektywę. Schody  momentalnie potężnieją.  Kiedy wróciłem na górę, mój kolega kończył pstrykanie fotek. Obiecał mi  dorzucić kilka do ewentualnego wykorzystania, co niniejszym czynię. Ciekawe, że  jemu zawsze ktoś nagle wejdzie w kadr na pierwszy plan, Czy to schody, czy teatr, czy pomnik carycy, zawsze ktoś... Głównie młode Odessianki takie  nieuważne.  Inna tak odsunęła się uprzejmie by nie zasłaniać przestrzeni, aż pozostawiła  swój wózek. Na krawędzi jak w filmie.  - Patrz co mam! – pokazał mi z dumą aparat kolega – Schody i wózek A.D. 2011!  - Super! Swoją drogą to mógłby być biznes. Za kilka hrywien popychasz lekko  wózek... Szkoda, że ma takie małe kółka. Czas już było iść na tę kolację. Usiedliśmy w ogródku nieopodal. Ponoć  tutaj m.in. kręcono „Deja vu” Machulskiego.  Kosztowaliśmy ukraińskie (a raczej odesskie) przysmaki i kontemplowalismy  widoki. Po przeciwnej stronie ulicy nudzili się dorożkarze.   Może jeszcze za wcześnie było? Wszak wieczór dopiero nadchodził. A z  wieczorem budziły się knajpki, których Odessa ma niezliczoną ilość. Ulokowały  się wzdłuż głównych ulic, otwierając się nie i przypominając do złudzenia identycznie  wyglądające przybytki  w Paryżu.   Kiedy rozstaliśmy się, przeszedłem się jeszcze sam trochę po deptaku nacieszyć  oczy odnowionymi, secesyjnymi kamienicami.  A, że przyzwyczaiłem się ostanio nie spać zbyt wiele, nastawiłem budzik na  szóstą by obejrzeć miasto w porannym słońcu. Jakże inaczej, świeżo wygladały w  nim teraz posągi na budynku teatru. Naprzeciwko niego, pamiątka z czasów komunizmu, ale zachowana. Na ścianie  jednej z kamienic rzeźba robotnika przy jakiejś maszynie, a obok lista miejscowych  kawalerów orderu Bohatera Związku Radzieckiego.  Puszkin wpatrznony w platanową aleję, pustawą jeszce o tej porze, ale  sterylnie czystą.   Nawet szyby przykrywające dół z eksponatami były myte tego ranka... A pod popiersiem Puszkina porannej kąpieli zażywają miejskie ptaki. Poranek to także czas wycieczkowców. Zanim mieszkający na ich pokładzie  turyści obudzą się i zjedzą śniadanie, manewry cumowania zakończą się i zaraz  po posiłku będzie można ryuszać na zwiedzanie. Kiedy już zobaczą wszystko w  pigułce wrócą na pokład, by noc znów spędzić na falach a kolejny ranek przywitać już gdzie indziej. Mogłem obserwować jak wpływały do portu dwa takie statki. Jeden  byl już dość stary ale za to drugi z daleka przykuwał uwagę swoją wielkością i  nowczesną linią.    Kiedy wracałem do hotelu, w niektórych kafejkach pojawili się juz pierwsi  goście. Kasztanowce, platany, markizy dają cień, co było ważne, zwązywszy, że  dzień wcześniej było tam +35°C. Oprócz cienia przyjemność niesie samo obcowanie z taką ilością zieleni. Odessa to z pewnością jedno z bardziej „zielonych” miast jakie widziałem.  Niektóre przybytki zakmnięte na głucho. W pokerowych klubach życie dopiero  co się zakończyło. Zaczną na nowo gdzieś pod wieczór. Kluby są oczywiście  sportowe. Kto tu mówi o hazardzie?!  Od razu przypomniał mi się Kolega Kierownik w wykonaniu Jacka Fedorowicza i  jego wczasy brydżowe, które redakcja zorganiazowała na wniosek Kolegi Tłumacza,  który proponował wczasy sportowe. Na nic zdały się jego protesty. - Istnieje sekcja sportowa brydżowa. Skoro władze ustaliły, że brydż jest  sportem, to wy mnie tu nie będziecie sejmikować! – uciął dyskusję Kolega  Kierownik i zapytał: - To w jakiego brydża zagramy? Tu zaświeciły się oczy Koledze Spikerowi, który zaproponował taką „grę  zręcznościową, przy której jednoczesnie można coś zarobić”. - Słuchajcie Kolego Spikerze spiszcie, mnie na karteczce tę kolejność –  powiedział jakiś czas potem Kolega Kierownik – full to jest taka trójka i para,  czwórka to jest kareta, a to najwyższe się nazywa... - Poker – odparł cicho Kolega Tłumacz. - Skreślcie i napiszcie „brydż”! – oburzył się Kolega Kierownik – W brydża  gramy! W Odessie widziałem sporo klubów pokerowych, i wszystkie oczywiście  sportowe. A, że ktoś przypadkowo coś zarobi? Mój Boże!.... Naprzeciwko naszego hotelu ulokował się... „empik”. Nie przypuszczałem, że  ta moja ulubiona sieć sklepów ruszyła na podbój zagranicy.  Zdążyłem w sam raz na śniadanie, a potem znów zaczął się dzień pracy. Jak to bywa przy tak napiętych grafikach, z trudem zdążyłem się spakować. Właściwie  to wszystko było w biegu i bez szczególnego zapasu czasu doatrliśmy na  lotnisko. Po drodze rozmawialiśmy z naszymi gospodarzami o Euro 2012 i pytaliśmy  dlaczego Odessa odpadła z puli miast walczących o organizację meczów na Ukrainie. - Główny powód to lotnisko – powiedział jeden z nich. Rzeczywiście, budynek dworca lotniczego przypomina trochę stary dworzec  kolejowy. Czas jakby się tam zatrzymał. Przed okienakmi odpraw numery rejsów i lotniska  docelowe pokazuje pokazywane są na zwykłych tabliczkach. Pamiętam takie z  Warszawy zanim w latach dziewięćdziesiątych otwarto budynek nowego pierwszego terminala. Wszędzie mało miejsca, wszędzie tłok i rozwiązania jeszcze z XX  wieku. Odessa będzie musiała zafundować sobie zupełnie nowy, obszerny budynek jeżeli  chce rozwijać połączenia ze światem. Nasz samolot właśnie wylądował i pasażerowie, tak jak my dwadzieścia cztery  godziny wcześniej opuszczali jego pokład. Podobał mi się muzealny, pamietający  jeszcze czasy komunizmu autobus do obsługi ruchu na płycie lotniska. Niestety, my nie mieliśmy szczęścia i po nas zajechał już nowoczesny autokar.  Dwie godziny później byliśmy już w Warszawie. Sopot, 30.07.2011;  21:15 LT 