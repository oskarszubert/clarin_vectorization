Za dwadzieścia pięć dolarów w sklepiku nieopodal stoczni kupiłem sobie  rower, którym z hotelu dojeżdżam na statek. Nie jest wypasiony. Hamulce byle  jakie, dzwonek ledwie działa, ale za to niedrogi i na trzy tygodnie w sam raz J Pedałując rano w tłumie innych rowerzystów zdążających w tym samym  kierunku, zawsze jestem po wrażeniem energii, z jaką budzi się nowy dzień. Na ulicach z ogromnymi miotłami krzątają się osoby odpowiedzialne za utrzymanie  czystości. Niedaleko stoczniowych bram na wózkach rozkładają swe kramy  sprzedawcy jedzenia. To dla tych, którzy nie mają czasu albo możliwości  przygotować śniadania samemu. Wkrótce dźwięki podobne do hejnału z Wieży Mariackej obwieszczają  rozpoczęcie audycji stoczniowego radiowęzła. Po tym sygnale w eter płynie  zagrzewająca do pracy pieśń w stylu socrealistycznych szlagierów z lat  pięćdziesiątych. Czuję się jakbym jechał, nie przymierzając, budować Nową Hutę. A potem zostawiam rower na zadaszonym parkingu, by ostatnie metry na statek  pokonać na piechotę.  Po raz kolejny złapałem gumę. Bez roweru ciężko poruszac się po rozległym  terenie stoczni. Od bramy na dok to około dwadzieścia pięć minut marszu. Wieczorem, po pracy, na flaku wyjechałem przed stoczniową bramę na ulicę zwaną w  marynarskim żargonie Świętojańską.  Tam jest wszystko, a uliczne warsztaty rowerowe w szczególności. Przy tej  ilości stoczniowców mechanik ma pełne ręce roboty. Za kilka yuanów dokonuje  drobnych napraw. Oczywiście dla obcokrajowców cena jest nieco wyższa.   Uliczny warsztat rozłozył się wśród wabiących marynarzy wymyślnymi nazwami barów,  przed którymi przesiadują panie bynajmniej nie purytańskich obyczajów.   O ile owe neony z nazwami „Venus Bar”, „Love Story Bar”,  „Ocean Club”, „Dream Bar” i.t.p. rozłożone są  wzdłuż głównej ulicy, pomiędzy rowerowymi warsztatami, sklepami z  ektroniką i supermarketami, to w bocznych widać jeszcze rozmaite „Manila Bars” dla  Filipińczyków, gdzie poza klientami tych przybytków nie pojawia się już nikt.  Zapuszczać się tam to jakby szukać guza na własne życzenie. Szukajcie, a  znajdziecie. Nie od dziś wszak wiadomo, że takie portowe dzielnice na całym świecie cieszą się złą sławą. Zachodzący do pierwszego lepszego baru za bramą marynarze  sa pod czujną obserwacją nie tylko owych pań, lecz i wszelkiej maści żuli  czyhających na dogodny moment by pozbawić delikwenta portfela lub wartościowych  gadżetów. Naprawiam rower, robię zakupy i wracam. O tej porze jeszcze jest bezpiecznie.  Po północy lepiej nie wychodzić nawet przed stoczniowy hotel. Tym bardziej,  że przy Hengshan Road gdzie się mieści, neonów nie ma, a w ciemnościach napadano  i bito ludzi nawet kilka metrów od wejścia.  Jiangyin, 12.08.2010; 07:15  LT 