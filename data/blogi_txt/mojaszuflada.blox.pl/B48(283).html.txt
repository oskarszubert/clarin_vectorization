Minął rok od naszego pierwszego spotkania – ludzi, którzy spędzali kiedyś  wspólnie wolny czas na Niemcowej. I już na koniec tamtego meetingu  postanowiliśmy, że nastepnym sezonie również zorganizujemy zjazd. Tym bardziej,  że gościnność Araba po pierwszym spotkaniu nie ostygła ani trochę. Trzeba było jedynie wybrac termin, czym z kolei zajął się Hrabia rozsyłając specjalną  ankietę. Z niej to wynikło, że najodpowiedniejszym terminem będzie weekend  23-25 lipca. W pracy jak zwykle. Ciężko się wyrwać o czasie. Akurat w piątkowe  popołudnie zbiegło się mnóstwo spraw, więc zamiast o dziewiętnastej, zjawiłem  się u Krystiana i Doroty półtorej godziny później. Zanim dopakowali do samochodu swoje rzeczy zrobiła się dwudziesta pierwsza. Ruszyliśmy z Gdańska na  południe. Pogoda nam nie sprzyjała. Po długotrwałych upałach nadeszły ulewne deszcze,  które nękały nas przez większą część drogi. Kiedy jednak nastał świt, dwujęzyczne nazwy miejscowości potwierdziły, że znajdujemy się na  opolszczyźnie, prawie u kresu drogi.  Pietraszów to Petershof, Dobrodzień to Guttentag, a Kocury – Kotzuren. Przy tej ostatniej nazwie od razu przypomniał mi się trzeci bodajże Spływ Walectwa  Niemcowskiego z 1985 roku, kiedy to brodzący w wodzie Fistach, zaatakowany  przez pijawki ostrzegał polsko- niemieckie towarzystwo okrzykiem „Achtung!  Pijawken!”. To, że Fistach będzie na tegorocznym spotkaniu dowiedizałem się dopiero w aucie, gdzieś koło Torunia, kiedy Arab i reszta towarzystwa (które  miało bliżej do celu) dzwonili do nas, by dowiedzieć się, czy mają czekać przy  nocnym ognisku? Nie było sensu, bo musieliby czekać chyba do śniadania. Arab i Fistach przywitali nas przed szóstą, ale po krótkiej konwersacji postanowilismy złapać jeszcze trochę snu zanim obudzą się pozostali.  Najważniejsze przecież by być w formie wieczorem. Przyłożyłem głowę do poduszki  tylko na chwilę i wydawało mi się, że śpię czujnie jak zając po miedzą, lecz  jak tylko otworzyłem oczy, dowiedziałem się, że oprócz przeraźliwego chrapania,  przez dobrych kilka minut krzyczałem „men! men! men!”. Koledzy nie budzili mnie  obawiając się, że być może właśnie ratuję kogoś we śnie i ich nieprzemyślane  wyrwanie mnie na jawę sprawiłoby, iż ten ktoś się utopi. Aby nie wypaść z wprawy, całą grupą, a raczej męską jej częścią ruszyliśmy  na poranną kąpiel. Żeby było sprawiedliwie, damska część również się nie  nudziła, przygotowując śniadanie. Nie wiem dlaczego tak się dzieje, ale chyba  nigdy nie trafił mi się turystyczny wyjazd, na którym spontaniczny podział ról  wyglądałby na odwrót. Kiedy już najedliśmy się do syta, a wskazówki zegarów minęły południe,  padlo pytanie co dalej z tak pięknie rozpoczętym dniem. Tak się bowiem złożyło,  że atelier, które słuzy nam jako miejsce rozmaitych prezentacji, miało byc dostępne dopiero około dziewiętnastej. Wybraliśmy się więc na spacer po Strzelcach Opolskich. Najpierw weszliśmy na wieżę miejscowego ratusza. Wstęp był darmowy, co w  dzisiejszych czasach jest ewenementem. Z góry oglądalismy panorame miasta. Nad okolicą zdecydowanie dominowała sylwetka kościoła p.w. Św. Wawrzyńca.  Zastąpił on stary i zbyt mały kosciół farny wybudowany kilka wieków wcześniej.  Pozostałości tamtego wraz z fragmentem miejskich murów można obejrzeć tuz obok  wejścia do obecnej światyni, wybudowanej w stylu neobarokowym nieco ponad sto  lat temu.  Po przeciwnej stronie uwagę przykuwają ruiny Zamku Książęcego i  rozciągający się za nimi park. Zamek, jak wiele innych zabytków na naszej  ziemi, nie przetrwał II Wojny Światowej. Tyle tylko, że jego zagłada nastąpiła  nie w wyniku bezpośrednich działań wojennych związanych z przejsciem frontu. Rozprawiły się z nim tyłowe oddziały Armii Czerwonej przy okazji palenia i  grabienia miasta.  Po zejściu na dół obejrzeliśmy spiżową figurę średniowiecznego strzelca –  myśliwca. Od 1929 roku, kiedy na zlecenie ówczesnego magistratu została odlana  i ustawiona w tym miejscu, jest symbolem miasta, które swoją nazwę według  jednej z wersji zawdzięcza strzelcom książęcym (myśliwym), zamieszkującym tę  okolicę i towarzyszącym w polowaniach kolejnym księciom opolskim.  To było miejsce w sam raz na pamiatkową fortografię uczestników meetingu.  Potem zwiedziliśmy wnętrza wspomnianego juz kościoła Św. Wawrzyńca. Większość jego wyposażenia pochodzi ze starego kościoła, który przed  opuszczeniem utrzymany był w stylu barokowym. Główny ołtarz na przykład został  wykonany na początku XVIII wieku przez niejakiego Jana Königa z Wrocławia.  Zakrawa na cud, że bryła kościoła jak i jego wnętrza przetrwały owo  bezsensowne niszczenie wkraczających za frontem sołdatów.   Kiedy już się naoglądaliśmy, zrobilismy krótki popas w położonej po  sąsiedzku restauracji „Browar”, ulokowanej w odrestaurowanym budynku dawnej  fabryki (browaru?). Trzeba przyznać, że przeżywający drugą młodość obiekt  prezentuje się okazale zarówno na zewnątrz jak i w środku. Jedynie malowidła,  socrealistyczne w formie i trudno powiedzieć jakie w treści (czego tam nie ma?  I wojowie piastowscy, i traktory, i przedstawiciele rozmaitych zawodów, i wieża  Eiffla) stanowią wyraźny dysonans. Chociaż w ten temtyczny groch z kapustą i  natłok detali pozwala gościom zająć się odkrywaniem coraz to nowych szczegółów,  dzięki czemu nie dłuży się czas oczekiwania na zamówioną potrawę   W parku za ruinami podziwialismy przede wszystkim piękny starodrzew.  Kiedy wróciliśmy do domu, dochodziła siedemnasta. W sam raz, aby trochę się  zdrzemnąć, a potem zjeść obiad. Były też telefony do Belmonda, ostatniego z  zapowiedzianych uczestników spotkania, który jednak dopiero o szesanastej  wyjechał ze Szczecina. Po dziewiętnastej ropoczęła się t.zw. część artystyczna.  Na początek obejrzeliśmy roboczą wersję filmu Franciszka p.t. „Wariat z  garbem”. To cyfrowa wersja filmu nakręconego na Niemcowej kamerą 8 mm w bodajże  1978 roku. Ta nowa wersja stanowi swoisty kolaż tamtych migawek, fotografii  oraz oryginalnego dźwięku (piosenki z akompaniamentem gitary, nagrywane też na  Niemcowej mikrofonem na prościutki magnetofon kasetowy). Mój Boże, dopiero  teraz widać, jak ogromną drogę przeszliśmy przez minione trzydzieści lat.  Jakość zdjęć na owej taśmie filmowej, zdobywanej w owych czasach w niemałym  trudzie i będącej synonimem wyższego stopnia wtajemniczenia w stosunku do  ludzi, którzy aparatami marki smiena (albo w wersji profesjonalnej „zenit”)  robili fotografie, jest pod wzgledem technicznym daleko w tyle od najprostszych  filmików wykonywanych obecnie masowo telefonami komórkowymi. Podobnie dźwięk,  przytłumiony i niewyraźny, zapisywany na taśmach podczas specjalnych sesji,  nijak się ma do cyfrowej jakości zapisów na dyktafonach przeciętnych komórek.  Ale za to jaki ładunek emocjonalny niósł ów film! Właśnie w takiej, niezwykle prymitywnej jak na dzisiejsze standardy wersji. Myślę, że nawet gdyby istniała  możliwość wykonania idealnie czystego, doskonałego zapisu obrazu i dźwięku po  latach, i tak dla osiągnięcia zamierzonego efektu należałoby go nieco  postarzeć. To przecież tak, jakby ktoś chciał puśćić dzieła Chaplina w 3D i w  kolorze. Należeliśmy do tamtej Niemcowej i taka już zostanie w naszych sercach. Więcej nie napiszę, bo i pora zbierać się do pracy, i wykorzystałem limit pamięci na jeden wpis. Reszta więc w następnym odcinku. Gdynia, 28.07.2010, 08:10 LT 