Miał nam styczeń dać popalić, a tymczasem śnieg przestał nas straszyć wraz  z nastaniem Nowego Roku. Co oczywiście nie znaczy, że jest pięknie. Zima,  jeżeli nie jest mroźna snieżna, biała i czysta, w naszych warunkach zmienia się  w uwalną błotem, pełną chłodnej wilgoci, szarą i ponurą porę roku. Pewnego dnia  jednak, kiedy rano szykowałem się do pracy, znalazłem chwilowy wyłom w tej  szarości. W oddali lśniła odbitym, słonecznym blaskiem cieniutka linia Mierzei  Helskiej. Chmury rozstąpiły się w tamtym miejscu tylko na chwilę, ale wystarczyło  czasu, by pobiec po aparat fotograficzny. Tymczasem zamiast pogody styczeń zapamiętamy z innych powodów... Jesienią kilka osób na statku zachorowało na grypę. Ot, przeziębienie  jakich wiele, a w zamkniętej społeczności o coś w rodzaju małej epidemii  szczególnie łatwo. Minęły dwa lub trzy dni i wszyscy wrócili do dawnej formy,  ale jeden nie. Jego stan się pogarszał na tyle, że lekarz zalecił zdanie go na  ląd do szpitala jak najszybciej. Zaczęła się walka z czasem i z pogodą. Helikopter nie był w stanie w nocy podczas stormu podejść na bezpieczną  odległość. Pozostała więc łódź ratownicza, lecz dla niej na otwartym morzu fala  była zbyt wielka. Bliżej zaś statek nie mógł podejść z powodu skalistych  płycizn.  Trzeba było płynąć dalej, w  kierunku większego portu. O świcie helikopter się poderwał i zdołał odebrać  chorego. Wszystkim kamień spadł z serca. Po kilkunastodniowym pobycie w  brazylijskim szpitalu (bo akcja toczyła się u wybrzeży Brazylii) pacjent  doszedł do siebie na tyle, że mógł wracać do kraju. Wrócił, ale wciąż pozostawał w szpitalu. T.zw. powikłania pogrypowe dawały znać o sobie.  Minął Nowy Rok i Trzech Króli. Po świętach warcalismy do codzienności. Wieczór.  Ćwiczyliśmy właśnie kolejnego walca, kiedy zadzwonił telefon. Wyszedłem na  korytarz, by nie przeszkadzać w prowadzeniu zajęć. - Mam smutną wiadomość – rozpoczęła nasza pani doktor – Pan Andrzej zmarł  przed godziną... Niewydolność serca... Kilka następnych dni to oprócz zajęć jak codzień, powiadamianie znajomych i  przyjaciół, kontakt z rodziną, napisanie okolicznościowej notki, pogrzeb... Prawie nigdy nie jesteśmy w stanie zdążyć na rozpoczęcie zajęć w szkole  tańca. Po pracy wpadamy tam biegiem, zazwyczaj jak trwa już rozgrzewka (o ile w  ogóle tam przychodzimy, bo ostatnio niestety coraz częściej nawął zajęć zmusza  nas do rezygnacji). Tak było i w ubiegłym tygodniu. Kiedy biegniemy z parkingu, widzimy przez okna sali na jakim etapie rozgrzewki grupa się znajduje (czasem  zaczynają z kilkuminutowym opóźnieniem i to jest prawie jak bonus dla nas). Tym  razem też miało się udać, ponieważ grupa jeszcze dyskutowała o czymś zamiast  tańczyć. Wpadliśmy roześmiani ze zwyczajowym „dzień dobry” i szybko zaczęliśmy  zmieniać obuwie. - Właśnie informowałem państwa – zwrócił się do nas trener – że wczoraj  umarł pan Jerzy... Pan Jerzy. Emeryt, który jak mówiono, nie miał czasu zostać emerytem, tyloma  rzeczami się zajmował. Od lat przychodził z żoną do tej szkoły.  Niejednokorotnie pomagał nam korygować błędy, których zwłaszcza ja robiłem  mnóstwo. Przychodzili na zajęcia regularnie. Odtańczyli jeden albo dwa tańce,  po czym on siadał na ławeczce, przyglądając się nam, albo z kimś dyskutując. Jego  żona często wtedy podchodziła do nas i udzielała dodatkowych wskazówek  niezależnie do trenera. Trudno było przecenić te indywidualne lekcje. Kto wie  czy nauczylibyśmy się chociaż połowę z tego co porafimy, gdyby nie ona. Chociaż  z moim talentem do tańca i muzyki w ogóle wobec jej profesji nauczycielki  muzyki, przeżywałem niesamowite stressy godzinami nie mogąc podołać prostemu  ćwiczeniu kroku spętanego konia koniecznego do prawidłowego tańczenia samby. Czasem ona zajmowała się Aniołem, który tańce latynoamerykańskie ma we krwi i  doskonaliły na wyższym poziomie rozmaite ozdobniki, podczas gdy Pan Jerzy zajmował  się mną i łagodniej (nie jak surowy nauczyciel) uswiadamiał mi, co i w jaki  sposób powinienem poprawić. Potem wracał na swoją ławeczkę. Czasem wydawało mi  się, że jest znudzony tańcem i przychodzi jedynie w celach towarzyskich. No bo  dlaczego po odtańczeniu jednego kawałka odchodzi na bok? Teraz wiem już, że to wysysający  siły nowotwór, który w ostatnich tygodniach przygalopował w destrukcji  organizmu Pana Jerzego. Zwolniliśmy się z pracy, by wziąć udział w pogrzebie, lecz zanim się odbył,  dostałem telefon z jednego ze statków. - Mam przykrą wiadomość. Chief mechanik umarł dziś rano. Mieliśmy właśnie  wychodzić z portu, już rzucaliśmy cumy, kiedy ktoś poszedł sprawdzić dlaczego  nie zszedł do maszynowni na manewry i znalazł go nieżywego, leżącego na  podłodze. Prawdopodobnie zawał serca. Przerwaliśmy odcumowywanie i czekamy  właśnie na lokalne władze. W takich przypadkach na mnie spada obowiązek powiadomienia rodziny. Przyznam, że była to jedna z funkcji, których obawialem się najbardziej  przyjmując nowe stanowisko. Posłaniec złych wiadomości. Właściwie każda z  rodzin widząc mnie bez uprzedzenia na progu swojego mieszkania może spodziewać  się tylko złych informacji. To miała być moja pierwsza wizyta w tej roli.  Zadzwoniłem do swojego poprzednika by dał mi kilka rad. - Najgorzej gdy informuje się, żonę, która jest sama w domu – mówił –  Trudno potem zostawić ją samą w szoku gdy świat wali jej się na głowę. Dobrze  jeśli jest ktoś z rodziny, na przykład dodrosłe dzieci, ale ponieważ trudno  anonsować się telefonicznie z taką wiadomoscią, ciężko przewidzieć jak trafimy... Ludzie przyjmują to róznie. Jedni spokojnie, zbyt zszokowani by  zareagować gwałtownie, inni wprost przeciwnie: spierają się nie przyjmując do  wiadomości i udowadniając, że to nie może być prawda. Pojechałem. Powiadomiłem. Przygotowujemy pogrzeb. Szczecin, 30.01.2011; 10:15  LT 