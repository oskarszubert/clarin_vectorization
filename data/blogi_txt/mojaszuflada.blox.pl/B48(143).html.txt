Z meczetu Hala Sultan Tekkesi ruszyliśmy wzdłuż południowego wybrzeża na  zachód. Po drodze, w Kiti chcieliśmy zobaczyć kościół Panagia Angeloktistos, w  którym znajduje się licząca około tysiąc pięćset lat mozaika. Niestety,  ominęlismy go niechcący. Kiedy później zawrócilismy do Kiti, akurat była przerwa na lunch i kościół był niedostępny.    Nie chcielismy czekać kolejne półtorej godziny. Obeszliśmy go dookoła, zrobiliśmy kilka zdjęć i pojechaliśmy dalej. Niesamowite są te stare, w  romańskim stylu budowane kościoły. W naszej części Europy niewielkie budowle o  grubuch murach i małych oknach to duża rzadkość. Kiedy Kazimierz Wielki  przemieniał Polskę z drewnianej w murowaną, na świecie o szczytu swojej wielkości znajdował się już gotyk. Na Cyprze romańskie kościoły można znaleźć niemalże w  każdej wsi.  Sznur z dzwonnicy zwisał swobodnym końcem niemal do klamki drzwi. Aż coś  kusiło by pociągnąć... Poniżej dachu zaś rzygacze. Nie podobne demonom maszkary,  jak choćby te w Paryżu, lecz... baranki.   W drodze na zachód skusił nas drogowskaz „Camel Park” niedaleko Mazotos. Wyglądało to na typową atrakcję turystyczną, ale postanowilismy się tam  zatrzymać i przy okazji zjeść coś ponieważ obok znajdowała się restauracja. Zanim dotarliśmy do zagród zwierząt, zwiedziliśmy typowe cypryjski dom. Coś  w rodzaju skansenu – odtworzony dawny wystrój  izby mieszkalnej.   Żelazne łózko, pasiasta narzuta, biały obrus na stole i świeca paląca się przed niewielką ikoną Świętego Mikołaja... Niby odmienna kultura, a ileż  podobieństw. Z wizyt u mieszkającej na wsi babci pamietam z czasów dzieciństwa  podobne „pasiaki” leżące na nierównej, glinianej podłodze. Łóżko było co prawda  drewniane, lecz stół niemal identycznie nakryty białym obrusem. Na nim figurki  Pana Jezusa i Matki Boskiej oraz świecznik. A w oknie czasem gromnica, jak sama  jej nazwa wskazuje mająca chronic przed uderzeniami piorunów, zapalana gdy  zbliżała się burza. No i w końcu zwierzęta. Jak na Camel Park przystało, główną atrakcją były  wielbłądy, ale w pozostałych zagrodach pełno było rozmaitych innych zwierząt. Przywitały  nas strusie.   Piękne to one raczej nie są. Delikatne raczej też nie. Razem z biletami kupilśmy  karmę dla zwierząt. Jakieś czarne strąki. I kiedy Mój Anioł chciał podać  wielkiemu ptaszysku jednego, ten wykonał ruch tak błyskawiczny, że w ułamku  sekundy wyszarpnął zdobycz i po chwili ją zżarł. Dobrze, że przy okazji nie  odgryzł palca karmiącej go dłoni. Wielbłądy były znacznie bardziej sympatyczne.   Z gracją i delikatnie częstowały się podawanym strąkiem.   Zastanawialismy się co to jest, ów najwyraźniej pastewny owoc, uwielbiany,  jak się okazało przez wszystkie zwierzeta. Zobaczyliśmy później, że owe strąki rosną na drzewach.   Okazało się, że to karob (Carob Tree) noszący u nas nazwę szarańczyn.  Kiedyś uprawiany był na skalę przemysłową i stanowił pożywienie ludzi (przynajmniej  w czasach głodu). W Limassol mielismy okazję zwiedzić młyn, w którym jeszcze we wczesnych latach XX wieku przetwarzano zebrane strąki na mąkę. Swoją dziwną polską nazwę drzewo i jego owoc zawdzięczają tłumaczeniu z  greckiego, w którym to języku zarówno ono jak i szarańcza okreslane są tym  samym słowem. Nie musi to oznaczać żadnego podobieństwa. W każdym języku można  zanleźć podobne przypadki. Ot chociażby eksploatowana w dowcipach nasza poczciwa piłka – może być zarówno plażową zabawką jak i ostrym narzędziem do  cięć wszelakich. Wystarczył więc podobny splot w przypadku owego drzewa oraz  szarańczy w greckim języku, by nadac mu dziwnie brzmiącą nazwę w Polsce. Mało  tego. Owa podobna nazwa narobiła trochę zamieszania w przekazach biblijnych.  Pismo Święte, tłumaczone na nasz język z greki, mówi, że Święty Jan na pustyni  żywił się miodem oraz szarańczą. Brzmiało obrzydliwie, lecz prawdopodobnie zważywszy  na rozmaite męczeństwa Świętych. Bardziej prawdopodobne jednak, iż Świety Jan  spożywał okreslane tą samą nazwą strąki szarańczynu – drzewa powszechnie  występującego na Bliskim Wschodzie, tym bardziej iż w wielu miejscach, chyba nie przypadkiem owoce te noszą nazwę chleba świętojańskiego. Szarańczyn chyba zupełnie niesłusznie zyskał sobie funkcję pastewną. Dotarłem do artykułu p.t. „Zapomniane  walory funkcjonalne mączki ze strąków szarańczynu (ceratonia ciliqua) oraz nowe  możliwości jej zastosowania jako prozdrowotnego dodatku do pieczywa” napisanego przez grono naukowców związanych z UMCS w Lublinie. Okazuje się, że strąki te  mają rozmaite dobroczynne działanie dla organizmu ludzkiego, pełniąc przy  okazji modną i poszukiwaną obecnie rolę przeciwutleniaczy. Jeżeli dodać do tego  ciekawy smak, przypominający czekoladę lub słodzone kakao, używanie jej jako rośliny pastewnej może być zwykłą rozrzutnością. Ciekawe zastosowanie znalazły też znajdujące się w strąkach ziarna. Posiadały one charkterystyczną właściwość, że niemal wszystkie były jednakowe i  zachowując stałą wilgotność utrzymywały ten sam ciężar, około 0,2 grama. Były  więc używane jako dość dokładne odważniki w aptekarstwie i jubilerstwie. To już oczywiście odległa przeszłość i korzystamy obecnie ze znacznie dokładniejszych  metod pomiarów, lecz nazwa pozostała. Powszechnie używany do dzisiaj karat (0.2  g) pochodzi właśnie od ziaren szarańczyna (po łacinie ceratonia, a po grecku keration). W Polsce drzewo karobowe oraz jego owoce są mało znane, chociaż według  wspomnianego wyżej artykułu chleb z dodatkiem pozyskiwanych z nich włókien mozna  kupić w piekarni w Terespolu. Gdańsk; 18.03.2012; 23:00 LT 