Najbardziej dystyngowanym, polskim autem lat sześćdziesiątych była  oczywiście warszawa.   Jeżeli wierzyć informacji podawanej w muzeum, „prikaz” produkcji warszawy  wiązał się z zerwaniem prawie juz gotowej umowy licencyjnej z fiatem, która  miała kosztować dwa miliony dolarów. Zamiast niej państwo kupiło od bratniego  Związku Radzieckiego licencję pobiedy za... osiemdziesiąt milionów dolarów. Oczywiście  ta radziecka myśl techniczna był delikatnie mówiąc plagiatem – większość zerżnięto z samochodów amerykańskich. Warszawy garbusy to chyba jedno z pierwszych samochodowych wspomnień jakie  kojarzę. Na szczecińskich postojach taksówek w latach sześćdziesiątych dominowały właśnie te auta. Później pojawiła się nowsza warszawa, typu sedan,  której jednak szczecińskie muzeum nie posiada. Są za to fiaty 125p oraz 126p,  które pchnęły do przodu polską maotoryzację w latacch siedemdziesiątych, a  potem stopniowo stawały się symbolami jej zacofania w siermiężnych latach  osiemdziesiątych. Na ich podstawie powstało jednak kilka ciekawych konstrukcji.  Ot chociażby taki wszędołaz (co za koszmarna nazwa):  Był to taki maluch na gąsienicach, wykorzystywany przez służby energetyczne  do inspekcji słupów sieci przesyłowej. Zazwyczaj słupy te stoją w szczerym  polu, gdzie zwykłym samochodem się nie dojedzie. Innym pojazdem, gdzie wykorzystano elemnty maucha, był lekki pojazd  transportowy dla wojska. Mógł on także pływać, ale wśród wojskowych nie znalazł uznania i nie wszedł do seryjnej produkcji.  Wziął za to udział w serialu "Pan Samochodzik i Templariusze" jako pojazd tytułowego bohatera. Następcą malucha miał być nieco większy od niego beskid. Prace były już  mocno zaawansowane gdy przyszło polecenie z Warszawy, aby je przerwać, a  prototypy zniszczyć. Twórcy nie zniszczyli wszystkich, dzięki czemu możemy dziś oglądać beskida w muzeum.  Ciekawostką niech będzie fakt, że kilka lat później niemal natychmiast po  wygaśnięciu ochrony patentu bardzo podobne auto (przynajmniej z zewnątrz)  pojawiło się w ofercie renault. Był to model twingo. Zanim pojawił się maluch, długo szukano mozliwości produkcji malutkiego,  jak najtańszego auta dla mas. Takie poszukiwania trwały wówczas w wielu  krajach. W Polsce stworzono m.in. mikrusa...  ...oraz smyka   Smyk, szczecińska konstrukcja w wersji podstawowej miał jedne drzwi, a  stanowiła je... maska samochodu. Całą przednią ścianę uchylało się, by do  srodka mogli wejść pasażerowie, po czym zatrzaskiwano i jazda! Swoją drogą aż  starach pomyśleć co dzialoby się z pasażerami w przypadku kolizji. Nie było  żadnej strefy zgniotu – ot przednia ścianka i zaraz za nią fotele.  Do masowej produkcji wszedł droższy od smyka mikrus, ale na krótko, do  czego być może przyczyniły się protesty NRD, że bez żadnej umowy skopiowano ich  konstrukcję. W muzeum licznie reprezentowane są motocykle, motorowery i skutery. Szczególne zainteresowanie na fali powracającej mody na skutery budzi popularny w latach  sześćdziesiątych skuter osa.  Ponoć był to doskonały poojazd na randki chociażby z tego powodu, że przykrótkie siedzisko wymagało mocnego przytulenia się pasażera do kierowcy i  kurczowego go sciskania, by nie zsunąć się na tylny błotnik juz przy pierwszym  wstrząsie. Njapiękniejsze są jednak produkowane w Szczecinie legendarne junaki  Szczecińska motoryzacja ma też w muzeum swoich przedwojennych przedstawicieli. W tym mieście mieściła się bowiem aż do wojny fabryka  produkująca rozmaite modele samochodów marki stoewer, z charakterystycznym  gryfem na masce.   Muzeum odkupiło niedawno wrak innego stoewera i obecnie zbiera środki na  jego renowację Z uśmiechem ogląda się produkowany w latach czterdziestych i pięćdziesiątych ciągnik ursus.  To ten model ogladać można na rozmaitych ówczesnych agitkach z hasłami „dziewczyny  na traktory!”  Rozrzewnienie budzi też leciwy star w wersji wozu straży pożarnej.  Sam już chyba powinienem pójść do muzeum, bo zdaje mi się, że jeszcze tak  niedawno widywałem te wszystkie stary, jelcze, warszawy, nysy na ulicach... Popołudnie przeleciało bardzo szybko. Zapadł zmierzch i zbliżała się godzina zamknięcia muzeum. Wyszedłem w wieczór bardzo usatysfakcjonowany wizytą  i z głębokim przeświadczeniem, że Szczecin zyskał badzo wartościowy obiekt na  turystycznej mapie. Dzięki grupce zapaleńców pragnących ocalić od zapomnienia pojazdy jeszcze niedawno tak powszechne, ze ich zniknięcie zostało niemal niezauważone.  Szczecin, 14.09.2010; 10:30  LT 