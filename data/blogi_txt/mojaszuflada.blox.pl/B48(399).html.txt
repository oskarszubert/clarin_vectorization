Dwunastego  września pisałem w notce p.t, WÓDZ: Kiedy słucha się pełnych nie politycznych  argumentów, lecz zwyczajnego jadu i nienawiści słów podkreślających, ze tacy  ludzie jak Tusk, Klich, Komorowski MUSZĄ zejść ze sceny politycznej, człowieka ogarnia zdumienie. Co to znaczy „muszą”?. Przecież o tym w demokratycznym kraju  decydują wybory, a z wyżej wspomnianego sondażu wynika, że bliższy zejścia z  politycznej sceny jest zacietrzewiony autor owego niecodziennego żądania. Czy  Jarosław Kaczyński jest gotów wziąć odpowiedzialność za swe słowa, w imię których jakiś fanatyk w niedemokratyczny sposób sprawi, że polityczną scenę  opuszczą? No i stało się... Co prawda śmierć poniósł kto inny, ale poraża bezesens tej  ofiary.  Spirala nienawiści rozpętana w  imie walki o władzę w kraju, w którym po raz pierwszy od dziesięcioleci nie  było powodu, by sięgać do tak radykalnych środków. Kraj od dwóch dekad był rządzony demokratycznie, suwerenny, szybko rozwijał się  gospodarczo, a wskaźniki zadowolenia z życia t.zw. szarych obywateli rosły. Władza  jednak jest jak narkotyk. Uzależnia. W tym amoku nieważne jak rządzą inni - dobrze, czy źle. Ważne by móc smakować tego samemu. - Żle się  chłopcy bawicie – chciałoby się powiedzieć do polityków, a potem dać klapsa i  przegonić z piaskownicy. Póki jeszcze jest czas i można to zrobić używając kart  oraz długopisów zamiast kamieni, butelek z benzyną i pistoletów. Sopot, 19.10.2010;  16:00 LT 