Polonina Wetlińska to miejsce, które chciałem odwiedzić z sentymentu. A ponieważ  moi znajomi zrobili sobie tam wycieczkę akurat dzień wcześniej, postanowiłem  zrezygnować z wyjścia na Wielką Rawkę, dokąd wybierali się w piątek i iść  samemu na połoninę. Poza tym potrzebowałem też trochę wyciszenia. Wieczny pośpiech i ciągłe towarzystwo innych budzą w końcu tęsknotę za zwyczajnym  zajęciem się sobą. Możliwość zwyczajnego pomilczenia przez cały dzień wydaje  się czasem bezcenna. Co się zmieniło przez lata w Bieszczadach to niewątpliwie sposób planowania wycieczek. Kiedyś było się zdanym wyłącznie na autobusy bądź „autostop”. Dziś  zazwyczaj główne miejsce w logistyce zajmuje prywatny samochód. Niejednokrotnie  zarówno w naszej grupie jak i na szlaku byłem świadkiem następujących dialogów: - To jedziemy w miejsce to i tamto, grupa zostaje, po czym kierowcy wracają  dwoma samochodami na parking przy zejściu ze szlaku, jeden tam zostawiają a  drugim  wracają do nas. Fajne jest to, że przy wielu miejscach gdzie szlak się zaczyna lub kończy powstały parkingi, dzięki czemu turyści mogą zostawiać samochody w  cywilizowanych warunkach, a nie parkować je w długim rzędzie wzdłuż pobocza. Nasza grupa jechała w kierunku takiego parkingu przy wejśćiu na szlak  prowadzący ku Wielkiej Rawce, więc ja mogłem po drodze wysiąść na innym parkingu,  na Przełęczy Wyżniej nad Brzegami Górnymi. Jeszcze zanim spojrzałem w kierunku  Połoniny Wetlińskiej, mój wzrok przykuła majestatyczna kopa Połoniny  Caryńskiej, a za nią Tarnica i pasma  leżące już po stronie ukraińskiej.  Przeszedłem przez jezdnię i ruszyłem na szlak. Trzeba najpierw kupić bilet  (6 zł), ale to już chyba reguła we wszystkich parkach narodowych, a przynajmniej  tych położonych w górach. Kilkanaście metrów za kasową budką  stoi symboliczny grób Jerzego Harasymowicza.  Tego poetę zakochanego w górach, a w tym rejonie szczególnie, czytywałem nie  raz. Uwielbiałem jego opisy cerkiewek rozsianych po wschodnich Beskidach oraz  Bieszczadach. Jego prochy, zgodnie z ostatnią wolą rozsypano po połoninach.   Ruszyłem w górę. Nie jest chyba jeszcze z kondycją tak źle jeśli wyprzedziłem  po drodze parę osób i dotarłem na szczyt mocno przed czasem wskazanym na drogowskazach. W nagrodę otrzymałem widok na Połoninę Caryńską z zupełnie innej  perspektywy.  W schroniku zamówiłem herbatę, dokupiłem wody mineralnej na drogę (tu też  zmiana – jeszcze kilkanaście lat temu, gdy t.zw. pety nie były  rozpowszechnione, kupowanie na drogę wody mineralnej w szklanych butelkach byłoby co najmniej nierozsądne. Przelewało się więc ją do rozmaitych bidonów, a  najczęściej korzystało ze źródełek po drodze. Jeszcze w czasach studenckich nigdy  nie miałem obiekcji przed piciem wody wprost ze źródełek czy górskich  strumieni, o których wiedziałem, że powyżej nie ma żadnych gospodarstw, które mogłyby je zanieczyszczać. Było południe, kiedy ruszyłem w dalszą drogę. Miałem dwie godziny marszu  grzbietem połoniny aż do Przełęczy Orłowicza, z której potem planowalem wyjśc  na Smerek i wrócić, ponieważ zależało mi, aby zejść żółtym szlakiem do Wetliny,  gdzie mógłbym zrobić jakieś zakupy, a przy okazji byc może załapać się na  połączenie autobusowe do Przysłupia, gdzie mieszkaliśmy.  Szedłem dość szybko, ale często zatrzymywałem się, aby porozglądać się i  zrobić zdjęcia. No bo przecież nie maszerowałem dla samego zaliczania  kilometrów, lecz widoków. Za mną był już pierwszy fragment połoniny. Na krańcu  jej grzbietu znaczył jeszcze swoją obecność maleńki punkcik budynku schroniska,  a za nim wyłaniała się już niemalże bliźniacza Połonina Caryńska. Wspaniale  prezentowała się dolina Wetlinki, po której przeciwnej stronie wznosiło się  pasmo Rawek.   Tymczasem przede mną pojawił się cel dzisiejszej wędrówki – Smerek, którego  szczyt stanowi zachodni kraniec Połoniny Wetlińskiej.  Szedłem dalej skałkami Osadzkiego Wierchu (1253 m.n.p.m.), który był  najwyższym wzniesieniem tej wycieczki.     Stamtąd szlak łagodnym łukiem   obniżał się, zostawiając z lewej strony „ślepą uliczkę” w postaci odnogi Hantowego Berda. Bacznie obserwowałem niebo i wypiętrzające się w godzinach  popołudniowych chmury, ale tego dnia na burzę się nie zanosilo.  O czasie, czyli o czternastej dotarłem do Przełęczy Orłowicza. Tu zrobiłem  sobie popas –  jabłko i woda mineralna,  ponieważ obiadokolację zamierzałem zjeść na dole. Po kilku minutach ruszyłem  znów pod górę, a po kwadransie dotarłem na Smerek.  Na Smerku był tłum ludzi. Nie zatrzymywałem się więc. Zawróciłem, a miejsce  do kontemplacji widoków znalazłem kilkadziesiąt metrów dalej, minimalnie  poniżej szczytu. Tutaj usiadłem i mogłem napawać się do woli urokiem  krajobrazu. Nic mnie już nie goniło. Byłem u celu. Za chwilę zacznę schodzić, a niedaleko poniżej Przełęczy Orłowicza zacznie się las. Nawet gdyby zaczęło  padać, niespecjalnie mi dokuczy. A widoki, gra świateł zainscenizowana  przesuwającymi się szybko obłokami były przednie. W dole widać było Wetlinę – cel ostatniego odcinka mojej dzisiejszej wycieczki.  Na Przełęczy Orłowicza drogowskaz informował, że czekają mnie jeszcze dwie  godziny marszu.  W rzeczywistości szło się krócej. Już po godzinie byłem na dole. Właściwie  to marzyłem tylko o jednym – żeby zdjąć buty. Kupione rok temu okazały się  niewypałen. Otarcia pięt i kostek dało się znieść, ale dorzucone to tego  pęcherze na palcach przy stromym zejściu w dół dokuczały podwójnie. Cały dzień  marszu nie dał mi w kość tak, jak owo zejście do Wetliny. Najchętniej  poszedłbym dalej boso. W Wetlinie dość szybko złapałem autobus do Przysłupia i tam, w oberży „Biesisko”  zatrzymałem się na posiłek. Pierogi huculskie były pyszne, a naleśniki z  jagodami były wspaniałym dopełnieniem. Prawdziwe, bieszczadzkie jagody, a nie  jakaś tam hodowlana borówka amerykańska. A naleśniki niemalże eksplodowały  wypchane potężną ilością owego runa. Uczta niesamowita. Wieczór zaś tradycyjnie, jak nie przy ognisku, to przy świecach –  celebrowaliśmy imieniny naszego kolegi.  Ta noc był już cieplejsza od poprzednich. Może jeszcze nie (labo już nie)  letnia, lecz dająca przynajmniej pewną namiastkę pory roku, której w 2011 jakoś  jakby nie mieliśmy. Przysłup, 14.08.2011; 10:15  LT 