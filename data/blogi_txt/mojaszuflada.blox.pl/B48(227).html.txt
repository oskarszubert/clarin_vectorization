Jeszcze trochę się ociepliło. Czterdzieści dwa stopnie Celsjusza. Przy tej  wilgotności to prawdziwa łaźnia turecka. Chińczycy mówią, że bijemy rekordy. To są najwyższe temperatury w historii  obserwacji meteorologicznych na tym terenie. Wczoraj zastanawialiśmy się jak  stoczniowcy są w stanie wytrzymać, szczególnie wewnątrz zbiorników. Z nas  godzina tam spędzona podczas inspekcji wysysa wszystkie siły. Jak pracować  wewnątrz przez godzin dziesięć? Okazuje się, że wytrzymałość jednak ma swój  kres. Ponoć od wczoraj zasłabło przy pracy siedmiu pracowników stoczni,  Dziś kierownictwo zakładu poleciło zwolnić tempo i nie przymuszać do wejścia do zbiorników kogoś, kto twierdzi, że źle się  czuje. No i rzeczywiście praca do jakiej przywykliśmy skończyła się. No bo kto  się dobrze czuje w taką pogodę? Ludzie więc bardziej się snują po statku niż  pracują. Po całym dniu jemy tradycyjnie meksykańską kolację. Dziś jakieś drobiowe  wiórki, coś w rodzaju ugotowanego carpaccio z kurczaka. Do tego zimny makaron i  napój. Napój firmowy polega na rozcieńczeniu z   dużą ilością wody galaretek. W zależności od rodzaju użytej galaretki ma  kolor seldynowy albo bladoróżowy. W taki upał się nie wybrzydza, a ja poza tym  lubię wszystko co słodkie. Kurczaka też jem, zwłaszcza, że teraz już „z urzędu”  otrzymuję tortille i używam ich zamiast makaronu. Mój kolega zaś kurczaka nie  specjalnie, ale prosi o dokładkę makaronu. - More macaroni please – zwraca się do stewarda – kontynuując jednocześnie  prowadzoną ze mną rozmowę. Steward, widać, że zestressowany wczorajszymi reprymendami podbiega szybko.  Jego zdenerwowanie zapewne potęguje fakt, że w zasadzie nie mówi po angielsku. Wiem,  bo jak mnie wczoraj przycisnęło i pobiegłem do toalety, w której rzecz jasna  nie było papieru toaletowego (bo niby kto tego miał dopilnować) i jeszcze szybciej biegnąc do stewarda krzyknąłem, żeby dał mi papier, to otrzymałem... mydło.  Może uznał, że już za późno na papier? Przybiega więc steward, przygląda się talerzowi kolegi i pyta nieśmiało - Cheese? - Tak. More, more – odpowiada z roztargnieniem trochę po polsku, trochę po angielsku  kolega, co przecież przy nieznajomości obydwu tych języków przez stewarda nie  miało znaczenia.  - Słuchaj, on coś o jakiś ser się pytał - zagaduję kiedy steward poszedł do kuchni - Nie, o makaron. Ja makaronu chciałem , bo ten kurczak coś mi nie pasuje –  uspokaja mnie kolega.  Mijają trzy minuty i steward niesie dwie miseczki twarożku. Jedną dla  mojego współbiesiadnika, a drugą dla mnie. - Co to? Co on niesie? – zbulwersował się kolega. - Twarożek! Mówiłem ci, że pytał o ser. - No tak! Opierdoliłem go rano, bo chciałem na sniadanie trochę sera i się  nie doczekałem. Próbowałem sobie wyobrazić tę połajankę, bynajmniej nie prowadzoną w mowie  Cervantesa, jedynej zrozumiałej dla naszego stewarda. - No widzisz! Doczekałeś się!  Wybuchamy smiechem i zajadamy się twarożkiem. Stewardowi nastrój też się  udziela i z uśmiechem nalewa mi kolejną szklankę roztworu galaretki. Jiangyin, 14.08.2010; 00:30  LT 