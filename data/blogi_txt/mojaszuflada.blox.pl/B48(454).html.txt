Trzecia klasa liceum. Jarek zadzwonił do mnie wcześnie rano. - Stefan, pamiętasz, że dziś jest wielkie swięto? Dorota kończy osiemnaście  lat i umawiamy się, że przychodzimy wcześniej przed lekcjami, żeby jej złożyc  życzenia.... To była pierwsza „osiemnastka” w naszej klasie.        Tak mi się jakoś skojarzyło, bo dziś znów dostałem telefon od Jarka. - Stefan, nie wiem czy już wiesz... Dzisiaj umarła Mariola. To będzie pierwszy pogrzeb w naszej klasie.   Mariola, na zdjęciu z lewej strony... Nowotwór nie dał jej szans. Niech  spoczywa w pokoju. Nasza Wychowawczyni zawsze na pierwszym miejscu stawiała klasową solidarność. Tę solidarność przez małe „s”, ale najprawdziwszą. Nawet gdy część  klasy poszła na wagary, to większym problemem wydawał się dla naszej Pani Profesor  nie tyle sam fakt opuszczenia lekcji (który oczywiście surowo potępiła), co  swego rodzaju rozłam, w wyniku którego część ludzi została na lekcjach., a  część odpuściła je sobie. Nawet wycieczka do Warszawy, z której pochodzi  powyższe zdjęcie mogła się odbyć pod warunkiem, że pojadą wszyscy – jeśli komuś  brakowało kasy, to należało wymyślić jak temu zaradzić. Z Mariolą do końca była (oprócz matki staruszki) tylko grupka wiernych jej  przyjaciółek z klasy.  One ją pielęgnowały,  robiły zakupy, wspomagały swoim towarzystwem. Aż do wczoraj. Gdynia, 27.09.2010; 02:30 LT 