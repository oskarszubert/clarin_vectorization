Odprowadzałem Tomka do samolotu. Pełen niepokoju, bo chociaż to juz nie  pierwsza  jego samodzielna podróż, to  jednak Ameryka Południowa jest wyzwaniem. Dużo bardziej doświadczeni miewali tam problemy, więc entuzjazmu z powodu kierunku jego wyjazdu nie było. Jeśli  coś pójdzie źle, będę mieć wszystkich przeciwko sobie. Powiedziałem mu to w  trakcie pożegnania, prosząc by zachował rozsądek w trosce o siebie, ale nie  tylko. Jego samolot odlatywał niedługo przed rozpoczęciem ćwierćfinałowego meczu  Niemcy – Argentyna. Pomyślałem, że skoro jestem już w Berlinie to grzechem  byłoby nie obejrzeć go razem z miejscowymi kibicami. Co prawda szczęścia im  raczej ostatnio nie przynoszę, ale do trzech razy sztuka...  Zamiast więc na autostradę wiodącą do Szczecina, pojechałem do centrum. Niemcy jak już coś zrobią to porządnie i z rozmachem. Zamknęłi spory kawał  jednej z głównych ulic i urządzili w niej strefę kibicowania.  Ale jak urządzili! Co kilkadziesiąt metrów stały wielkie telebimy. Ostatni  z nich znajdował się nad wielką sceną zamykająca ulicę. Wzdłuż ulicy zaś, przez całą jej długość, po obu stronach bufety, stoiska z  pamiątkami, piwo, a jeśli piwo to i toalety. Nawet tymczasowe bankomaty  znalazły się w tej strefie, że o pawilonie do oglądania meczu w 3D nie wspomnę.  Żeby było bezpiecznie, przy wejściach ochroniarze kontrolowali każdego wchodzącego. Podejrzane butelki, ostre przedmioty i.t.p. były konfiskowane.   Stosowne ostrzeżenia były wywieszone już przed wejściem. Dlatego można było  zauważyć grupki raczące się ciężkimi alkoholami poza strefą kibicowania. Pierwsza bramka padla zanim dotarłem na ten teren. Fani niemieckiej reprezentacji zdązyli juz ochłonąć i troche drżeli o wynik, bo Argentyńczycy  nie odpuszczali. Kiedy rozpoczęła się druga połowa, bez problemu kupiłem sobie  goracego bratwursta i zimne piwo, bo nikomu nie przyszłoby do głowy odrywać  oczu od ekranu. Kiedy jednak padła druga bramka sukces wydawał się coraz pewniejszy. Tym  bardziej, że czasu do końca pozostawało niewiele, a na dodatek to Niemcy  złapali wiatr w żagle, podczas gdy z Argentyńczyków jakby uszło powietrze. Chyba  stracili wiarę. Próbowali, ale niemrawo. Na ulicy „17-ste Juni” panowała już  tymczasem euforia.  Niemcy atakowali. Po kolejnej akcji ktoś się odwrócił i krzyknął do mnie,  że zaraz będzie trzy do zera. I chyba nie minęły dwie minuty gdy jego proroctwo  się spełniło.   Ludzie zaczęli spontanicznie tańczyć i spiewać. Tłum mnie porwał nie  pytając, czy mam ochotę. A trzeba przyznać, że dodatkowo był nakręcany przez  wodzireja na wielkiej scenie, który podsuwał kolejne zwrotki do odśpiewania. A,  że Niemcy w śpiewaniu w bier stubach są zaprawieni, nie trzeba było czekac na  odzew. W ogóle byłem zaskoczony spontanicznością radosnej zabawy w piknikowej  atmosferze. Nikt nikogo przy tym nie bił, nie wyzywał. Chcialbym, żeby tak  kiedyś u nas... Na siatkówce, na skokach już jest, ale futbol jakoś szczęścia  nie ma. Kiedy Klose strzelił czwarta bramkę jedna z dziewczyn stojących obok wylała  półlitrowy kubek piwa na moją głowę, co było nawet przyjemne w spiekocie  panującej o tej porze. Nie był to jedyny kubek, który nie został wypity. Nad  tłumem polała się cała fontanna piwa i innych napojów.  Niemcy umyslili sobie w tych mistrzostwach, że jak ich przeciwnik zaczyna  się na literę A, to pakuja mu cztery bramki. Z Australią wygrali 4:0, co nikogo specjalnie nie zdziwiło. Jednak 4:1 z Anglią to juz był szok, a po 4:0 z  Argentyną wyrastają na głównego fawotyta do turniejowego trofeum. Swoją drogą  jeśli tak by się stało, to byłby to tytuł w pełni zasłużony, skoro na swojej  drodze pokonaliby po Anglii i Argentynie także Hiszpanię i (prawdopodobnie)  Holandię, ale nie dzielmy skóry na niedźwiedziu. Ciekawe jak zmieniają się nastroje. Po zakończeniu rozgrywek grupowych na  portalu Gazeta pisano: Nasz kontynent utrzyma do ćwierćfinałów zaledwie trzy z 13 reprezentacji,  co jest dlań najmarniejszym - biorąc poprawkę na zmieniającą się formułę  turnieju - mundialowym bilansem po wojnie. (...) Kto południowoamerykański maraton [eliminacji] przetrwa, musi być groźny, tymczasem kwalifikacyjny spacer w Europie rozleniwia i przeszkadza  selekcjonerom Tymczasem wszystkie te trzy drużyny przeszły dalej, odprawiając w  ćwierćfinale z kwitkiem Brazylię, Argentynę i Paragwaj. Z całym szacunkiem dla  Urugwaju, trudno uwierzyć, by ten zespół w wyscigu o Puchar Świata wykolegował na ostatniej prostej europejską koalicje złożoną z Niemiec, Hiszpanii i  Holandii. Ja tu się rozpisałem, a zdjęcia z Berlina czekają...   Szczecin, 04.07.2010; 02:00 LT 