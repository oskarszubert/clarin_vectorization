Zanim napiszę coś o Pradze, zakończę wspomnienia z Bieszczadów... Niedziela miała być przeznaczona na spacer po nieco mniej uczęszczanych  szlakach. Liczyliśmy na to, że tłumy ruszą przede wszystkim na Połoniny  Wetlińską i Caryńską oraz jak zwykle na Tarnicę. I nie pomyliliśmy się. Na leśnej  ścieżce prowadzącej na Jasło,  nie  spotkaliśmy absolutnie nikogo.  Nie trzeba było się śpieszyć. Trasa nie była długa.  Droga przez las ma to do siebie, że człowiek wspina się mozolnie krok po  kroku i nic z tego nie ma. Nagroda w postaci widoków przychodzi dopiero na  szczycie lub tuz pod nim. Nie było rady. Musieliśmy pokonać ów odcinek, czy nam  się podobało, czy nie. Za to bukowy las bogactwem form umilał nam monotonną  wędrówkę. Do czasu aż wyszliśmy na połoninę.  To był znak, że doszliśmy do czerwonego szlaku prowadzącego na Małe Jasło.  Tam zrobiliśmy dłuższy popas. Tam też spotkalismy pierwszych tego dnia ludzi.  Wszyscy leżeliśmy wśród brunatnych traw podziwiając panoramę na północ i zachód  od szczytu.  Bylibyśmy zostali tam dłużej gdyby nie rozbudowujace się chmury, które  niosły ryzyko  kolejnej burzy. Ruszylismy  więc dalej, na Jasło. Szybko okazało się, że tym razem chmury były jedynie  straszakiem, ale za to po drugiej stronie Małego Jasła otworzył się nam widok  na północny wschód, ku Połoninie Wetlińskiej, której grzbietem maszerowałem dwa  dni wcześniej. Pięknie prezentował się Smerek, ze swoimi trawiastymi stokami  oświetlonymi pełnym słońcem.  W planie wycieczki z Jasła następowało zejście do naszej bazy w Przysłupie.  Ja pomimo mocno poocieranych piet i licznych pęcherzy na palcach postanowiłem  (sam, a jakże) iść nieco dłuższą trasa i zejść do Smerka, a stamtąd do Wetliny.  W końcu następnego dnia miałem wyjeżdżać i nie wiedziałem kiedy znów dane mi  będzie zawitać w Bieszczady. Pożegnałem moich przyjaciół na Jaśle i ruszyłem w dół w kierunku niewielkiej  przełęczy prowadzącej na Okrąglik. Tam zbiegały się granice Polski oraz  Słowacji, Do samego szczytu błotnista droga wiodła przez las, z którego  wychodziło się na niewielką polankę z charakterystycznym słupkiem granicznym.  Dochodziły tam też szlaki ze Słowacji, więc nie zaskoczył mnie widok odpoczywających kilku osób.   Tabliczki informowały o parku narodowym znajdującym się po tamtej stronie granicy. Nie zatrzymywałem się, lecz od razu ruszyłem czerwonym szlakiem ku  Fereczatej. Podążając w milczeniu ogladałem porastający zbocza bukowy las i  zatrzymywałem się od czasu do czasu, by uwiecznić to i owo.  Byłem już mądrzejszy o wiadomosci zdobyte podczas czerwcowej wycieczki do  Puszczy Białowieskiej, więc inaczej patrzyłem na powalone martwe drzewa. Nawet  wśród tak długowiecznych organizmów, jakimi są drzewa można szybko dostrzec  wymianę pokoleń i walkę o byt. Leżący  zmurszały pień, po którym za dwa – trzy lata nie  pozostanie żaden slad prypomina o  odwiecznej przemianie solidnym, wiekowym świerkom, które jeszcze trzymają się  mocno, ale obok wyrasta im groźny konkurent. Buk jest jezcze witki i  młodziutki, lecz nie ulega wątpliwości, że to on będzie w końcu górą zanim i  jego w końcu nie zagłuszą kolejne pokolenia.  Póki co, te już martwe stanowią doskonałą pożywkę dla grzybów. Oczywiście  dominują huby, ale nie brak też innych gatunków.   Zejście na dół było strome, więc moje stopy dokuczały szczególnie.  Zaobserwowane w pewnym momencie w jakiejś przesiece stoki Połoniny Wetlińskiej  dodały mi otuchy, ponieważ wynikało iż znajduję się już znacznie poniżej  tamtych szczytów. Z mapy zaś wiedziałem, że końcowy fragment trasy miał być  łagodny, czego nie mogłem się doczekać .  Istotnie, tak było. Wkrótce potem ścieżka przybrała znacznie bardziej  zbliżony do horyzontalnego przebieg, co oznaczało ulgę dla palców. Przeklinałem  swoje campusy po raz kolejny i ślubowałem, że więcej na moje nogi ich nie założę. Na dole najpierw zjadłem talerz pierogów huculskich, a potem poprawiłem naleśnikami z jagodami, po czym syty aż za bardzo ruszyłem na nocleg. Niedaleko  gospodarstwa agroturystycznego , w którym mieszkaliśmy zastał mnie zachód  słońca, więc po raz kolejny nie potrafiłem się oprzeć pokusie sfotografowania  go.  Powrotne loty z Rzeszowa miałem nazajutrz po osiemnastej, lecz do Rzeszowa  trzeba było jakoś dojechać. Po dziesiątej wsiadłem więc do autobusu, któym  miałem dojechac do Sanoka, a stamtąd łapałem następny do Rzeszowa. Na lotnisko dotarłem przed czasem, więc mogłem przyjrzec się budowie nowego  terminala , który ma zastąpić (?) dotychczas istniejący.   To kolejny w Polsce nowy budynek dworca lotniczegoo. Będzie oddany do  użytku wiosną 2012 roku,  Prawie wszystkie  polskie lotniska wyraźnie nowocześnieją i pięknieją zarazem. Dobrze, że  doczeka sie tego i Rzeszów, którego dotychczasowy budynek dworca chociaż z zewnątrz prezentuje się przyzwoicie (pomijając fakt mikroskopijnych jego rozmiarów) , to  już wejście z płyty lotniska do terninalu przylotów przedstawia się żenująco.   Wyglada to jak wejście do jakiegoś baraku a, nie terminala lotniska.  Charakterystyczny samolot z „Damą z łasiczką” na ogonie wkrótce przyjął  pasażerów na pokład. Po starcie obserwowałem, oczywiście z aparatem w dłoni ,  zmieniające się za oknem krajobrazy. Najpierw srebrzysta wstążka Sanu w dole, a  potem już tylko niebiańskie widoki: wspaniale wypiętrzone cumulusy i nawet  tworzące się właśnie „kowadło” charakterystyczne dla niektórych chmur burzowych.  Za dwa tygodnie podobną trasą miałem lecieć do Pragi. Gdynia; 30.08.2011; 01:20 LT 