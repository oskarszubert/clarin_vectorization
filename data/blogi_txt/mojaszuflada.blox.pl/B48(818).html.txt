Dużo się dzieje. Jeszcze nie zdążyłem dokonczyć opisu wrażeń z Mediolanu, a  już byłem znów w drodze. Tym razem na tygodniowy urlop z Aniołem na Azorach.  Last minutes mają swoje zalety. Za koszt wycieczki do Egiptu, Maroka czy na  Kanary trafiliśmy przelot z siedmioma noclegami na ten położony hen na oceanie archipelag. W czwartek i piątek dopięliśmy formalności, a we wtorek po pracy  wsiadaliśmy do pociągu, by następnego dnia rano kontynuować podróż samolotem. Azory to miejsce niezwykłe. Może nie ma tam tyle słońca, co w tropikach,  może nie ma złocistych plaż, ale są przepiękne krajobrazy, soczysta zieleń,  miliony kwiatów dookoła, plantacje ananasów, jedyne w Europie plantacje herbaty, niezwykłej urody miasteczka, w których zatrzymał się czas i wulkany,  dzięki którym te wyspy wyłoniły się z morza. O aktywności wulkanicznej świadczą  caldeiras – gorące źródła pełne gotującej się wody, bulgocące i ziejące siarkowodorem.  W takich źródłach nie niepokojeni przez nikogo, oprócz kilku osób spacerujących  w oddali oraz trzech zdziczałych kotów próbowaliśmy gotować jajka, urządzając  sobie o zachodzie słońca piknik złożony z kiku rodzajów miejscowego sera, wina, owoców... Jajka dojadły koty. O tym wszystkim jednak chyba dopiero po powrocie, czyli w połowie  przyszłego tygodnia. Nazbierało się pisania, a jeszcze i w pracy szykują się  zmiany. Mam nadzieję, że jednak znajdę czas, by ogarnąć to wsyzstko. Capelas, 26.06.2010; 13:20  LT 