- To jest rola na miarę Oscara – zgodnie stwierdziliśmy z Moim Aniołem  wychodząc po seansie „Żelaznej Damy” dwa dni przed ogloszeniem werdyktu  Akademii Filmowej. Nie pomyliliśmy się. Meryl Streep, jedna z naszych ulubionych aktorek została uhonorowana po raz  kolejny. Statuetka należała jej się bez dwóch zdań. Szczególnie za sceny, w  których grała współczesną, trochę zniedołężniałą staruszkę, byłą Panią Premier. Rzadko zdarzają się filmy biograficzne znanych, żyjących osób, a jeżeli już, to zazwyczaj dotyczą one przeszłego, najbardziej spektakularnego okresu  ich życia. W „Żelaznej Damie” jest odwrotnie. Znaczna część filmu obraca się  wokół teraźniejszośći oraz dziwactw nie będacej już w najlepszej formie  psychicznej kobiety, która kiedyś przywróciła Brytyjczykom wiarę w potęgę ich  państwa. Myślę, że trzeba mieć dużo odwagi oraz taktu, by bez narażenia na  szwank dobrego imienia sportretować jednego z najwybitniejszych polityków XX  wieku właśnie w takim stadium życia. O wielkości ludzi świadczy często ich  dystans wobec samego siebie. O „właściwą” opinię dbają najczęściej mierni karierowicze.  Wybitne jednostki nie przejmują się ujadającymi ratlerkami. Myślę, że taką  właśnie jest Pani Thatcher i zapewne bez większych ceregieli obejrzała swój  wizerunek wykreowany przez reżyserkę (Phyllida Lloyd) oraz odtwórczynie głównej roli. Zresztą jest to ciepłymi barwami malowany portret. Psychiczne niedomagania staruszki są pretekstem do wspomnień odległych  czasów. Widz, który zechce dowiedzieć się czegoś więcej na temat czasów, w  których przyszło jej żyć oraz prześledzić całą karierę polityczną Żelaznej Lady  może wyjść z kina zawiedziony. To nie jest ani film historyczny, ani biograficzny w ścisłym znaczeniu tego słowa.   Mi przypomina trochę rozsypane puzzle, z których głowna bohaterka  przypadkowo wybiera poszczególne elementy, którym potem przyglądamy się z bliska. Oczywiście „przypadkowo” trafiamy na najważniejsze fragmenty jej kariery,  momenty zwrotne jej życiowej drogi. Jest więc młodość i dyscyplina w zdobywaniu wiedzy przez córkę sklepikarza,  oświadczyny jej przyszłego męża, trudne wejście w świat polityki, na wysokim  szczeblu całkowicie zdominowanym przez mężczyzn, a potem kolejne puzzle z  czasów kiedy była u władzy.  Niepopularne cięcia budżetowe (w czasach kiedy była jeszcze jednym z ministrów  określaną ją „złodziejką mleka” gdy wstrzymała dotacje do bezpłatnego mleka w  szkołach uznając, że środki są marnotrawione) sprawiały, że miała liczne grono przeciwników. Potrafiła jednak zjednoczyć Brytyjczyków w wojnie o Falklandy, a  następnie pokaząła „żelazną” siłę wewnątrz kraju tłumiąc opór górniczych  związków zawodowych w trwającym rok strajku.  Pamiętam ten okres. Z jednej strony beznadzieja stanu wojennego u nas oraz  chwiejący się lecz wciąż mocny i gotowy na wszystko Związek Radziecki z  Breżniewem i padającymi jak muchy jego następcami na czele oraz niezwykły zbieg  okoliczności, że na Zachodzie do władzy doszła wyjątkowo zdeterminowana do  walki z komunizmem grupa silnych osobowości z Margaret Thacher i Ronaldem  Reaganem na czele, wspieranych przez Helmuta Kohla i Francois Mitteranda. Trochę  mało jak dla mnie było odniesień do Zimnej Wojny i t.zw. wielkiej polityki,  lecz jak już zaznaczyłem, nie był to film historyczny, a raczej opowieść o kobiecie,  która startując ze społecznych nizin wykazała się niezwykła charyzmą, odwagą i  siłą by by wbrew pełnym obaw zaprawionych w polityce meżczynom przeprowadzić najbardziej niepopularne reformy i przyprówić dawną siłę pogrążonemu w kryzysie krajowi. Wyjątkowo smaczna była scena, gdy prawie wszyscy odwodzili ją od pomysłu  toczenia wojny o zajęte przez Argentyńczyków Falklandy na drugim końcu świata.  Wysłannik USA próbował wyjaśnić nieświadomej, według niego, zagrożeń kobiecie całą powagę wojny. - Ja tu toczę bitwy każdego dnia – odpowiedziała mu stanowczo, bo  rzeczywiście tak było. Premier w spódnicy była bardziej męska w swoich  decyzjach niż ogromna większość rządzących ówczesną polityką facetów. I o tym  jest ten film. Jak również o miłosci do męża, Denisa, który najpierw pomógł jej  uwierzyć w siebie i wsparł na początku kariery, by potem usunąć się w cień  żony, lecz być obecnym w jej życiu stale, nawet po swojej śmierci.  Sopot; 03.03.2012; 16:00 LT 