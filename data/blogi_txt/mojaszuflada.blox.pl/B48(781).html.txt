Pora zakończyć relację z podróży do Manili, bo czas ucieka, wciąż Praga czeka na opisanie, a nowych tematów nie brakuje...* * *Ostatni dzień w Manili upłynął mi pod znakiem kolejnych spotkań, po których  pozostało już tylko jechać na lotnisko. Stolica Filipin leczyła rany po  uderzeniu niedawnego tajfunu i przygotowywała się na nadejście następnego,  który znajdował się już o niecałą dobę drogi od wyspy. Oglądałem z okna  samochodu zdewastowany bulwar oraz worki z piaskiem mające wypełnić lukę po  fragmentach zniszczonego falochronu.     Wzdłuz głównych ulic „straszyły” puste szkielety konstrukcji do rozpinania banerów reklamowych. Ponoć niedawno miał miejsce wypadek, że solidanie  przymocowany i zarazem wytrzymały baner zadziałał jak zagiel i konstrukcja o  wysokości kilku pięter runęła na samochody oraz przechodniów. Pod groźbą  wysokich kar nakazano potem zwijanie płacht przed uderzeniem wichury. Zwinięte  rulony reklam przymocowane były teraz w centralnych punktach owych konstrukcji.  Jeśli przetrzymają uderzenie tajfunu, rozpostarte zostaną ponownie.  Lotnisko w Manili pęka w szwach. Sądząc po stylu wykończenia wnętrz ma  jakieś trzydzieści albo czterdzieści lat, co zważywszy na ogromny rozwój ruchu lotniczego stanowi całą epokę. W wielkiej hali kłębią się tłumy ludzi. Kolejki  do odpraw, kontroli bezpieczeństwa, a po przejsćiu tego wszystkiego z braku  miejsca niezbyt bogata oferta dla ludzi, którzy mają jeszcze trochę czasu do podstawienia ich samolotu. Nie miałem „złotej karty” Miles and More bo ostatnio  latam rzadziej i z trudem łapię się na srebrną, więc o wejściu do „lounge”,  czyli saloniku, w którym w dość komfortowych warunkach, z dostępnymi (na ogół  darmowymi) przekąskami i napojami mozna poczekać, aż ropocznie się boarding mogłem tylko pomarzyć. Miałem za to kartę kredytową Diners Club, która nieraz  pomagała mi w takich przypadkach. Tak było i tym razem. Nie musiałem oglądać  się na ofertę Star Alliance, ponieważ „Diners Club” miał swój salonik. Tam  spędziłem czas przed komputerem, popijając gin z sokiem pomarańczowym, i przekąszając sandwichami. Budynek dworca lotniczego w Bangkoku, gdzie miałem przesiadkę to dla  odmiany nowoczesny moloch. Miałem tam niecałą godzinę na przejście do samolotu  Lufthansy i zdążyłem z wielkim trudem. Setki metrów korytarzy do pokonania robią swoje pomimo ruchomych chodników i dobrych oznaczeń. Jednak jeden fałszywy  ruch, pójście w złym kierunku, niechybnie kosztowałoby spóźnienie na lot. Dlatego  zapamiętałem tylko pełną koncentrację i pośpiech. Kiedy już usiadłem w fotelu i rozpoczął się lot do Frankfurtu, podobnie jak poprzednim razem niemal  natychmiast zapadłem w sen. Obudziłem się dopiero na dwie godziny przed  lądowaniem, gdy stewardessy rozpoczęły przygotowania do podawania śniadania. W pociągu Szczecin – Gdynia;  16.10.2011, 21:00 LT 