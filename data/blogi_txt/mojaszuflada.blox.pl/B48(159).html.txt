Wzdłuż Wisły i Odry trwa walka z powodzią. Ciężkie chwile przeżywają mieszkańcy  kolejnych miejscowości, w pobliżu których pękają nasiąknięte do granic  możliwości wały. Ci, którzy walczą o przetrwanie, jeżeli już patrzą w niebo to  z niepokojem, obserwując kolejne, deszczowe chmury.  Na północy kraju zaś, daleko od rzek i związanych z nimi zagrożeń ludzie  tak jak kiedyś mogą przystanąć i spojrzeć w górę tylko po to, by zachwycić się  kolejnym zachodem słońca. Czerwcowy zmierzch na początku długiego weekendu, prawdziwie już letni,  wyjatkowo atrakcyjnie prezentował się wprost z okien mojego mieszkania. Nie  musiałem donikąd wyjeżdżać, ani płacić za bilety. Wystarczyło stać przy  otwartym oknie z kubkiem herbaty w ręce i w milczeniu kontemplować.  I tylko świadomość, że gdzieś tam ludzie nie mają już swoich okien, nawet  kubki do herbaty gdzieś przepadły, a wieczór po raz kolejny spędzają brodząc w  wodzie i dokładając kolejne worki z piaskiem, sprawiała, że coś niestosownego  było w tym oglądaniu. Gdynia, 08.06.2010; 07:50 LT 