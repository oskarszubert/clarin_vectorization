Cieśnina Magellana, 03.04.2002, środaNo właśnie. I nie pospałem. Po ósmej wieczorem weszliśmy w cieśninę między kontynentem a Ziemią Ognistą (do tej nazwy pasowały liczne platformy wiertnicze, nad którymi mrok rozświetlały płonące pochodnie wydobywającego się gazu). O 22.40 wzięliśmy pilotów, którzy poinformowali mnie, że przejście t.zw. Gray Canal, wąskiego przesmyka między skałami w drodze przez fiordy na północ, jest możliwe tylko w dzień, a my raczej nie dotrzemy tam wcześniej niż o dziewiątej wieczorem nazajutrz. Pozostaje albo czekać, albo próbować ominąć fiordy wydostając się na otwarty ocean. Problem w tym, że tam nadal wiało dziewięć do dziesięciu. Decyzję co robić odłożyliśmy o kilka godzin, do czasu podejścia w okolice Punta Arenas, a póki co, trzeba było skupić się na przejściu dwóch przewężeń, nazwanych banalnie: Primera Angostura oraz Segunda Angostura. Zajęło to nam czas do drugiej w nocy albo i trochę dłużej. Potem via Punta Arenas pilot połączył się ze stacją znajdującą się na latarni i skale o nazwie Evangelistas, położonej już na Pacyfiku, tuż obok wyjścia z cieśniny. Wiadomości nie były dobre. Ciśnienie spadało, a wiatr się wzmagał. Prognoza, którą odebrałem przez Inmarsat C, potwierdzała, że nie ma co liczyć na spokojną wodę. W tej sytuacji pozostawało albo rzucić na kilka godzin kotwicę na redzie Punta Arenas albo posuwać się naprzód, ale bardzo powoli. Wybralismy tę drugą opcję. Odstawiliśmy jeden z dwóch silników głównych, zredukowaliśmy nastawę śruby i prędkość spadła z czternastu do ośmiu węzłów. Wiadomo było, że już nic nie powinno się do rana wydarzyć, więc mogłem położyć się spać. Było wpół do czwartej. Trzy godziny do śniadania. Dobre i to, bo nie „na warchlaka”, ale normalnie, w koji.Rano pokazały się pierwsze góry. Północne wybrzeża, geograficznie należące do Patagonii, a administarcyjnie do parku narodowego Torres del Paine robiły się coraz ciekawsze. Skaliste szczyty z łachami śniegu, porośnięte trawami, a w niższych partiach potwornie powyginanymi, karłowatymi drzewami, wystrzeliwały wysoko poszarpanymi graniami. Na jednym z niższych szczytów stał duży, biały krzyż upamiętniający wizytę Jana Pawła II. Dotarł więć w swoich pielgrzymkach aż tu? Później, nadeszło namacalne potwierdzenie wiadomości pogodowych. Szczyty spowiły gęste, nisko zawieszone chmury, zaczął wiać silny wiatr i siąpić drobny deszcz. Zrobiło się mgliście, szaro i ponuro.Wtedy zamiast widoków, ożywił nas teleks od czarterujących nas Brazylijczyków. „Norsul” chce po wyładunku w Mazatlan, skierować statek do innego meksykańskiego portu – Lazaro Cardenas. Mielibyśmy tam  ładować wyroby stalowe przeznaczone do Long Beach i do Vancouver. Fajnie by było, bo po pierwsze dłużej w Meksyku, a po drugie dłuższe postoje i w Long Beach i w Vancouver. Wszystko to są jednak dopiero przymiarki, sondowanie możliwości. Czekamy na ostateczne potwierdzenie.A teraz szybko spać, zdrzemnąć się trochę, bo dziś dla odmiany, druga część nocy będzie nieprzespana. Canales Patagonicos, 04.04.2002, czwartekKolejna niedospana noc przede mną. Około dwudziestej drugiej wypłyniemy na otwarty ocean, ponieważ dalsza droga przez fiordy jest dla nas za wąska. Ominiemy ciasne miejsce i następnym możliwym przejściem znów wciśniemy się miedzy wyspy. Nastąpi to jednak dopiero około czwartej nad ranem, jezeli nic nie stracimy na prędkości. A na to się raczej nie zanosi, ponieważ wiało przez dziś cały dzień dość mocno – 10, a nawet 11 stopni w skali Beauforta. Co to oznacza, mieliśmy okazję sprawdzić nad ranem gdy w pobliżu wyjścia z Cieśniny Magellana, ale ciągle wewnątrz, gdy zrobiliśmy zwrot w prawo w kierunku jednego z naturalnych kanałów prowadzących między wyspami, wściekłe fale wchodzące z Pacyfiku rozkołysały nas tak, że straciliśmy trochę naczyń pozostawionych nieopatrznie na stole. Można sobie wyobrazić, co będzie na zewnątrz. Cała nadzieja w spełnieniu prognozy pogody, która zapowiada osłabienie siły wiatru do siedmiu w skali Beauforta właśnie tego wieczoru i krótkotrwałe polepszenie na jutro. Krótkotrwałe, bo dalej na zachód uformował się na oceanie niż, który ma generować wiatr o prędkości w porywach do 80 węzłów. To już jest coś więcej niż „zwykły” huragan, zaczynający się przy 65 węzłach, więc lepiej uciekać czym prędzej na północ.Dziś widoki znów były fajne. Urzekły mnie przede wszystkim niezliczone wodospady. Małe jeśli chodzi o ilości wody, bo były to przeważnie strumienie, ale spadały niemal ze szczytów gór, kilkaset metrów, kaskadami wprost do morza.  Popatrzyłem trochę, ale musiałem zająć się pakowaniem comiesięcznej poczty, a potem, korzystając z prostego odcinka drogi, zdrzemnąłem się dwie godzinki. Dzięki temu jestem w stanie pisać teraz, ale już kończę bo pora zajrzeć na mostek. Niby jeszcze ponad godzina do opuszczenia zacisznego fiordu, a już zaczynają się wrażenia podobne do jazdy samochodem po „kocich łbach”. Niechybny to znak, że fala z oceanu dociera aż tu, a więc mocy jej nie brak. Ocean Spokojny, 05.04.2002, piątekNoc minęła nawet spokojnie. Oczywiście kiwało trochę, ale wiatr zelżał bardziej niż zapowiadano, bo do 5ºB i najbardziej dokuczała martwa fala. Kiedy warunki się ustabilizowały, zszedłem do kabiny i obejrzałem film „Dzika rzeka”. W sam raz na taką pogodę, bo myśleć za wiele nie trzeba, a wartka akcja pozwala pozwala oderwać się od liczenia czasu, jaki jeszcze pozostał do schowania się między wyspami. Kiedy kilkanaście minut po drugiej skończyłem oglądanie i poszedłem na mostek, akurat dojeżdżaliśmy do punktu zwrotu prowadzącego w kierunku bezpiecznej cieśniny. Jescze raz się udało. Strzeżonego Pan Bóg strzeże. Bardzo się przygotowywaliśmy na ciężkie warunki, a pogoda nam odpuściła.Czy odpuści dziś? Nerwowo spoglądam na zegarek. Wyszliśmy ponownie na ocean około jedenastej rano.Musimy opłynąć przylądek Raples, a z powrotem do fiordów wplyniemy około trzeciej nad ranem. Wiatr wiał słaby i panowało ogólne rozprężenie po poprzedniej nocy. W południe wysłałem codzienne raporty i już miałem się położyć aby chociaż trochę się zdrzemnąć, gdy nadeszła wiadomość:Ostrzeżenie przed sztormem. Ważne 5 kwietnia  od godz. 1200 do 1800 czasu lokalnego.Niż 980 hPa na pozycji 40ºN 085ºW, z systemem frontów atmosferycznych, przesuwa się w kierunku wschodnim z prędkością 30 węzłów i osiągnie wybrzeże na odcinku między Wyspą Mocha i Przylądkiem Raples. Prognoza pogody:(...)Od Puerto Montt do Przylądka Raples. Zachmurzenie całkowite, widzialność 2-8 km, wiatr N do NW 20-30 węzłów, wzrastający do 30-45 węzłów, w porywach do 60 węzłów.  No to ładnie. Akurat około 17.00 będziemy na wysokości Przylądka Raples, bo musimy go ominąć, aby móc znów wejść we fiordy. Rozsądek nakazuje się schować i przeczekać. Piloci jednak są odmiennego zdania. Uważają, że mamy szansę osiągnąć Darwin Channel prowadzący we fiordy jeszcze przed najgorszą pogodą. A jeżeli nie, to trzy-cztery godziny drogi przed nim jest jeszcze jedna zatoczka, w której można będzie się schronić. Ba, ale czy damy radę tam dopłynąć? Jeżeli zacznie ostro wiać, to prędkość gwałtownie zmaleje. Oni jednak uważają, że należy próbować. Jak na złość zaś, wiatr nie wieje. Cisza przed burzą. Za rufą zostają bezpieczne miejsca. Pozozstaje tylko mglista perspektywa dotarcia do Darwin Channel. Oni obydwaj twierdzą, że dojedziemy bez problemu. Hm, w końcu są tu pilotami, mają doświadczenie. Ale ja patrzę jak wolno upływa czas, a pierwsze miejsce nadające się do schronienia osiągniemy najwcześniej o 23.00.Teraz jest godzina 19.20 i właśnie nadeszło kolejne ostrzeżenie na okres od 18.00 do 24.00. Bez zmian. Bardziej na północ ma wiać w porywach nawet do 70 węzłów. Cholera! W tym momencie zaczyna wiać. Słyszę jak zaczęło huczeć za bulajem. Idę na mostek. Czwarta z rzędu noc niedospana. 