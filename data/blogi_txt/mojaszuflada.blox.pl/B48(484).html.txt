Miałem jeszcze świeżo w pamięci  noc  muzeów i ogladane pamiątki po słynnych, polskich transatlantykach, gdy  następnego weekendu ponownie zetknąłem się z dumną nazwą „Sobieski”. Tym razem jednak była to tylko barka zarejestrowana w Stepnicy. Prawdziwwym powodem mojej wizyty nad Odrą podczas spędzanego w Szczecinie  weekendu był jednak żaglowiec „Mir”, cumujący u podnóża Wałów Chrobrego.  W pamiętnych Tall Ship Races 2007 z metą w Szczecinie z Rosji przypłynęły „Kruzenstern”  oraz „Sedov”. Być może „Mir” weźmie udział w regatach 2013 roku, ktorych organizację  powierzono temu miastu ponownie w uznaniu za bardzo wysoko ustawioną poprzeczkę  cztery lata temu. Z zaskoczeniem (pamietając marazm inwestycyjny przed 2007  rokiem) ogladałem obecnie zaawansowane prace przy remontach bulwarów wzdłuż  Odry. Jest duża szansa, że za dwa lata żaglowce i jachty będą cumować przy  odnowionych kejach. A wielki banner na Wyspie Grodzkiej już zaprasza na  sierpień 2013 roku. Każdy kto odwiedza Wały Chrobrego musi go zauważyć.  Pod Trasą Zamkową filary wciąż przypominają o poprzednich regatach. To był doskonały pomysł, by wielkie, szare, betonowe powierzchnie pokryć graffitti.  Oczywiście graffitti z prawdziwego zdarzenia, a nie gryzmołami będącymi aktami  wandalizmu.   „Mir” uchodzi za najszybszy szkolny żaglowiec  świata. Powód do dumy dla polskich projektantów i stoczniowców. Został on  bowiem zbudowany w Stoczni Gadańskiej, w oym czasie  im. Lenina. Jest siostrzanym statkiem „Daru  Młodzieży”, który z kolei był pierwszym z serii sześciu żaglowców (pięć  pozostałych kupił wtedy Związek Radziecki)   „Mir” na swój tytuł zapracował biorąc udział i zwyciężając w wielu  prestiżowych regatach, w tym „Columbus 1992” zorganizowanych z wielką pompą z okazji  500-lecia odkrycia Ameryki. Wspominają je namalowane na nadbudówce żaglowca  emblematy.  Na wielkich żaglowcach mój respekt zawsze budzi ogromna ilość lin i fakt,  że nie poplączą się juz przy pierwszej  próbie  stawiania bądź zwijania żagli.   Ja wystarczy, że przed podróżą wrzucę do jedengo woreczka kilka kabli do  ładowarek telefonów oraz aparatów fortograficznych i do tego jeszcze parę do  gniazd USB, by w hotelu mieć zerowe szanse na wyciągnięcie ich bez żmudnego  rozplątywania. Ktoś, kto kiedyś sformułuje i udowodni teorię rządzącą  samoistnym splątywaniem się kabelków i sznureczków, z pewnością zasłuży na Nobla. Póki co, z głębokim szacunkiem chylę czoła przed żeglarzami.  A żeglarze, tutaj w osobach kadetów, podobnie jak większość marynarzy  wszystkich rodzajów statków w portach oddają się internetowemu szaleństwu.  Świat bardzo zmalał odkąd niemal wszystko satało się dostępne „on-line”, a sam  proces bezprzewodowego łączenia się  z  siecią przyspieszył i uprościł. Pamiętam jak jeszcze w 1994 roku hitem na  statkch były niewielkie odbiorniki radiowe z szerokim zakresem odbieranych fal.  Każdy, kto miał wolne sto dolarów inwestował w takie cacko by próbowac potem  słuchać na nim na falach krótkich wiadomości. Tak dowiedziałem się na Dalekim  Wschodzie o wyborze Jerzego Buzka na premiera. Z trudem wysłuchałem wtedy serwisu  radiowego wśród pisków i trzasków. Najlepiej w owym czasie dawało się odbierać  Radio Maryja. Kiedy o czwartej nad ranem rozpoczynałem wachtę, ta rozgłośnia  brzmiała jak dzwon. A było to gdzieś w okolicach Tajwanu.  Dziś wystarczy laptom, modem, kilka kliknięć i ma się kontakt, z kim się  zechce.  A komu zbywa kilkaset euro, może zamiast na banalną wycieczkę z biura  podróży wybrać się w rejs „Mirem”. Rozkład rejsów oraz cennik wywieszony był przy trapie.  Na przykład tygodniowa  wycieczka ze Szczecina do Larvik (23-30 maja) kosztowała 480 euro.   „Mir” żegluje więc obecnie już u wybrzezy Norwegii, a mieszkańcom Grodu  Gryfa i zgromadzonym w ów słoneczny weekend turystom pozostały wyostrzone  apetyty na zbliżające się „Tall Ship Races 2013” oraz liczne pojedyńcze  odwiedziny „statków z duszą” do tego czasu. Sopot, 29.05.2011;  11:20 LT 