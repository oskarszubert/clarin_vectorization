Pokazy mody firmowane przez wielkie nazwiska to show samo w sobie.  Właściwie bez względu na jakość zaprezentowanej kolekcji na kolana potrafi  rzucić sama oprawa. Tak było w przypadku Chanel - Spring Summer 2011 Full  Fashion Show przygotowanego przez Karla Lagerfelda. VIDEO Już samo miejsce – secesyjny Grand Palais w Paryżu, niezwykłej urody  budynek, podobnie jak Wieża Eiffla wybudowany z okazji Wystawy Światowej w 1900  roku, obiecywał wiele. Oczywiście do tego trzeba mieć jeszcze pomysł na  realizację przedsięwzięcia, a ten ekipa Lagerfelda miała i zrealizowała  znakomicie. Zamiast tradycyjnego „catwalka”, ogromny niczym rynek wybieg. W tle zasiadła orkiestra symfoniczna. Płyną pierwsze takty muzyki. Widz  czuje się niczym w filharmonii. Tymczasem w centralnym punkcie okrągłego placu zaczyna tryskać fontanna. Na alejach prowadzących z różnych stron do owego centrum  pojawiają się modelki. Właściwie nie wiadomo na którą z nich patrzeć. Maszerują  zewsząd, krążą wokół fontanny, jedne zgodnie, inne przeciwnie do ruchu  wskazówek zegara. Tak jakby nie chodziło o jeden pojedyńczy strój lecz o całą  kolekcję jednocześnie. Jakby widz obserwując ów pokaz miał niczym odbiorca  wystawianych nieopodal, w Musee d’Orsay, obrazów współczesnych dla Grand Palais  impresjonistów odnieść tylko przelotne wrażenie, inspirację do ubierania się w nadchodzącym sezonie, bez skupiania uwagi na detalach. A sama kolekcja? Przyznam, że tym razem blisko osiemdziesięcioletni już kreator  mody trochę mnie rozczarował. Ów niedościgniony mistrz czerni (ewentualnie  czerni współgrającej z bielą) tym razem chyba zbytnio zaufał współpracującym z nim wizażystom, którzy postanowili użyć owej barwy przede  wszystkim do makijażu modelek. Być może jest to mocne i niezwykłe, ale  wszystkie te panie wyglądały jak krewniaczki rodziny Addamsów lub jakby dopiero  co przesoliły zupę cholerycznemu małżonkowi. Widząc taką panią wieczorem na  ciemnej ulicy zamiast skupić uwagę na jej wdziękach i ubraniu wprost od mistrza  z Hamburga, ma się niepohamowaną ochotę uciec gdzie pieprz rośnie, a  przynajmniej między ludzi z krwi i kości z tego świata. Na tak przygotowanych modelkach kreacje muszą być rzeczywiście niezwykłe,  aby się obroniły. A tutaj akurat szoku (w dobrym tego słowa znaczeniu) nie  było. Mistrz porzucił czerń i nie wszędzie z dobrym skutkiem.    Przedstawiona na przykład na powyższym zdjęciu różowa, pierzasta sukienka  tworzy image „big pink bird”, nieprzystępnej egzotycznej kury ze złymi,  czarnymi ślepiami. Na szczęście nie wszystkie eksperymenty z pastelami były aż  tak nieudane. W wersjach mniej piórowo-włochatych sukienki i garsonki (na video  widać je w żółciach i błękitach) prezentują się znakomicie. Interesujące są  również motywy kwiatowe na długch, obszernych i zwiewnych sukienkach.  Rękę mistrza widać jednak przede wszystkim tam, gdzie znów stawia na czerń,  kolor, w którym czuje się najlepiej.  Ja jednak tęsknię za jego kolekcją z ubiegłego roku, w którym modelki  wygladają normalnie, a ich czarne, białe, a nawet czerwone kreacje podkreślają kobiece  wdzięki. Przed takimi na pewno nikt by w ciemnej ulicy nie uciekał.  Pozostaje mieć nadzieję, że kolekcja wiosna-lato 2011 twórcy tegorocznego  kalendarza Pirelli była tylko potknięciem w jego wielkiej karierze i, że pomimo sędziwego wieku Karl Lagerfeld znów zaskoczy nas pozytywnie w następnych  sezonach.  Sopot, 02.04.2011; 16:55 LT 