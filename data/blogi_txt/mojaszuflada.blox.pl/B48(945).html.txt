Koniec roku przyniósł wydarzenia, którymi w normalnych warunkach możnaby  obdzielić co najmniej parę tygodni. Najpierw rzeczoznawca oświadczył mi, że koszt  naprawy samochodu przewyższa jego wartość. Krótko  mówiąc, bardziej opłaca się go oddać na złom.  Oczywiście pod warunkiem, że da się kupić nowy. Miałem więc nad czym się  zastanawiać. Myślenie jednak dość szybko zostało przerwane, bo otrzymaliśmy  kredyt na mieszkanie, pieniążki wpłynęły na konto dewelopera i dzień przed  sylwestrem mogliśmy odebrać klucze. Piękniejszego zakończenia roku nie mogliśmy  sobie wymarzyć. Nazajutrz był ostatni dzień roku i ostatni dzień pracy. Teoretycznie  skończyliśmy wcześniej, ale ja i tak potrzebowałem zostać, by uzupełnić pilne  sprawy. Była osiemnasta gdy wreszcie zamknąłem biuro i pojechałem do domu spakować walizki. Bo u nas to już jest taka tradycja, że decyzje zapadają w ostatniej chwili.  Aniołowi wypadł tego sylwestra dyżur przy komputerze i telefonie. Ludzie  podróżują przez cały czas, niezależnie od świąt ani pory dnia. Kiedy  podsumowaliśmy dane za cały rok, wyszło na to, że statystycznie przez cały czas, każdego dnia, ktoś z naszych pracowników był w powietrzu. Ktoś musi to  koordynować, zwłaszcza gdy wszystkie plany się walą jak podczas zawieszenia  ruchu lotniczego nad Europą z powodu wybuchu wulkanu w kwietniu albo podczas  ostatnich śnieżyc. Do tego dochodzą zmiany w ruchu naszych statków (jeden przyspiesza, inny się opóźnia, inny zmienia port) i rozmaite niespodzewane  wydarzenia (ktoś zachoruje, ktoś się spóźni, kogoś zakwestionuje Immigration  podczas odprawy). Skoro jednak większość przyzwoitych hoteli już oferuje internet,  równie dobrze można pracować „w terenie”, a nie w domu. Dobę przed nadejściem  Nowego Roku zaczęliśmy więc szukać jakiegoś miejsca, gdzie moglibyśmy pojechać  i nawet nie balować, lecz po prostu odpocząć dwa dni, jeżeli zbyt wiele komplikacji w  służbowych podróżach nie trzeba będzie prostować.  31 grudnia o siódmej rano zarezerwowałem pokój w hotelu „Łeba”. W Łebie  oczywiście. Bez balu. Wystarczyło nam, że jest basen, sauna i.t.p.  O dziesiątej rano telefon z hotelu: - Zostały nam dwa miejsca przy jednym ze stolików na balu. Państwo nie byli  zainteresowani, ale w zaistniałej sytuacji proponujemy cenę „last minute”, sto pięćdziesiąt złotych. Trzysta złotych za bal sylwestrowy dla dwóch osób w dobrym hotelu to brzmiało  atrakcyjnie. Przypomniało mi się jednak, ze w pakiecie sylwestrowym oferowano też kulig, z ogniskiem, kiełbaskami i grzańcem. - A co z kuligiem? – zapytałem więc przytomnie. - Oczywiście w ramach bonusa kulig również Państwu oferujemy w cenie. - No to bierzemy. Po wspomnianym, o osiemnastej, zamknięciu biura pojechałem do domu spakować  rzeczy. O dwudziestej wyjechałem po Anioła.  Pogoda tego wieczoru nie była najlepsza. Wzmagał się wiatr, sypało drobnym  śniegiem. Na Bałtyku zapowiadali wiatr w porywach do dwunatstu stopni w skali  Beauforta. O ile do Lęborka jechało się przyzwoicie (jeżeli nie liczyć strachu przed depnięciem gazu, jaki wciąż miałem świeżo po wypadku), to jazda do Łeby  odbywała się w zupełnie odmiennej scenerii. Droga biała, a w poprzek przetaczały  się tumany białego pyłu gnane wichurą. W aucie było ciepło, słuchaliśmy transmisji sylwestrowego koncertu z Wrocławia i odliczania do północy. Prędkość nie była  rewelacyjna, więc kiedy pozostało mniej niż sześćdziesiąt minut zacząłem się  troszeczkę obawiać. Gdybysmy przypadkiem pomylili drogi pod koniec i gdzieś  pobłądzili, wtedy z pewnością nie zdążylibyśmy na noworoczny toast. Tak się na szczęście nie stało i około 23:30 zatrzymalismy się przed hotelem. Wyniesienie walizek, odprowadzenie auta na parking bo przed hotelem  zaczynały się przygotowania do odpalania fajerwerków, zameldowanie w recepcji i  szybkie przygotowanie się w pokoju.  A potem biegiem na bal, odszukać nasz stolik. Zupełnie na odwrót niż w  bajce o Kopciuszku, który uciekał z balu tuż przed północą. Zdążyliśmy chwycić  szampana i dołączyć do reszty towarzystwa kiedy odliczano ostatnie sekundy. Zrezygnowałem z odpalenia naszych fajerwerków, bo już w tym pośpiechu po prostu  mi się nie chciało. Złożyliśmy sobie życzenia i smakując bąbelki obserwowaliśmy  zmagania z fajerwerkami i lampionami prze szybę. Niech sobie inni szaleją na  wietrze i mrozie. My byliśmy tam jeszcze kilkadziesiąt minut temu.  Kiedy wszystko się uspokoiło i kiedy przestały dzwonic telefony, poszliśmy  rozejrzeć się w oferowanych w bufecie potrawach. Ja byłem bowiem wściekle  głodny spożywając tego dnia tylko lekkie śniadanie przed pójściem do pracy (jeszcze  Anioł próbował ratować mnie wtykając do ust jakieś przekąski podczas jazdy gdy  wyznałem, że „jestem głodny jak pies”). Pojedliśmy, potanczyliśmy, potem znów  pojedliśmy i znów potańczylismy aż zrobiło się kilkanaście minut po drugiej. Emocje  opadły, górę zaczęło brać zmęczenie i gdzieś około wpół do trzeciej wycofalismy  się w zacisze naszego pokoju. Niby czasu było dużo, ale trzeba było się sprężać by na trzynastą zdążyć na  kulig. Kulig to wyzwanie. W zeszłym roku na naszej integracyjnej imprezie z pracy  sanki ciągnięte przez głęboki śnieg i koleiny wywracały się co chwilę. Podczas  jednej z takich wywrotek, gdy konik akurat przyspieszył a wyrzuciło mnie i  Anioła, ja dostałem mknącymi następnymi, metalowymi sankami po głowie (rozcięty  łuk brwiowy) a chyba te same przejechały po dłoni Anioła (pęknięta kość jednego  z palców). Pamiętam nasza wizytę nazajutrz na pogotowiu, kiedy to czekaliśmy  bardzo długo by zbadać bolącą dłoń Anioła. Lekarz ortopeda bowiem akurat zasłabł i dłoń w końcu obejrzał okulista. Hm, dopiero teraz przypomniałem  sobie, że nie zamieściłem na blogu relacji z tamtego kuligu, a było parę  fajnych zdjęć. Ciągle ten brak czasu.Gdynia, 06.01.2011 / 23:00 LT 