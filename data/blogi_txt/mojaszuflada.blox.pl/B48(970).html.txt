Trzynastego stycznia 2010 roku, w hotelu w Jastrzębiej Górze pisałem, iż  mam nadzieję, że za rok jakiś okolicznościowy wpis znów się pojawi. Pojawia  się. Też krótki jak i wtedy. Podobnie jak i wtedy obyło się bez fajerwerków i  szampana, ale odnotowuję fakt iż „Moja Szuflada” skończyła dziś sześć lat”. W najśmielszych przypuszczeniach nie przypuszczałem, że wytrwałości starczy mi na  tak długo. Dzięki temu mogę dziś na nowo przeżywać niby nie tak odległe, a  jednak prawie zupełnie zapomniane zdarzenia. Pamięć już nie ta, niestety, więc  tym bardziej kronika się przydaje.  To zdanie o ponownym czytaniu jest trochę na wyrost. Zajrzę czasem losowo na  jakąś odległą stroniczkę, ale jak tu czytać, gdy nawet na pisanie brakuje czasu? Szkoda, że Święty Mikołaj tyle rzeczy rozdaje, a nie może podarować choćby  marnej godziny czy dwóch raz na kilka dni. Chociaż pewnie wie co robi. Czas nie  jest tani, a nawet gdyby mi je podarował, pewnie roztrwoniłbym je na zaległe prace biurowe. Przyjdzie jednak chwila, że w końcu się pozbieram, asertywność  zwycięży i znów siądę spokojnie przed ekranem, bez nerwowego spogladania na  zegarek. To takie moje małe postanowienie noworoczne i mam nadzieję, że się  spełni zanim trzystutysięczny odwiedzający zaklika na ten adres.  Gdynia, 13.01.2011; 23:55 LT 