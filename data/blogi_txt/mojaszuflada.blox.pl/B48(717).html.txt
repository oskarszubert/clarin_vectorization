Jazda samochodem po przedpołudniowym spacerze po puszczy i obfitym obiedzie  podziałała usypiająco. Gdzieś kątem oka zauważyłem po drodze Białystok, a potem  ocknąłem się już w Supraślu. Tutaj naszym celem był prawosławny monastyr oraz znajdujące się w nim muzeum ikon.   Dotarliśmy tam dosłownie rzutem na taśmę i zostaliśmy dołączeni do  ostatniej grupy zwiedzającej muzeum, która zresztą zdążyła zaliczyć już pierwszą salę. Muzeum urządzone jest bardzo ciekawie. Niewielkie sale, łuki  drzwiowe, półmrok i niemalże punktowe oświetlenie obrazów oraz wydobywająca się  z głośników muzyka cerkiewna potęgują doznania.    Nie wszystkim podoba się taka ingerencja w to skrzydło budynku monastyru,  którego zasłonięte na głucho okna od zewnątrz rzeczywiście nie wyglądają  najlepiej, ale coś za coś. Nie ma tam też ponoć jakichś wyjątkowo (na skalę światową) cennych malowideł, ale wrażenie robi wielkość kolekcji oraz przy  okazji możliwość dowiedzenia się jak cały proces produkcji ikony (a właściwie  „pisania ikony” – tak powinno się mówić, gdyż tworzenie jej było formą pisania i ilustracji modlitwy) się odbywał. Ikona nie byłaby pełnowartościową ikoną, lecz zwykłym  obrazkiem, gdyby twórca nie modlił się podczas jej pisania i nie odczuwał w ten  sposób duchowej więzi z Bogiem. Pisanie ikon podlega ścisłemu kanonowi, którego  modlitwa jest jedynie częścią. Stąd podział na ikony kanoniczne i niekanoniczne, ale to już temat na dłuższy, odzdzielny wpis, może przy innej  okazji.  Ciekawostką jest fakt, ze znaczna część kolekcji w Supraślu to dzieła  odebrane przemytnikom. Ilekroć patrzę na te wiekowe, utrzymane w złotych barwach obrazy uzupełniane  starocerkiewną cyrilicą, ogarnia mnie poczucie obcowania z tajemnicą. Ikona budzi  zachwyt, pokorę, ale  też bliżej  nieokreślony niepokój. Nie darmo mówi się o nacisku położonym na obrządek,  mistycyzm w religii prawosławnej.  Szaty Matki Boskiej na wszystkich obrazach oznaczone są trzema gwiazdami:  jedna na nakryciu głowy i po jednej na ramionach. To symbol czystości  Najświętszej Marii. Na jednej z nich owe gwiazdy zastąpione są wizerunkami  aniołów.    Tajemniczo wygląda Madonna o trzech dłoniach. Ten wizerunek, wiąże się z historią Świetego Jana Damasceńskiego, którego dłoń została obcięta za nieposłuszeństwo kalifowi Damaszku.  Przykładał ją do kikuta kończyny i modlił się żarliwie do Matki Boskiej, by go uzdrowiła, aż stał się cud. Modlitwa została wysłuchana i dłoń zrosła się z  ciałem. Na pamiątkę tego wydarzenia stworzył wizerunek Matki Boskiej z  dodatkową, trzecią dłonią. Wkrótce takie przedstawienie Najświętszej Marii  stało się jednym z kanonów. Krążyła wieść o pewnej ikonie, której twórca  zamalował ową trzecią dłoń, lecz ona pojawiała się stale samoistnie. Niektore ramy albo koszulki ikon są dziełami sztuki samymi w sobie.  Część srebrnych koszulek została swego czasu zdjęta i przekazana na  wsparcie Insurekcji Kościuszkowskiej.   Druga Wojna Światowa nie oszczędziła monastyru. Najpierw okupacyjna Armia  Czerwona urządziła w nim koszary, a w 1944 roku wycofujące się wojska hitlerowskie  wysadziły znajdującą się w centralnym punkcie monastyru cerkiew Zwiastowania  Najświętszej Marii Panny. Musiało upłynąć kolejne czterdzieści lat, zanim przystąpiono do odbudowy świątyni na bazie istniejących fundamentów.  Z monastyru poszliśmy do centrum miejscowości. Tylu drewnianych domów co w  podlaskich miasteczkach nie ma chyba już nigdzie w Polsce. Zachował się nawet dość duży budynek kina.  Dalej liczne domki tkaczy, bo Supraśl był w dziewiętnastym wieku znaczącym  ośrodkiem przemysłu włókienniczego.  Jak przemysł to i fabrykanci, a jak fabrykanci to i ich pałace. W pięknie  odrestaurowanym Pałacu Buchholza mieści się dzisiaj liceum plastyczne.  Obchodząc miasto dookola, zakończyliśmy pętlę naszego spaceru znów przy  monastyrze, w sąsiedztwie którego znajdują się katakumby z cialami pierwszych mnichów.  Katakumb zwiedzac nie można. Wsiedliśmy więc do naszego busa i pojechaliśmy  dalej. Naszym celem były teraz Bohoniki. Następny klejnot w różnorodności tego  regionu, o czym szerzej napiszę gdy będę relacjonować naszą wizytę w Sejnach. Dość powiedzieć, że w Supraślu, w monastyrze znajdują się obecnie duchowni  prawosławni, a niedaleko znajdują się koscioły katolicki oraz protestancki.  Oczywiście przed wojną była tutaj też liczna społeczność żydowska. Bohoniki  natomiast to wieś, w której zamieszkuje mniejszość tatarska. Ich przodkowie na większą skalę zostali osiedleni tutaj w XVII wieku. Są to t.zw. Lipkowie (mozna  o nich przeczytać w Trylogii Sienkiewicza). W mniejszej liczbie i w mniej  zorganizowany sposób osiedlali się na Litwie już od XIV wieku i mało kto wie,  że wystawili swoją chorągiew w liczbie kilku tysięcy ludzi jako wsparcie  polsko- litewskich wojsk w Bitwie pod Grunwaldem. Po masowych nadaniach ziemi i osiedleniu na Podlasiu, na tutejszym obszarze znajdowało sie dziewiętnascie meczetów. Po II Wojnie Światowej po polskiej  stronie granicy pozostały tylko dwa: w Kruszynianach i w Bohonikach. Zakwaterowany u tatarskiej rodziny miałem z okna widok wprost na ów meczet.  W pokoju zaś, zamiast krzyża, jak zwykło się praktykować u nas, elementy  religii islamskiej.  Bohoniki i Kruszyniany leżą na t.zw. tatarskim szlaku. Jest to turystyczny  produkt województwa podlaskiego, który ma przybliżyć odwiedzającym tę część historii  naszego narodu, która splotła się z Tatarami, oraz pokazać egzotykę ich kultury. Jednym z jej przejawów jest tatarska kuchnia, której oczywiście w Bohonikach można skosztować.   My podczas kolacji na świeżym powietrzu mieliśmy także ku temu sposobność. Próbowalismy rozmaitych specjałów, jak chociażby pokazany na poniższym zdjęciu  kobate (zawijany pieróg z warzywami), czy podobny z serem i rodzynkami  (dżantyk) albo z jabłkami (almałyk).  Jedzenie to w ogóle tutejsza specjalność. W biesiadzie brał udział brat  naszej gospodyni (na poniższym zdjęciu po lewej) którego udziec jagnięcy wygrał  regionalny konkurs na potrawę roku. Nie próbowaliśmy udźca jagniecego, ale kosztowalismy w podobny sposób przygotowywanej „gęsiny na wietrze” naszej  gospodyni, wystawianej i obsuszanej na lutowo- marcowym wietrze. Zawinięta w  skórę (z obowiązkową warstwą tłuszczyku) pierś z gęsi przypominała wygladem  słynne szynki hiszpańskie, ale mięso było delikatniejsze. Gęsina również została wysoko oceniona w konkursie, ale zwycieżca mógł być tylko jeden.  W wieczornej biesiadzie brał też udział Pan Wiktor Wołkow, miejscowy  fotograf, który swoje życie poświęcił utrwalaniu na zdjęciach tego regionu.  Ukazało się wiele albumów jego autorstwa, a najnowszy, p.t. „Siano” jest  właśnie przygotowywany do druku. My od organizatorów naszego wyjazdu otrzymaliśmy w prezencie po egzemplarzu jego albumu p.t. „Moje łowy”.   Słońce skryło się za widnokręgiem. Kończylismy powoli kolację. Trzeba było  iść spać, bo każdy miał plany by wstać wczesnie rano (to później okazało się  regułą tego wyjazdu, że wszyscy, niezależnie od siebie wstawaliśmy miedzy  czwartą a piątą). Głowy pełne wrażeń. Tyle się wydarzyło, a przeciez to był  dopiero pierwszy dzień naszej wycieczki. Jaczno, 19.06.2011; 11:30 LT 