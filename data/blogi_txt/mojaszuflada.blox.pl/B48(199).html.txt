'28 listopada 2011: Sięgam  po sfatygowany notatnik leżący na półce. Czarna, ceratowa okładka pozaginana w  wielu miejscach. Na stronach widoczne zacieki. Trudno w to uwierzyć, ale przeleżał już tak dwadzieścia siedem lat. To jeden z wielu dzienników naszych  rajdów. Zawiera zapiski ze spływu Drawą. Był rok 1984, jak w tytule powieści  Orwella. Dziś już ciężko sobie wyobrazić świat bez telefonów komórkowychj, z  pustymi pólkami sklepowymi, bez firm wypożyczających i dowożących kajaki, ale za to z pustymi leśnymi polanami, na których można było co najwyżej spotkać  żołnierzy szkolących się na poligonie, albo podobnych nam włóczęgów. Przerzucam  kartki i spróbuję streścić te chwile.  24 sierpnia 1984 Góra rozmaitych półproduktów wyłożona na podłodze na środku pokoju. Jutro rano wyruszamy do Czaplinka  rozpocząć nasz spływ Drawą „im. G.Orwella”, bo mamy przeciez rok 1984. Właśnie  dlatego, że mamy rok 1984 przed nami piętrzy się owa góra dóbr. Na zaopatrzenie  w sklepikach specjalnie nie ma co liczyć. Lepiej podstawowe rzeczy mieć zabrane  ze sobą. Fistach i ja liczymy, a Hrabia notuje w naszym spływowym dzienniku: Puszki:  12 szt. ragout (typu pasztet), 6 szt. konserw  węgierskich (nikt nie wie co w nich jest, bo przeciez nie znamy węgierskiego),  3 pasztety drobiowe, 6 „mielonek turystycznych”, dwa słoiki papryki  faszerowanej, jeden słoik klopsów, jedna konerwa rybna,  Suche:  dwa opakowania puree ziemniaczanego, 0,5 kg  mleka w proszku, 1 kg mąki, 1 kg cukru + kartki na cukier, 0,5 kg masła +  kartki na masło, 1 słoik smalcu, pasek (20 cm) słoniny, pasek (15 cm) sera wędzonego, 30 dag sera żółtego, 0,5 kg ryżu, 0,5 kg makaronu, Zupy i desery w proszku:  grzybowa 2 szt., ogonowa 4 szt., pomidorowa 4  szt., kostki rosołowe 20 szt., barszcz biały 2 szt., barszcz czerwony 2 szt.,  grochowa 2 szt., cebulowa 2 szt., budyń 8 szt., kisiel 2 szt., cukrowin 1 szt.,  kawa inka 0,5 kg. Hrabia i Fistach przyjechali do  Szczecina rano. Są z Krakowa, dzieli nas na codzień siedemset kilometrów, ale połaczyły górskie wycieczki oraz tygodnie spędzone wspólnie w Chatce na  Niemcowej w Beskidzie Sądeckim. Rok wcześniej razem z innymi waletami z  Niemcowej zapoczątkowaliśmy na Mazurach spływową tradycję. Tym razem jednak  płyniemy tylko we trójkę. 25 sierpnia 1984 Rano jeszcze posmakowaliśmy  żywota mieszczuchów i bez zbytniego pośpiechu skonsumowaliśmy śniadanie. Bez  pośpiechu, bo przygotowane przez moją mamę, więc my mogliśmy się skupic jedynie  na porannej toalecie i zapięciu plecaków. Na piechotę dziarsko ruszyliśmy na  dworzec. Niestety, pociąg do Stargardu  Szczecińskiego został odwołany i trzeba było na gwałt szukać połączenia  zastępczego. Na szczęście dwozec PKS był po sąsiedzku. Złapaliśmy autobus i zdążyliśmy na pociąg odjeżdżający ze Stargardu. Warunki, w których przyszło nam  podróżować trudno nazwać komfortowymi. Wszystkie miejsca zajęte, na korytarzu  tłok, a jeszcze opasły konduktor przyczepił się, że ze swoimi plecakami  blokujemy przejście. Przekonaliśmy go jednak, że będziemy stać właśnie tutaj, a  po jakimś czasie tłok zelżał i nawet udało nam się załapać na kawałek podróży w  przedziale. Ze stacji w Czaplinku kolejny  autobus zawiózł nas nad samo jezioro. Na ludzi z wypożyczalni kajaków  czekaliśmy do szesnastej, ale w międzyczasie Hrabia zasięgnął języka co do  możliwości i warunków wypożyczenia, lecz przede wszystkim ich zwrotu. Wartki nurt Drawy uniemożliwiał bowiem powrót tą samą trasą, chociaż wieść gminna  niosła iż tacy desperaci się zdarzali. Cena kajaka: 350 złotych za dobę (po  uwzględnieniu zniżki na legitymację PTTK – 265 zł.). Transport z powrotem  bagażówką to wydatek 6-8 tysięcy złotych. Robimy naradę. Nie jest wesoło. Ta bagażówka to poziom zaporowy. Dyskutujemy na temat innych rozwiązań. Zmiana  trasy? Szkoda. - A może kolej? Chłopaki od kajaków mówili, że ktoś za transport z Piły dwustu kilogramów zapłacił 760  złotych. - Najbliższa stacja kolejowa po  drodze to Drawno. - No i świetnie. Wypożyczmy tylko  dwa. Będzie znacznie taniej. I próbujemy! Po kilkunastu minutach mieliśmy już kajaki stojące na plaży. Jeden był dobry, ale drugi ciekł niemiłosiernie.  Chłopakom z wypożyczalni spieszyło się już jednak do domu, więc rozpalili nam  ognisko, wręczyli puszkę lepiku i życząc udanego spływu oddalili się szybko.  Po skończonej operacji  uszczelniania kadłuba oraz pakowania sprzętu, o 19:20 wypływamy na Jezioro  Drawsko. 27 sierpnia 1984 Wyjątkowo monotonny dzień. Drawa  meandruje wśród trzcin tak, że można dostać zawrótów głowy. Po kilka razy  oglądamy tę samą krowę ze wszytkich możliwych stron, zanim w linii prostej przesuniemy się o parę metrów.  Jedynym  urozmaiceniem było przepłynięcie przez Złocieniec, co zresztą wiązało się  również z konieczną przenoską. Kajaki zacumowaliśmy i wynosiliśmy w terenie  obficie usptrzonym kurzymi ekskrementami. To już poprzedni dzień byl o  niebo ciekawszy. Najpierw ciąg dalszy Jeziora Drawsko, potem wąska jeszcze  Drawa wijąca się w lesie, słoneczne Jeziorko Rzeptowskie. Nawet przenoski nas  nie martwiły, chociaż podczas jednej z nich, przy młynie, Fistach bosą nogą  nadepnął na szkło. To wbiło się w piętę powodując obfite krwawienie. Fistach  został ułożony z nogą uniesioną ku górze, rana przemyta, ale przydałoby się coś  do dezynfekcji. Przed młynem satał zaparkowany  opel ascona na zachodnioniemieckich numerach rejestracyjnych. Hrabia poszedł zapytać, czy nie mogliby pożyczyś czegoś z apteczki. Nie rozumieli, albo nie  chcieli pożyczyć. W międzyczasie jednak pojawiła się gospodyni z młyna. Niosła  wodę utlenioną, gazę i plaster. Hrabia opatrywał ranę Fistacha, a wszyscy  obecni (łącznie z Niemcami z opla) przyglądali się w skupieniu. A tu znów te trzciny i trzciny!  Po minięciu Złocieńca tak samo jak i przed Złocieńcem. Co za niedziela! W  końcu, nieopodal wsi Dalewo potężne drzewo przegradza nurt. Kolejna przenoska. Wyjście niezbyt fajne. Czarny muł, podmogły brzeg, wąski wydeptany przesmyk  pośród trzcin. Skoro już musieliśmy tu wynieść kajaki, to może już zostaniemy  na noc? Wypakowujemy sprzęt. Zbieramy co się da na ognisko i kiedy już się  pali, Fistach zajmuje się przygotowaniem herbaty oraz kolacją, a my z Hrabią  rozbijamy namiot i chowamy do środka nasze plecaki. Zapadł zmrok. Rozgwieżdżone,  nierozproszone żadnym światłem niebo wynagradza nam nudę dzisiejszego  wiosłowania. Identyfikujemy kolejne gwiazdozbiory, zapatrzeni w granatowoczarne  sklepienie rozmawiamy jeszcze długo o biegnącym do przez miliony lat świetle, o  fotonach pokonujacych ten ogromny dystas by zakończyć żywot w naszym oku i o hipotetycznych mieszkańacach planet tych odległych gwiazd, którzy gdyby w tej  chwili oglądali Ziemię przez jakiś superteleskop, zobaczyliby wcale nie nas  lecz biegające tutaj dinozaury, ponieważ nasz obraz doleci do nich dopiero za kilkadziesiąt milionów lat. 28 sierpnia 1984 Po takiej nocy trudno zwlec się  szybko, a zresztą wcale nam się nie chciało, ponieważ czekały nas kolejne  godziny hakowania wśród trzcin. A może przeczuwaliśmy nadchodzącą katastrofę?  Ruszyliśmy w dalszą drogę dopiero około południa.  Docieramy do Drawska Pomorskiego. Postanawiamy tam skorzystać z informacji PTTK, żeby dowiedzieć się czegoś  więcej na temat czekającej nas trasy. Pani urzędująca w owym punkcie jednak wie  niewiele. Załatwia noclegi, ma rozklad jazdy autobusów, jakieś przewodniki, ale  o rzece wie bardzo mało. Ostrzega nas tylko przed poligonem wojskowym nad Jeziorem  Lubie. - Tamtędy nie wolno płynąć, ale niektórym się udało. Jednak jeśli was złapią, zapłacicie pięć tysięcy złotych  grzywny.  Pani na koniec zdziwila się, że  tak drogo zapłaciliśmy za kajaki w Czaplinku. A niby to ta sama firma.  Ruszamy dalej. Wreszcie jakaś  odmiana. Rzeka wyraźnie przyspiesza. Jak stwierdzil Fistach, po kawaleryjsku  pokonujemy kolejne zakręty. Rzeczywiście, smigamy od brzegu do brzegu smagani  zwisającymi z drzew gałęziami i trzymamy się osi nurtu utrzymując szybkość.  Nawet dość groźnie wyglądające bystrze przy zniszczonym młynie w osadzie Młynowo  po chwili konsultacji na brzegu pokonujemy brawurowo. Od czasu do czasu zwalone drzewa zmuszają nas do przenosek, lecz i te idą sprawnie. Wczorajszy marazm  ustąpił zupełnie. Szybko pokonujemy kolejne kilometry. Gdzieś na lewym brzegu  widzieliśmy przez moment sterczący wrak kajaka. Ciekawe, że zostawiono go  tutaj, na odludziu. Rozwlaili zupełnie? Było już po siedemnastej kiedy wpłynąłem w następny zakręt. A zaraz za nim pokazało się kolejne zwalone  drzewo. Albo przenoska, albo uda się przecisnąć w wąskim prześwicie pomiędzy  opadającym z wysokiego na trzy czwarte metra brzegu pniem, a lustem wody.  Cumuję do pnia. Nie minęły chyba trzy sekudny gdy wartki nurt zaczął się  spiętrzać przed burtą i z całą mocą   wpychać kajak na znurzone częciowo drzewo. Próbowałem się odepchnąć lecz  było już za późno. Nie byłem w stanie przeciwstawic się masie spływającej wody. Jeszcze jedna desperacka próba i już po chwili woda przelewa się z cała siłą  przez burtę zalewając wnętrze kajaka. Ten przechyla się gwałtownie wciskany  wciąż na pień. W ciągu następnej sekundy kajak odwraca się do góry dnem i  zostaje wciągnięty pod pień. Wypadając zdążyłem chwycić się czegoś – pnia albo  gałezi i podtrzymując jedną nogą kajak próbuję nie dopuścić by odpłynął dalej  sam. Niestety, czuję jak po kolei woda wypłykuje z wnętrza kolejne przedmioty.  Jakie szcżęście, że kilka minut wczęśniej oddałem Fistachowi jego wypasiony  aparat fotograficzny! Widzę jak za drzewem odpływa niesiony prądem mój plecak. W międzyczasie moi koledzy cumują  czym prędzej do brzegu. Hrabia nie czekając na nic biegnie omijając pień po czym rzuca się do wody i niczym pływak na zawodach goni oddalające się rzeczy.  Fistach zaś po pniu dochodzi do mnie i próbujemy w kontrolowany sposób  przepuścić kajak pod pniem, odwrócić go i zacumować po drugie stronie.  Widziałem jak Hrabia walczył ze złapanym plecakiem. Napisał potem: Płynąłem rozpaczliwym tempem, bo nurt był nadzwyczaj bystry. Wreszcie złapałem. Były to zupy w proszku i chyba chleb, któremu juz pozwoliłem uciec,  bo z tyłu krzyczeli, że płynie coś nastepnego. Brzegi były wysokie, więc to co  złapałem,  musiałem wynieść pomimo, że  było pełne wody. Dalej wyłowiłem nylonowy worek z „glutami”. Potem krzyczęli,  że płynie brązowa torba z jedzeniem. Była tak strasznie ciężka, że słabnąc już  nie mogłem wyrzucić jej na brzeg. Fistach ze Stevem wciąż walczyli z kajakiem i  krzyknęli, żebym łapał chlebak. Złapałem. Potem zauważyłem kolejny bochenek  chleba. Złapałem. Krzyknęli „Plecak! Płynie plecak!”. Popłynąłem za nim, lecz  był tak ciężki, że nie mogłem go unieść. Holowałem go tylko pod wodą. Przy  brzegu okazało się, że pomimo wielu prób, nie byłem w stanie go wyrzucić na  ląd. Krzyknąłem „Pomóżcie!”, a potem, żeby już nie puszczali nic więcej bo nie  daje rady z plecakiem. Oczywiście było to bez sensu, bo prąd i tak niósł  wszystko co chciał. Cudem udało mi się znaleźć naderwaną skarpę i resztką sił  dźwignąłem plecak na wyskość dziesięciu centymetrów by położyć go na kawałku  jakiejś gliny. W odwróconym przy brzegu kajaku  znaleźliśmy zaklinowane obydwie siekiery. Uratowały się z katastrofy! Od tej  pory powiedzenie „pływać jak siekiera” nabrało dla nas dodatkowego znaczenia.  Wesoło jednak nie było. Wydawało mi się, że spływ właśnie dobiegł końca. Trzeba wydostać wszystko na brzeg, a potem oszacować straty.  Na pobliskim ściernisku  rozbiliśmy namiot. Ja na stogach siana rozkładałem do wysuszenia swoje rzeczy. Rozpaliliśmy ognisko. Przy nim zacząłem suszyć swój śpiwór Musiałem się spieszyć  bo zbliżał się wieczór. Przysuwałem więc go jak najbliżej ognia i w efekcie w  kilku miejscach stylonowa tkanina nadpaliła się. Ale poszedłem spać w suchym,  no, prawie suchym śpiworze. Zanim to jednak nastąpiło przygotowaliśmy kolację w  jedynym ocalałym kociołku. Mnóstwo zamokniętego jedzenia trzeba było spożyć natychmiast. Nie mieliśmy już jednak menażek, więc korzystaliśmy z tego  jedynego garnka. Późnym wieczorem zamoknięty makaron rozdzielaliśmy ponownie na  poszczególne nitki i suszylismy przy ognisku. Niewiele rozmawialiśmy tego  wieczora. Każdy z nas w środku zastanawiał się na swój sposób co dalej? Na sam  koniec, dla poprawy nastroju Fistach z zamokniętych budyniów i mleka ugotował  cały kociołek deseru. Potrzeba nam było chociaż takiej małej odrobiny przyjemności  na koniec koszmarnego dnia. Żeby szybciej ostygł, Fistach odstawił gotowy budyń  daleko od ogniska. Kiedy zaś potem po niego poszedł... wdepnął w stojący w ciemnościach garnek. Trudno o lepszą puentę tamtego dnia. Ponieważ jednak nie  zamierzaliśmy się poddawać, wyjedlismy z garnka to, co nie przykleilo się do  fistachowego trampka. 