Trwa polska trauma po katastrofie prezydenckiego samolotu. Ludzie znów są  razem, jak pamiętnego kwietnia 2005 roiku. Tym razem nie mam już jednak  złudzeń, że to tylko chwilowe. Kiedy emocje opadną, przeschną łzy, znów  rozpocznie się ujadanie ratlerków. Mam jednak nadzieję, że mimo wszystko to żniwo śmierci nie pójdzie na  marne. Śmiem twierdzić, że przez całe dziesięciolecia przeciętni obywatele  obcych państw nie dowiedzieli się tyle o Katyniu, co za sprawą obecnego  wypadku. Ważniejsza jednak dla mnie jest perspektywa prawdziwego pojednania z  Rosją. Niezależnie od tego, co pleść będą zajadli przeciwnicy po ou stronach,  głębokie wspólczucie, takt i pomoc okazywane zarówno przez rosyjskie najwyższe  władze jak i zwykłych ludzi pozostaną w naszej pamięci. Od polityków zależy co  z tym zrobią i jak zagospodarują smutną przewrotność losu. Można będzie dalej  wynajdywać różnice, rozpamiętywać krzywdy i czepiać się każdego słowa, a można  po chrześcijańsku szukać pojednania by kreować przyjazną przyszłość, bo na  przeszłość wszak wpływu nie mamy.  Ta tragedia może po latach być jedną z wielu opisywanych na kartch  podręczników, a może stać się szczególną i jedyną – tą która trudne  polsko-rosyjskie stosunki pchnie na zupełnie inne tory. Myślę, że pamięć ofiar  wymaga by nie zmarnować tej szansy. Śledzę to co dzieje się w Polsce z bardzo daleka. I znów jestem pełen  podziwu dla ogromnego skoku, jakiego ludzkość dokonała pod względem  komunikacji. Pamiętam wyszukiwanie polskojęzycznych rozgłośni na falach  krótkich by na odległych morzach dowiedzieć się chociaż trochę, co dzieje się w  Polsce. To było jeszcze dwadzieścia lat temu. Gazetki nadawane alfabetem  Morse’a przez Szczecin Radio. Gdy na statkach pojawiły się teleksy (zwane kiedyś  dalekopisami) to był prawdziwy przełom. A dziś? Dziś czytam bieżące wiadomości na licznych portalach internetowych.  Przez całą sobotę i niedzielę śledziłem, wstrząśnięty,  nadchodzące informacje.  Dzięki transmisji obrazu (na portalu Gazeta emitowano sygnał stacji Polsat  News) mogłem jak większość Polaków przeżywać na bieżąco powrót prezydenta i  Jego przejazd ulicami Warszawy, pełnych pogrążonych w żałobie mieszkańców,  którzy czekali by oddać Mu cześć.  Byłem tak daleko, a tak blisko zarazem. Jiangyin, 13.04.2010; 20:40 