Wczesna pobudka, pyszna kawa i gorzka czekolada na śniadanie...Potem szybkie pakowanie ostatnich drobiazgów. Książka? Jest. Kapelusze? Są. Olejki do opalania? Też! Można zamykać walizkę i pędem na lotnisko. A na lotnisku fantastyczne wieści: "Pani lot jest opóźniony o 3h". O jak miło:) Wyczekany urlop już się świetnie zapowiada.Na szczęście w dobrym towarzystwie czas szybko mija. Można sobie ponarzekać na horrendalne ceny w strefie bezcłowej, upewnić się, że kanapki z mozzarellą i suszonymi pomidorkami zostały w kuchni na stole i takie tam. Jest fajnie:)       Następnego dnia pobudka w nowej rzeczywistości i wszystko to co doprowadzało mnie do szewskiej pasji wczoraj, dziś wydaje się być tak trywialne, że mogę się już tylko z tego śmiać.  To już nie ważne. Jesteśmy w Turcji. Czas na relaks. Dosyć marudzenia. Jest pięknie. Po ciężkiej sesji, w czasie której na mojej ukochanej uczelni zafundowano mi, bagatela, 15 egzaminów, jedyne o czym marzę to słodkie lenistwo i nicnierobienie ( btw. właśnie zaczęłam uczyć się do poprawek!).Zatem kierunek? Plaża! Te w Bodrum, bo to właśnie ten najbardziej oblegany przez turystów przybytek był naszym celem, są bardzo kamieniste. Miejscowi polecają nam jechać do Gumbet. No to jedziemy. Jakieś 20 minut pieszo od naszego hotelu, w centrum, jest nieduży dworzec autobusowy. Z niego można się dostać do większości pobliskich miasteczek. Cena biletu 3 tureckie liry. Wrażenia po jeździe szalonym busem bezcenne:) Miałam wrażenie, że tu w ogóle nie ma czegoś takiego jak kodeks ruchu drogowego, a przynajmniej mało kto go przestrzega. Jazda busem bardziej hardcorowa niż bolidem - chociaż tym drugim nie miałam okazji.  Na szczęście mam w kompakcie stabilizator ;p Po 15 minutach szalonej jazdy i krótkim spacerze moim oczom ukazał się upragniony widok!  Morze Egejskie, plaża, Kapuściński i kolorowe drinki... Cheers guys!    Gofry prawie tak dobre jak te przy sopockim molo. Podrabiana Nutella i świeże owoce. Mniam! Gumbet to świątynia bezproduktywnego relaksu, słodkiego nicnierobienia, chill out trwa tu nieprzerwanie. Jeszcze kilkanaście lat temu w zatoce był tylko jeden hotel i boisko, na którym miejscowe dzieciaki grały w piłkę. Teraz miasteczko usiane jest mnóstwem knajp, barów, hoteli. Przepełnione turystami tętni życiem. I nie ważne czy jest właśnie 10.00 rano czy (tym bardziej) wieczorem, zabawa trwa.   Najgorszy omlet jaki w życiu jadłam :)   Miasteczko które pierwszego dnia wciąż nęciło, następnego powoli zaczynało nużyć. Wygrzewanie się w palącym tureckim słońcu jest świetne, ale po jakimś czasie nawet relaks może się znudzić, tym bardziej, że miałyśmy tyle miejsc do zobaczenia. Nastąpił więc kres lenistwa. Rozpierająca nas energia musi być spożytkowana, bardziej produktywnie! Zaczęłyśmy planować zwiedzanie:)    Cześć Gumbet !!    ZDJĘCIA : JA 