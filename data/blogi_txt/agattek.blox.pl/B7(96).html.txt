Pierwszy raz karkówkę tak przyrządzoną jadłam w czasie mojej gościny w Irlandii. Przyrządziła ją Gosia, jeśli czyta mojego bloga to serdecznie ją pozdrawiam :-) Danie na pewno nie należy do niskokalorycznych, ale od czasu do czasu możemy sobie pozwolić na odrobinę szaleństwa, bo warto. Potrawa jest na prawdę smaczna i bardzo pożywna.   Składniki: ok. 3/4 kg surowego karczku 2 duże cebule ketchup majonez ok. 150g sera żółtego przyprawa Prymat do karkówki lub własna kompozycja: przyprawa gyros vegeta pieprz bazylia papryka   Wykonanie: Mięso umyć, osuszyć papierowym ręcznikiem. Pokroić na plastry o grubości ok. 1 - 1,5 cm i lekko sklepać tłuczkiem. A najlepiej jak posiadacie takim tłuczkiem z igłami ponakłuwać. Natrzeć każdy plaster przyprawami i ułożyć w wysmarowanym tłuszczem naczyniu żaroodpornym. Cebule obrać i pokroić w plasterki. Ułożyć na mięsie. Następnie nałożyć warstwę majonezu i ketchupu. Wstawić do piekarnika w temp. 180 st. C na ok. 1 godz. Wyjąć posypać startym żółtym serem i wstawić jeszcze na 15 minut, żeby ser się rozpłynął.  Podawać z ugotowanymi ziemniakami lub ryżem. Smacznego :-) 