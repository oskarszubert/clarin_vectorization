I znowu brokuł :-), ale tym razem jako danie obiadowe, zapraszam...   Składniki: 1 op. makaronu np. penne 1 brokuł ok. 30 dkg pieczarek 2 kiełbasy np. śląskie 1 duża cebula sól, pieprz tłuszcz do smażenia ok. 20 dag tartego sera żółtego na sos beszamelowy: 2 czubate łyżki masła 2 płaskie łyżki mąki 2 szkl. mleka tłustego sól, pieprz szczypta gałki muszkatołowej Wykonanie: Makaron ugotować w osolonej wodzie na półtwardo, odcedzić i przepłukać na durszlaku zimną wodą. Brokuł podzielić na mniejsze różyczki i również ugotować w osolonej wodzie na półtwardo. Kiełbasę pokroić w drobniejsze kawałki i podsmażyć na patelni z odrobiną tłuszczu.  Pieczarki umyć, pokroić w kawałki i dodać do kiełbasy. Cebulę obrać, pokroić w piórka i wszystko razem chwilę smażyć. Wymieszać wszystko razem z ugotowanym brokułem i makaronem, po czym wyłożyć do wysmarowanego tłuszczem naczynia żaroodpornego. Następnie przygotować sos beszamelowy. Na patelni rozpuścić masło i dodać mąkę, cały czas mieszając (najlepiej trzepaczką), nie przyrumieniać. Następnie dodawać stopniowo mleko, dalej mieszając. Gdy sos będzie miał konsystencje gęstej śmietany, doprawić solą, pieprzem i gałka muszkatołową. Tak przygotowanym sosem zalać makaron i posypać startym żółtym serem. Wstawić do nagrzanego piekarnika w temp. 180 st.C i piec ok. 30 minut, aż ser się rozpuści. Przed podaniem można polać ketchupem. Smacznego :-) 