Jako fanka śledzi :-) szukam ciągle nowych przepisów na ich podanie. Muszę przyznać, że receptura ta, jak najbardziej odpowiada moim kubkom smakowym. Jedyną wadą przepisu jest to, że należy przygotować je dużo wcześniej, gdyż im dłużej poleżakują w zalewie, tym będą lepsze. Ale cierpliwość na prawdę się opłaca :-) Możemy oczywiście przygotować więcej śledzi w zalewie, a wyjmować z niej tylko taką część, jaka nam w danym momencie będzie potrzebna, a pozostałe śledzie zostawić na kolejne dni. W lodówce spokojnie mogą być przechowywane nawet cztery tygodnie. Dlatego też podaję większą ilość składników na zalewę, tak żeby wystarczyła nam na 1 kg śledzi.   Składniki: 1 kg śledzi matjasów czerwona cebula majonez i śmietana pół na pół zalewa: 1 1/2 szkl. wody 1 1/2 szkl. octu 1 szkl. cukru 10 goździków Wykonanie: Śledzie wymoczyć i kilka razy wypłukać (najlepiej spróbować kawałek, czy nie są zbyt słone). Z podanych składników ugotować zalewę i wystudzić. Następnie zalać nią śledzie i odstawić do lodówki na kilka dni. Kiedy śledzie już naciągną dobrze zalewą, przygotowujemy z nich potrawę. Cebulę obrać i pokroić drobno. Majonez wymieszać ze śmietaną. Wszystko razem połączyć z pokrojonymi w kawałki śledziami. Można dla smaku dodać odrobinę zalewy, ale nie za dużo, tak żeby sos nam za bardzo się nie rozrzedził. Smacznego :-) 