Przepis na te ciastka znalazłam w starej już książce pt.: "Nastolatki gotują" (moja pierwsza kulinarna książka :-)). Ciasteczka są bardzo smaczne i robi się je bardzo prosto. Podany przepis na ciastka jest uniwersalny i może być używany jako spód sernika, na placki z owocami itp. Składniki: 30 dag mąki krupczatki 15 dag tłuszczu 10 dag cukru pudru 2 żółtka lub 1 jajko 2 łyżki śmietany wanilia szczypta soli jajo do smarowania ciastek cukier kryształ do posypania Wykonanie: Mąkę przesiać na stolnicy, dodać tłuszcz i posiekać dużym nożem na małe kawałki. Następnie dodać cukier, wymieszać z mąką i tłuszczem, zrobić w środku dołek, dodać żółtka lub jajo, śmietanę, utartą wanilię, posolić i zarobić ciasto ręką tak, aby wszystkie składniki połączyły się na jednolitą masę. Uformować kulę i wynieść w chłodniejsze miejsce, aby stężało. Następnie rozwałkować ciasto na stolnicy posypanej mąką na placek grubości około 1/2 cm i wykrawać ciasteczka foremkami, każde posmarować roztrzepanym jajem i posypać grubym cukrem. Upiec w wygrzanym piekarniku na jasnożółty kolor. Gorące lekko posypać cukrem pudrem. Smacznego :-) 