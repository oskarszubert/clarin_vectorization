Mało "łakoci" było ostatnio u mnie na blogu, więc szybko to nadrabiam.  Przepis na to smaczne, a jakże :-) ciasto dostałam od sympatii mojego syna ;-). Muszę dodać, że serce jego oczywiście zdobyła nie dzięki wypiekom, tym bardziej, że ciasto wykonała jej mama :-)   Składniki: na biszkopt: 4 jajka 1 szkl. cukru 3/4 szkl. mąki pszennej 1/4 szkl. mąki ziemniaczanej 1 łyżeczka proszku do pieczenia na krem bananowy: 3 żółtka ok. 6 bananów 3/4 szkl. cukru 1 galaretka cytrynowa 20 dag masła na piankę: 3 białka 2/3 szkl. cukru 1 galaretka cytrynowa do dekoracji: 1 galaretka 2 banany   Wykonanie: Jajka ubić z cukrem mikserem, następnie dodać obie mąki i proszek do pieczenia, wszystko razem dokładnie wymieszać. Brytfankę prostokątną do ciasta wysmarować tłuszczem i obsypać bułką tartą. Wyłożyć do niej ciasto i wyrównać wierzch. Nagrzać piekarnik do 160 st. C i piec ok. 30 minut do tzw. suchego patyczka.  Następnie przygotować krem budyniowy. Masło utrzeć z cukrem mikserem, kolejno dodawać żółtka oraz banany starte na tarce o grubych oczkach, cały czas miksując. Na koniec dodać galaretkę cytrynową, rozpuszczoną w 1 szkl. wody. Odstawić krem do lekkiego stężenia (najlepiej do lodówki), po czym wyłożyć na upieczony i wystudzony biszkopt. Białka ubić na sztywną pianę, dodać cukier, dalej miksując. Pod koniec dodać galaretkę cytrynową rozpuszczoną w 1 szkl. wody. Również odstawić do lekkiego stężenia (wtedy nie spłynie nam pianka), po czym wyłożyć na krem bananowy. Całość udekorować bananami pokrojonymi w plasterki i zalać wierzch galaretką sporządzoną wg przepisu na opakowaniu. Galaretkę wylać też już lekko tężejącą. Ciasto wstawić do lodówki do całkowitego stężenia. Smacznego :-) 