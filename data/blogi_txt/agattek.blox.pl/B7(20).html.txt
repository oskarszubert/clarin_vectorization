Uwielbiam ruskie pierogi, ale nie lubię robić ciasta pierogowego i potem ich lepić, gdyż jest to dość pracochłonne. Trafiłam ostatnio na bloga Domi w kuchni i znalazłam tam świetny moim zdaniem pomysł, który od razu mi spasował :-)  Oczywiście troszkę przepis po swojemu zmieniłam...   Składniki: 12 szt. rurek makaronowych typu cannelloni 6 średnich ugotowanych ziemniaków 30 dkg sera twarogowego 2 średnie cebule kawałek wędzonego boczku pieprz, sól tłuszcz do smażenia Wykonanie: Najpierw przygotować farsz w następujący sposób::ser i wystudzone, ugotowane ziemniaki zmielić w maszynce. Cebule obrać, pokroić w miarę drobno i podsmażyć na tłuszczu. Połowę dodać do zmielonego farszu, przyprawić solą i pieprzem i dobrze wymieszać. Drugą część cebuli zostawić do okrasy. Boczek pokroić w kostkę, przesmażyć i połączyć z pozostawioną częścią cebuli. Makaron lekko podgotować (ok. 5 min) w osolonej wodzie (można dodać trochę kropli oliwy, nie będzie sklejał), odcedzić i przelać zimną wodą. Następnie nadziewać farszem rurki makaronu i układać obok siebie w naczyniu żaroodpornym. Na sam koniec polać rurki okrasą z boczku i cebuli. Naczynie przykryć przykrywką i wstawić do nagrzanego piekarnika w temp. ok. 180 st. C i zapiekać 15 minut. Rada: rurki nadziewałam szprycą do kremu bez końcówki, sprawnie mi poszło :-) Smacznego :-) 