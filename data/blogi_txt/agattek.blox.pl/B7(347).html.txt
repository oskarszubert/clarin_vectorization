Tym razem wątróbka drobiowa przyrządzona z dodatkiem owoców i czerwonego wina Celebro. Aromat wina sprawi, że potrawa nabierze niepowtarzalnego smaku, zachęcam do spróbowania :-)   Składniki: ok. 1/2 kg wątróbki drobiowej 2 cebule 1 jabłko garść suszonych śliwek 1/2 szkl. czerwonego półwytrawnego wina Celebro sól, pieprz, majeranek, odrobina mąki tłuszcz do smażenia ewentualnie mleko do namoczenia wątróbek      Wykonanie: Wątróbkę umyć, oczyścić z błonek, można namoczyć na 2 godz. w mleku, ale niekoniecznie. Następnie oprószyć je mąką i wrzucić na patelnię z mocno rozgrzanym tłuszczem, obsmażyć z każdej strony, po czym zdjąć z patelni i odstawić. Na tym samym tłuszczu zeszklić pokrojoną cebulę. Śliwki drobno pokroić, jabłko umyć, obrać ze skórki, wydrążyć gniazdo nasienne i pokroić w cienkie kawałki, dodać do cebuli i chwilę dusić. Podlać połową porcji wina, żeby nam się nie przypalało. Kiedy jabłko będzie już miękkie (ale nie rozgotowane), dodać obsmażoną wątróbkę, podlać resztą wina, doprawić solą, pieprzem i szczyptą majeranku.  Przykryć pokrywką i dusić wszystko kilka minut na wolnym ogniu. Smacznego :-) 