Już za dwa dni mamy tłusty czwartek. Tradycje należy zachować i skonsumować w tym dniu przynajmniej jednego pączka.  Ja proponuję póki co, róże karnawałowe :-)  Korzystajmy z tych ostatnich dni tegorocznego karnawału...   Składniki: 30 dag mąki 5 żółtek 3 czubate łyżki gęstej śmietany 2 łyżki spirytusu lub octu cukier puder do posypania konfitura lub dżem tłuszcz do smażenia (najlepszy jest smalec)     Wykonanie:  Mąkę przesiać na stolnicę, dodać żółtka, śmietanę, spirytus i zarobić dokładnie ciasto. Najlepiej zbić wałkiem, żeby dobrze się napowietrzyło. Następnie je rozwałkować (bez podsypywania mąki). Wykrawać z ciasta krążki w trzech rozmiarach i każdy krążek ponacinać na brzegach. Środki krążków posmarować białkiem i układać po trzy krążki, jeden na drugim od największego do najmniejszego. Środki dobrze zlepić przyciskając palcem. Tak przygotowane ciastka układać na rozgrzanym tłuszczu i smażyć z obu stron. Odsączyć z tłuszczu na papierowym ręczniku i posypać cukrem pudrem. Do środka każdej róży włożyć konfiturę lub dżem. Smacznego :-) 