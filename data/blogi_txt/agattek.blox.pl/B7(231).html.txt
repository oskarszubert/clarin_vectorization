Doskonale nadają się do ciast, naleśników i nie tylko... Ja najczęściej zużywam je zimą do szarlotki :-) Ilość składników podaję "na oko" dlatego, że cukier i cynamon dodaje wg smaku, w zależności od tego z jakimi jabłkami mam do czynienia, jedne są bardziej słodkie inne mniej. Po raz pierwszy spróbowałam pasteryzowania "na sucho", czyli w piekarniku. Dość miałam gotowania słoików w garnku z wodą uznałam, że o wiele mniej skomplikowana i czasochłonna jest metoda piekarnikowa :-) Jak skuteczna jest ta metoda, pewnie przekonam się dopiero zimą, gdyż korzystam z niej dopiero pierwszy raz.    Składniki: jabłka cukier cukier waniliowy  cynamon   Wykonanie: Jabłka umyć, obrać ze skórki i zetrzeć na tarce o grubych oczkach. Przełożyć do garnka i smażyć na wolnym ogniu, od czasu do czasu mieszając, żeby nam się nie przypaliło. Pod koniec smażenia dodać cukier i cynamon. Kiedy jabłka już się fajnie wysmażą (są w miarę gęste i odparuje z nich woda,) są gotowe do włożenia do słoików. Słoiki dobrze umyć i wyparzyć w piekarniku (wstawić do zimnego i rozgrzać do 100 st.C). Do wyparzonych już słoików włożyć jabłka, dobrze zakręcić i wstawić do zimnego piekarnika. Ustawić temp. na 150 st. C, kiedy jabłka będą już się gotować w słoiku, zmniejszyć temp. do 100 st.C i w zależności od wielkości słoików pasteryzować ok. 20-40 minut. 