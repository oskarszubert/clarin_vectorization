Popularna potrawa na Śląsku.  Kluski śląskie podawane są najczęściej z roladkami wołowymi w sosie lub okraszone stopioną słoniną.  Są bardzo proste w przygotowaniu i potrzebujemy do ich przygotowania właściwie tylko dwóch składników :-)   Składniki: ugotowane ziemniaki (4 części) mąka ziemniaczana (1 część) sól 1 jajko (niekoniecznie)   Wykonanie: Ugotowane ziemniaki przepuścić przez praskę, przełożyć do miski i dokładnie wyrównać powierzchnię. Podzielić na cztery równe części i jedną część wyjąć z miski. Uzupełnić puste miejsce mąką ziemniaczaną. Dodać odłożone ziemniaki, jajko, ale niekoniecznie. Całość zagnieść na jednolite ciasto., musi dobrze odrywać się od ręki. Jeżeli zachodzi potrzeba podsypać jeszcze trochę mąką. Następnie formować kulki wielkości orzecha włoskiego, lekko spłaszczyć i w środku zrobić palcem lekkie wgłębienie (dołek). Gotować w osolonym wrzątku przez ok. 2 minuty od momentu wypłynięcia. Pamiętać o przemieszaniu klusek łyżką, żeby nie przykleiły nam się do dna garnka. Smacznego :-) 