Tak przyrządzoną kapustę z zasmażką zawsze robi moja mama i muszę przyznać, że nie jadłam nigdy lepszej :-)  Szczerze polecam :-) Składniki: 1 główka młodej kapusty 1 duża cebula kilka zielonych niedojrzałych agrestów 20 dag boczku wędzonego kostka rosołowa sól, pieprz, cukier (do smaku) 4 listki laurowe 2 czubate łyżki mąki koperek Wykonanie: Kapustę obrać z wierzchnich liści, przekroić na pół i poszatkować. Zalać w garnku wodą, zagotować i pierwszą wodę odlać. Zalać ponownie, już mniejszą ilością wody, tak żeby tylko nam się nie przypalała podczas gotowania. Dodać liście laurowe, kostkę rosołową, agrest, pokrojoną cebulę i ugotować do miękkości. Następnie przyrządzić zasmażkę, boczek pokroić i wytopić na skwarki, dodać mąkę i przyrumienić. Odlać trochę wody z kapusty i dodać do zasmażki, zagotować i przełożyć do garnka z kapustą. Wszystko razem wymieszać, przyprawić do smaku solą, pieprzem i cukrem. Dodać posiekany koperek i chwilę poddusić razem. Smacznego :-) 