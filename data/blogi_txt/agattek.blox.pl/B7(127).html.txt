Remont nareszcie zakończony, a więc mogę wrócić do pracy na blogu :-) Dziś podaję przepis na krokiety nieco inne, od tych wcześniej publikowanych tutaj. Są również smaczne, a dodatkową ich zaletą jest to, że wymagają mniejszego nakładu robocizny :-) Zatem do dzieła...   Składniki: na ciasto naleśnikowe: 2 szkl. mąki 2 jajka 1 szkl. mleka 1 szkl. wody gazowanej 2 łyżki cukru spora szczypta soli 3 łyżki oleju   na farsz: ok. 70 dag pieczarek 20 dag tartego sera żółtego 2 cebule sól, pieprz tłuszcz do smażenia   do panierowania: 2 jajka bułka tarta Wykonanie: Wszystkie składniki na ciasto naleśnikowe miksujemy razem, po czym na rozgrzanej patelni smażymy ok. 20 szt. cienkich naleśników. Farsz przygotowujemy w następujący sposób: obraną cebulę kroimy w ćwierć plasterki i szklimy na dowolnym tłuszczu, ja to zrobiłam na maśle. Następnie dodajemy umyte i pokrojone w kawałki pieczarki. Dusimy razem, aż do odparowania wody. Doprawiamy solą i pieprzem i czekamy aż nam wystygnie. Wtedy dopiero dodajemy starty ser i wszystko razem mieszamy. Nakładamy farsz na każdego naleśnika i zawijamy krokiety. Panierujemy je mocząc najpierw w roztrzepanym jajku, a potem obtaczając w bułce tartej. Smażymy na oleju z obu stron i gotowe. Doskonale smakują z ketchupem. Smacznego :-) 