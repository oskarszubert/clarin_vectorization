Mediafun poruszył u siebie temat, który dość istotnie łączy się zagadnieniem, czym na prawdę jest blog. Obydwa tematy, czyli zarabianie na blogu i konsekwencje „sprzedania się” oraz drugi – czym jest blog – czy to nieobiektywne spojrzenie autora, czy sposób na wydawanie własnego czasopisma, to moim zdaniem jeden i ten sam temat. Jaka jest geneza bloga? Warto zerknąć na definicję bloga w Wikipedii. Jeśli blog to zapis naszych myśli i opinii, czyli osobista książka/pamiętnik, to dlaczego brać za to pieniądze? Ale z drugiej strony: Czy autor książki zarabia na jej pisaniu? Czy dziennikarz dostaje pieniądze za pisanie artykułów? Czy fakt otrzymywania pieniędzy czyni autorów mniej wiarygodnymi? Czy sponsorowanie autora bloga, to coś innego niż płacenie za pracę włożoną w tworzenie treści? Dlaczego jeśli bez problemu akceptujemy reklamy w czasopismach, nie mamy dylematów moralnych płacąc za książkę, to zastanawiamy się nad wiarygodnością sponsorowanego bloga? A może myślimy tak dlatego, że blog to pamiętnik, czyli osobisty krzyk autora? A że chce to mówić głośno? Jego rzecz.  I jego rzecz, że może i/lub chce na tym zarabiać. Spójrzmy na temat od strony sponsora. Co sponsoring, czy reklama na blogu może przynieść reklamodawcy? Strategia, pozycjonowanie, marka to nie tylko słowa. To wartości, którymi marketerzy powinni się kierować przy wydawaniu każdej złotówki. Tej dużej – na ATL i tej stosunkowo niewielkiej – na umieszczenie swojego komunikatu w blogu. Każda inwestycja powinna mieć swój sens. I korzyści dla obudwu stron. Dla inwestora i „obdarowanego”. Jaki blog powinna sponsorować coca- cola, jaki kfc, jaki HP, jaki ceneo, jaki PKO BP, jaki …, jaki … A może w ogóle powinni zapomnieć o blogach? Drodzy marketerzy – blogi to idealne miejsce na dotarcie do bardzo wąskiej, o ściśle określonych zainteresowaniach grupy. Grupy, która jest bystra, krytyczna, spostrzegawcza, czujna i bardzo często, dość nieufna. Zanim podejmiecie decyzję o sponsorowaniu jakiegokolwiek bloga przeczytajcie wpisy i komentarze. Zastanówcie się, czy autor bloga, swoją wiedzą i autorytetem pomoże, czy zaszkodzi Waszej marce? Generalnie jestem przeciwny sponsorowaniu blogów z branży marketera (choć pewnie da się znaleźć wyjątki) – jaką wiarygodność będzie miała firma przetwarzająca odpady sponsorująca blog o tematyce ekologicznej? Podobną jak blog o odchudzaniu sponsorowany przez McDonald’s? Zatem sponsorowanie i umieszczanie reklam na blogach – TAK, ale z głową! Z myślą o marce i wizją efektów. A nie dlatego, że jest trendy. Większość blogowiczów dłuuugo i ciężko pracowała na swoją BlogoReputację – polecam kilka wpisów i komentarzy u Dominika Kaznowskiego. I teraz ta praca przynosi im efekty. Mogą się tą reputacją podzielić. Jak robią to mądrze, to nie ma dylematów moralnych i nikt się nad wiarygodnością nie będzie zastanawiał. Jak głupio – to szkodzą sobie, reklamodawcy/sponsorowi i tym mądrym. I wiarygodność cierpi. Podziel się:Google+ Marcin Kalkhoff (BrandDoctor)Dodaj do ulubionych:Lubię Wczytywanie...Comments comments 