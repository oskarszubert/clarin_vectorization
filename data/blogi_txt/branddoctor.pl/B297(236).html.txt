Co to jest osobowość marki? Czy jeśli marka ma mieć osobowość, to ma przejąć wszystkie wady, ułomności, zalety i unikalność osobowości?  O co w ogóle chodzi z tą osobowością i dlaczego marka ma/powinna ją mieć? Cała rzecz ma swoje korzenie w naszej (ludzkiej) prostej konstrukcji. Przejaskrawiając, można ją (konstrukcję) sprowadzić do spolaryzowanego pojmowania świata: lubię/nie lubię.  Już słyszę Wasze okrzyki – jak to? Tylko tyle? A gdzie kocham, nienawidzę, podoba mi się, fajne, śmieszne itd itp. No właśnie! Te wszystkie odcienie i rodzaje naszych u(od)czuć to barwy emocji. Emocji jakie są nam dane od… powstania ludzkości? Emocje to nasze pierwotne reakcje – mamy je w sobie gdzieś głęboko, są tak dobrze zakorzenione, że nie da się ich wyzbyć. I to nimi chłoniemy świat. Gdzieś w tym świecie chcą się również znaleźć marki.  Ale wróćmy do osobowości. Wikipedia definiuje ją dość nieprecyzyjnie: stosunkowo stałe cechy, dyspozycje czy właściwości jednostki, które nadają względną spójność jej zachowaniu, ale przecież czerpie swoją definicję ze słownika psychologicznego. Zatrzymajmy się chwilę na tej niejasnej definicji. Jej niejednoznaczność wynika z naszego, bardzo indywidualnego i niedającego się objąć spójną definicją postrzegania rzeczywistości. Dodatkowo – i to już zupełnie w zgodzie z definicją – osobowość tworzy zespół cech, niekoniecznie pozytywnych. Bo przecież osobowość ma i bandyta, i profesor etyki. Oczywiście wolimy profesora, ale bandyta definicji nie urąga. Czym różni się osobowość marki, od osobowości człowieka? W zamierzeniu właściciela marki, WSZYSTKIM! Bo dla większości marketingowych marzycieli, marka to twór idealny – bez wad, przywar, błędów. Nuuuuda! Kto by chciał mieć takich idealnych znajomych? A ludzie są pełni błędów. Nawet jak spojrzymy na charyzmatyczne, ważne dla ludzkości, jej historii i rozwoju, postaci to ideału nie znajdziemy. Osobowość marki to nadanie jej ludzkich cech – kiedyś mówiło się na to personifikacja Dziś teoria osobowości marki zyskuje na znaczeniu – nawet mój ulubiony Trendwatching dostrzegł, że coś się dzieje w tej materii. Opisany przez nich flawsome pokazuje, że wreszcie marki są formatowane jako ludzie. Nie są już tworami nieprawdziwymi: idealnymi i nieskazitelnymi w swojej konstrukcji. Flawsome to nowy twór językowy (flaw – skaza, wada i awesome – niesamowity, wspaniały) znaczeniowo doskonale oddający ducha zjawiska. Marki flawsome są prawdziwe – mają swoje gorsze dni, nie ze wszystkim się zgadzają i nie wszystkich lubią, są zdecydowane i twarde. Bronią swojego zdania i swojej pozycji. Wkładają pracę w pozyskanie klientów, ale nie robią tego za wszelką cenę. Są twórcze, ale bywają krnąbrne. Jakie są konsekwencje stworzenia marki typu flawsome? Wielkie i żadne zarazem. Wyraźna osobowość jednych przyciąga, innych odpycha, odstrasza. Ale w dłuższej, strategicznej perspektywie to najsilniejsze brandy, np.: Harley Davidson, czy mój markofaworyt Apple. Marka flawsome to twór niestały i niejednoznaczny, coś ją może zdenerwować, coś ją przyciąga i cieszy. Coś ją bawi, co innego drażni. Dla jednego jest cyniczna i niemiła, drugiego chętnie przytula. Ale to marka, którą stać na kreatywność, która potrafi stworzyć trend i budzić zazdrość u konkurentów. Czy da się stworzyć taką markę i tak ją prowadzić by być pewnym sukcesu? To jak pytanie, czy rodząc się możemy tak postępować by zostać przywódcą świata? Teoretycznie tak – napisano o tym miliony książek – żadna z zamieszczonych tam superteorii nie działa. Praktycznie do sukcesu trzeba szczęścia i wysiłku. A raczej odwrotnie – wysiłku i szczęścia. Apple czasami potrafi rozwścieczyć swoich klientów. Arogancją i niesłuchaniem ich próśb i żądań. Jest znane z niepodążania za trendami. Jest znane z tworzenia ich. Kiedyś Apple wymyśliło i wprowadziło Netwona – nie udało się. Lata później odświeżyło pomysł i zrobiło iPhona – trafiło w sedno. Było uparte i konsekwentne. Czy można było to zaplanować? Wątpię. Ale wymagało zdecydowania silnego i charakteru. Osobowości. Podziel się:Google+ Marcin Kalkhoff (BrandDoctor)Dodaj do ulubionych:Lubię Wczytywanie...Comments comments 