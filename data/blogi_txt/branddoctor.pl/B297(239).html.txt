Uaktualnienie z dnia 29.06.2021 ___ Poniższy wpis wywołał małą burzę. To mnie cieszy i martwi zarazem. Cieszy, gdyż odniósł spodziewany efekt – poruszył sumienia, obnażył emocje i pokazał, że moi czytelnicy są ludźmi o większej, niż potrafią codziennie pokazać, wrażliwości. Taki był jego zamiar, myśl i intencja. Martwi, bo dotknął osobiście kilka osób emocjonalnie i osobiście zaangażowanych w aktywność fundacji Rak’n'Roll. Użyłem silnych i mocnych słów aby dotrzeć do skrywanych, ale jakże prawdziwych i cudownie pierwotnych uczuć. Pisząc go, obnażyłem również własne emocje i zdenerwowanie, wybuchłem. Miałem do tego moje własne prawo. Okazało się, że przynajmniej część bohaterów poniższej opowieści potraktowałem niesprawiedliwie. Jeśli to Wy tak się poczuliście – proszę o wybaczenie.  Dzięki poniższemu tekstowi dowiedziałem się, jak pogodną, pełną dystansu do własnej choroby była Magda. Jak bardzo chciała, by w sposób maksymalnie wesoły i dowcipny mówić o nowotworze. Za to należy się jej wielki szacunek, największy, bo umiała swoją chorobą poruszyć nasze ludzkie, często zakryte przytłaczającą codziennością, serca. Jeżeli dziś lub jutro, a może pojutrze, na swojej drodze, spotkacie jakąś cząstkę jej aktywności – dajcie z siebie trochę uśmiechu – bo właśnie tego chciała nas nauczyć. Poniżej opisana nagroda należy się Magdzie i wszystkim, którzy do tej, wyróżnionej kampanii się przyczynili. ___ To nie będzie długi wpis. Bo też obserwacja jest na tyle wesoła, co tragiczna i nie ma się co nad nią rozwodzić. Ale, moim zdaniem, warto głośno o tym opowiedzieć, bo może komuś się jakaś klapka otworzy. Rzecz o dzisiejszej gali Golden Arrow. Wyróżniona została znakomita kampania społeczna przeprowadzona dla fundacji Rak’n'roll. Należało się w 100%!  Ale… Zawsze jest jakieś ale. Tym razem jest ono poważne, bo związane z wszechpanującym brakiem kindersztuby i totalną nieumiejętnością zachowania się. Wiecie albo nie – ale cztery dni temu zmarła założycielka fundacji Magdalena Prokopowicz. Składam jej wielki ukłon za walkę z chorobą i umiejętność życia, urodzenia i wychowania dziecka z takim obciążeniem [*] Składam ukłon za odwagę i wytrwałość! Te cztery dni po jej śmierci nagroda została wręczona i odebrana. I… …nikt na scenie nie wspomniał o Magdzie nawet małym słówkiem. Jak nie wiedział co powiedzieć, mógł choć chwilę pomilczeć. Mnie zatkało, więc Was, drodzy czytelnicy o chwilę zadumy proszę. . . . Jestem zdumiony, zszokowany i zdruzgotany takim brakiem taktu. Sądziłem, że środowisko reklamy to środowisko osób nieprzeciętnych, inteligentnych i kreatywnych – myślałem, że te wszystkie cechy są kompatybilne z umiejętnością zachowania się i znalezienia w trudnej sytuacji. Myliłem się. Podziel się:Google+ Marcin Kalkhoff (BrandDoctor)Dodaj do ulubionych:Lubię Wczytywanie...Comments comments 