Pragnieniem prawie każdego z nas jest życie pełnią życia, życie bogate we wszystko. To jedna strona medalu. Druga jest taka, że dużo narzekamy. Duża część tych narzekań obraca się wprost wokół kwestii jałowości, pustki życia. W innej wersji są to opowieści o życiu zmarnowanym albo o życiu przegranym. Inna część rozważań na temat nędzy życia często dotyczy rutyny i banalności. W kółko robię to samo.  Zapożyczona przez M. Kunderę fraza życie jest gdzie indziej dla wielu z nas wydaje się prawdziwa. Jeśli więc jest gdzie indziej, to należałoby zapytać: gdzie? Odpowiedź na to pytanie nie jest bynajmniej łatwa. Głównie dlatego, że życie to nie ekscytujące epizody, porywające doznania, fascynujące przygody. Można powiedzieć ostrożniej: przeważnie tak nie jest. Życie to szara codzienność, a ta z natury rzeczy jest dość prozaiczna, banalna, powtarzalna. Zwyczajna.  Zastanawiam się jednak, czy życie puste, jałowe, banalne, przegrane- to konsekwencja wyboru , czy raczej konieczności. Choć wielu wydać się to może zaskakujące, trudno mi się oprzeć wrażeniu, że jednak wyboru. Dobrowolnej decyzji, której konsekwencji nie przewidywano w porę. Jedną z najdziwniejszych przyczyn życia jałowego zdaje się też to, że najczęściej myślimy wyłącznie CO chcielibyśmy osiągnąć. Rzadko myślimy natomiast o tym JAK to osiągnąć. Produkujemy więc myśli-życzenia, z nadzieją, że spełnią się same. Tymczasem życzenia nie spełniają się same. Samemu trzeba spełnić własne życzenia. A to jest najtrudniejsze. Może więc problem zawiera się w tym, że życie jałowe jest po prostu łatwiejsze. 