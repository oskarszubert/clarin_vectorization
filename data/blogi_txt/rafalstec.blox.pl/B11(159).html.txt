Monachijczycy desperacko chwytają się ostatniej szansy na ocalenie sezonu, rywale z Madrytu chcą odwetu za blisko dekadę, w której Liga Mistrzów przynosiła im upokorzenia. Kolosami obaj przeciwnicy są od zawsze, czyli odkąd istnieją międzynarodowe rozgrywki klubowe. Real z dziewięcioma zdobytymi Pucharami Europy króluje w klasyfikacji wszech czasów, ponadto trzykrotnie przegrywał dopiero w finale. Bayern ma w dorobku cztery najcenniejsze na kontynencie trofea, w finale też przegrywał czterokrotnie. Jeśli przejrzymy jeszcze mniej prestiżowe, nieistniejące już Puchar UEFA i Puchar Zdobywców Pucharów, to okaże się, że przez półwiecze z okładem tej międzynarodowej zabawy nie zdarzyły się dłuższe okresy, w których ani klub z Madrytu, ani monachijczycy nie docierali do finałowych kulminacji. Ale ostatnio ich fani wiele frajdy nie mieli. Bayern przez przeszło dekadę ledwie raz doczłapał do finału Champions League, a w rodzimej Bundeslidze właśnie musi pogodzić się z tym, że panowanie utrzyma znacznie uboższa Borussia. Dwusezonowej podrzędności nie musieli znosić Bawarczycy od połowy lat 90., więc prezesowi Uli Hoenessowi pozostaje tylko pusta sofistyka – wmawianie publice, że wśród dortmundczyków nie widzi graczy światowej klasy, lecz wyłącznie głodnych sukcesu. W Madrycie wierzą, że piłkarze, choć zgubili kilka punktów i przewagę nad Barceloną zredukowali do skromnych czterech, prymat krajowy zaraz odzyskają. Ale Liga Mistrzów to wciąż krwawiąca rana. Przez sześć edycji Real odpadał, m.in. po dwumeczach z Lyonem czy AS Romą, jeszcze przed ćwierćfinałami, do których umiały dopchać się w tym okresie drugorzędne Benfica Lizbona, Fenerbahce Stambuł czy CSKA Moskwa. A kiedy wreszcie wylądował na tych mentalnych zgliszczach José Mourinho i zdołał nowym podwładnym przywrócić równowagę, to w półfinale poniósł porażkę szczególnie przykrą – z Barceloną, późniejszą triumfatorką, dziś broniącą trofeum. Czas rewanżu ma nadejść w finale. Do jakiegokolwiek kraju by spojrzeć, eksperci zgodnie widzą w katalońsko-madryckim duecie bezapelacyjnie najmocniejsze drużyny świata. Na boisku prowadzą je toczący swój osobny, prywatny pojedynek Leo Messi (63 gole w sezonie klubowym) oraz Cristiano Ronaldo (53 gole) – pojedynek podniebny, historia futbolu takiego nie widziała, ozdabiany seryjnie padającymi snajperskimi rekordami. A przy boisku stoją najbardziej pożądani trenerzy – nieustannie usiłujący udoskonalać doskonałe Josep Guardiola oraz gwałtowny, charyzmatyczny Mourinho, z którego Machiavelli byłby dumny. Obaj kierują niezniszczalnymi machinami do wygrywania, w lidze hiszpańskiej trzecia Valencia – w czwartek powalczy o finał Ligi Europejskiej – traci do barcelońskiego wicelidera 29 punktów. W Lidze Mistrzów też rozgniatają przeciwnika za przeciwnikiem. Bawarczycy nie powinni sugerować się tym, że piłkarze Realu w meczach krajowych często wyglądają początkowo na roztargnionych i zdezorganizowanych na tyłach, przez co podejrzanie łatwo tracą gole i skazują się na konieczność odrabiania strat. Kiedy bowiem wychyną poza rodzime rozgrywki, ich pole karne staje się wprost nietykalne. W bieżącej edycji LM pozwolili się ugodzić w trzem zespołom – Dinamu Zagrzeb przy prowadzeniu 6:0 (wcześniej zagwarantowali sobie wyjście z grupy), APOEL-owi przy prowadzeniu 5:0 w dwumeczu (cały wygrali 8:2), CSKA przy satysfakcjonującym, wyjazdowym 1:0. Słowem, znaczenie mogła mieć tylko ostatnia bramka – zdobyta w 93. minucie, po ostatnim dotknięciu piłki tamtego wieczoru. A sami strzelają „Królewscy” pasjami. Bayern musi grać ostrożnie i nacierać, by uniknąć budowanych w tempie sprinterskim kontrataków, i bronić, by unikać fauli skutkujących rzutami wolnymi. Ronaldo nie umiał się wstrzelić miesiącami, ale jak już się wstrzelił, to potężnym kopnięciom nieruchomej piłki zawdzięcza trzy z ostatnich pięciu goli. Inaczej niż w kraju powinien wyglądać Real, inaczej powinni wyglądać też gospodarze. Zademonstrują się w pełnym szyku, uzbrojeniu, zapale do walki. Monachijski prezes, wskazujący na imponującą determinację graczy Borussii, być może w istocie pił do swoich gwiazd. Humorzastych, niekoniecznie zawsze skłonnych do poświęceń, niezdolnych do wygrywania z madrycką regularnością. Zanim rozbili w 1/8 finału Basel 7:0, to w kiepskim stylu przegrali na wyjeździe. W walkę z Realem włożą jednak pełną energię, Arjen Robben – typ wybitnie chimeryczny, acz zarazem bajecznie błyskotliwy – przekonuje, że jeśli nie zagrają na 120 proc., nie mają czego w tym starciu szukać. Trener Jupp Heynckes chyba też tak uważa, w sobotę zrezygnował bowiem z pościgu za Borussią i w meczu z Mainz zostawił w rezerwie kluczowych Gómeza, Ribéry’ego, Kroosa, Luiza Gustavo i Lahma. To atut monachijczyków. Oni już Bundesligę ignorują, piłkarze z Madrytu nie mogą sobie na to pozwolić. O oszczędzaniu się nie ma mowy. Barcelona naciska, a półfinałowe dwumecze w LM przedzieli w sobotę wyniszczający fizycznie i psychicznie hit nad hitami – El Clásico.﻿ 