Dopadła go - dziewiczego w sensie kibicowskim 11-latka, wcześniej kompletnie obojętnego na uroki najpiękniejszej z gier - podczas przeraźliwie nudnego, odbębnianego przy paskudnej pogodzie meczu ze Stoke, wygranego w podle nieefektowny sposób, po golu wepchniętym z rzutu karnego. Nick Hornby powinien śmiertelnie się zrazić, a zakochał się na zabój. Czy raczej - uzależnił. Od Arsenalu, czyli „najnudniejszej drużyny w całej historii wszech świata”, o czym sam autor nas informuje. Od tamtej pory cierpi chronicznie. W łagodniejszych okresach tkwi w stanie podgorączkowym, w ostrzejszych dygocze w malignie, która wymagałaby hospitalizacji, gdyby ulgi - swoiście rozumianej - nie dawał wyłącznie pobyt na trybunach. Tak, brytyjski pisarz w sławnej ni to autobiografii, ni to pamiętniku (właśnie ponownie ukazuje się na polskim rynku) opowiada o dotkniętym nieuleczalną przypadłością pacjencie ze znawstwem lekarza, który rozumie jej mechanizmy, absurdy opętanego nią umysłu sprawnie przekłada na język przystępny dla ludzi zdrowych, zdaje sobie sprawę z rozpaczliwej beznadziei własnej sytuacji. Nie znajdziecie tutaj słowa o anatomii samej gry, więcej niż kilku zdań o wielobarwności stylów czyniących ją tak bogatą, estetycznych zachwytów à la Jerzy Pilch, który lubi westchnąć rozmarzony o „pierwotnym pięknie trzech podań z klepki”. „Futbolowa gorączka” to historia choroby. Choroby objawiającej się w przykrościach fizjologicznych (wielogodzinny ścisk w żołądku poprzedzający ważne mecze), psychicznych dołkach przybierających formę krótkotrwałego załamania nerwowego lub długiej depresji, a także wielowymiarowym oderwaniu od rzeczywistości. Dlaczego np. ludzie kroją czas na odcinki trwające od zimy do zimy, zamiast dzielić go na sezony ułożone między latem a wiosną? Wznawiać bolesne zwierzenia Hornby’ego warto zwłaszcza w Polsce, krainie dręczonej przez zaburzenie chyba jeszcze poważniejsze - powszechną, w pewnych sferach wręcz modną ignorancję futbolową. Z tej perspektywy brytyjski autor pochodzi z kultury tak odmiennej, że właściwie wypadałoby mówić o obcej cywilizacji. W Anglii druga liga przyciąga gęstsze tłumy niż u nas pierwsza, nie więdnie tradycja dopingowania uczestników rozgrywek prowincjonalnych, nawet ludzie odporni na piłkę zazwyczaj przyznają się do więzi ze „swoim” klubem, w naturalny sposób tworzącej ich tożsamość, tak jak miejsce urodzenia, klasa społeczna czy światopogląd. W Polsce to nadal rzadkość, ze swoimi barwami na co dzień współżyją głównie uprawiający publiczny onanizm kibole, którzy pękają z dumy, gdy z ich powodu zostanie przerwany mecz. Narrator „Futbolowej gorączki” w ekstazę wpada - paradoks - rzadziej. Znacznie rzadziej. Po lekturze w pamięci zostaje raczej jego trauma związana ze stadionem Wembley (piłkarze Arsenalu notorycznie tam obrywali) niż odosobnione, trudniejsze do wyłowienia z przeszło trzystustronicowego lamentu chwile uniesienia. To szczególnie u Hornby’ego uderzające - kibicowanie nie nadaje się u niego na urokliwą balladę, opowieść o kibicowaniu musi być opowieścią o cierpieniu. O wywołującym histerię poczuciu klęski, o wynikającym z wyników średnich lub byle jakich odrętwieniu, o zadawanych samemu sobie, z pełną świadomością, torturach. Czasami dochodzimy do wniosku, że autor swojej pasji szczerze nienawidzi. Jak alkoholik, który nienawidzi wódy, dopóki nie powącha flaszki. Nawet jeśli przesada wynika tutaj z artystycznej kreacji - kibicowanie zbyt letnie byłoby literacko nieatrakcyjne - to Brytyjczyk dotyka prawdy niby oczywistej, a zarazem rzadko przez fanów wypowiadanej czy choćby uświadamianej. Otóż bycie fanem rzeczywiście polega na wiecznym poczuciu niespełnienia. I w skali mikro - pojedynczego meczu, i w skali makro - całego sezonu. Kiedy siedzisz na trybunach, miażdżącej większości akcji czegoś brakuje - jak nie gola, to przynajmniej celnego strzału; jak nie celnego strzału, to przynajmniej niecelnego strzału; jak nie niecelnego strzału, to przynajmniej umożliwiającego strzał podania; jak nie podania, to przynajmniej pojedynczego udanego dryblingu. Nawet w zwycięskich meczach przeważają epizody nie całkiem satysfakcjonujące, a przecież są jeszcze mecze zremisowane, zremisowane po mdłym nudziarstwie bezbramkowym, przegrane, przegrane po sędziowskim skandalu, przegrane na pograniczu klęski albo będące totalną katastrofą. To samo na dłuższym dystansie. Mistrz jest tylko jeden, euforię może jeszcze dać utrzymanie się w lidze po wygramoleniu się z poważnych tarapatów, ewentualnie zaskakujący awans do europejskich pucharów. Ale większość kibiców ma powody, by widzieć, że innemu jest lepiej. Jedni zazdroszczą złotym medalistom, inni pierwszoligowcom, jeszcze inni drugo- albo trzecioligowcom. Istnieją wreszcie zwolennicy drużyn skazanych na przeciętność, niezagrożonych triumfem ani klęską, którzy na stadionie wegetują. Kibicowanie to potworne utrapienie. Hornby dopiero na 276. stronie historii swojej choroby przypomina sobie, iż warto wspomnieć również o tym, że piłka nożna jest fajna.﻿ 