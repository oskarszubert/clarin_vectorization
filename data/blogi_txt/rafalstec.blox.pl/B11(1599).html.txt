Niewielkie państewko, z którego reprezentacją nasi piłkarze zagrają jutro sparing, lubi wyprzedzać resztę świata. Liberalizuje się w tempie ponadniderlandzkim (choć znany jest raczej jako „Szwajcaria Ameryki Południowej”), jako pierwszy kraj na kontynencie parom jednopłciowym pozwala zawierać związki cywilne i adoptować dzieci, transseksualistom daje prawo do zmiany płci w oficjalnych dokumentach, zaraz nie tylko zalegalizuje marihuanę, ale jeszcze założy państwowe uprawy. Za tą ostatnią inicjatywą stoi prezydent José Mujica (rocznik 1935), wśród głów państw też przypadek szczególny - były lewicowy partyzant, za dyktatury wtrącony na kilkanaście lat do więzienia, teraz 90 proc. pensji oddaje biednym, mieszka w byle domku na obrzeżach stołecznego Montevideo, uprawia pomidory po godzinach, do pracy dojeżdża 30-letnim garbusem. W futbolu Urugwajczycy też lubili być prekursorami, i to od zawsze. W przemyślany, zorganizowany sposób edukowali młodych graczy, zanim potężnym sąsiadom - Argentyńczykom i Brazylijczykom - strzeliło do głowy, że talenty nie muszą spadać z nieba, że te opady można wzmocnić metodami inżynieryjnymi. Można zaryzykować twierdzenie, że to oni pierwsi stworzyli coś na kształt, jak to się dzisiaj szumnie nazywa, systemu szkolenia. Efekty osiągnęli fantastyczne, a właściwie nadal osiągają, bo co prawda nie marzą już nawet o triumfach z prehistorii - złota mundialu w 1930 i 1950 roku, ale na mistrzostwach świata w 2010 roku wtarabanili się do półfinałów, a w roku minionym zdobyli mistrzostwo kontynentu. Zabawiają się na szczytach piłkarze z kraju wyraźnie widocznego tylko na dość dużym globusie, zamieszkiwanego przez skromne 3,4 mln osób - więcej mają Litwa, Mołdawia, Bośnia i Hercegowina czy Finlandia, na które my, Polacy, patrzymy z wyższością mocarstwa. Ale wrażenie robi przede wszystkim inna liczba - w Urugwaju piłkę kopie 42 tys. zarejestrowanych graczy. W Polsce jest ich 652 tys... Ile jakości potrafią nasi jutrzejsi rywale wycisnąć z tej grupeńki, najładniej widać ostatnio wśród napastników. Diego Forlan został najlepszym futbolistą mundialu w RPA. Luis Suarez zdobył już tytuł króla strzelców ligi holenderskiej, a dziś jest najskuteczniejszy w lidze angielskiej. Edinson Cavani też prowadzi wśród najskuteczniejszych - w lidze włoskiej. I spodziewajcie się, że jeśli ktoś zdoła wyrwać go z Neapolu, to mniej niż 50 mln euro nie zapłaci. Kiedy byłem korespondentem z ostatniego mundialu, napisałem felieton o fenomenie tamtejszego futbolu („Złote urugwajskie maleństwo”, znajdziecie go tutaj), a także sylwetkę niepozornego (jako trener Milanu chodził po klubie w kapciach) Oscara Tabareza, do dziś selekcjonera reprezentacji (tekst jest tutaj). Kto nie czytał albo zapomniał, niech kliknie, nie zestarzało się;-) Bo Urugwaj nadal nie zginął. Gdy próbuję przełożyć całokształt jego sukcesów na nasze, znaczy europejskie, myślę sobie: „To tak jakby Grecja nie wygrała mistrzostw kontynentu raz, ale brała medal na co drugim turnieju”.﻿ 