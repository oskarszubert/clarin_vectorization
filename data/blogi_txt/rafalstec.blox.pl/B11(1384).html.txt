Skoro w San Francisco LM startuje przed południem, to miejsce na oglądanie obrońców trofeum też dobrałem perwersyjne - w knajpie dekorowanej insygniami lokalnego rywala z Manchesteru. Znalazłem ją gdzieś na granicy tutejszego Chinatown i dzielnicy włoskiej, co podaję, by uświadomić wam, że nawet w odległej egzotyce uciec od hegemonii marek Premier League się nie da. Ba, uczucie, że angielskie kluby rozdęły się do gabarytów całego globu, a reszta futbolowego świata sflaczała do rozmiarów przydeptanej piłeczki pingpongowej jest jeszcze bardziej dojmujące. Chcesz Ligi Mistrzów na żywo we wtorek? Wybieraj między Chelsea a Liverpoolem. Chcesz w środę? Serdecznie zapraszamy, Arsenal i Manchester zagrają dla ciebie w każdym pubie, w którym z telewizorów akurat nie wycieka baseball. That’s soccer in America. Okoliczności konsumowania tylko utwierdziły mnie w przeświadczeniu, że skok wyspiarzy ku totalnej dominacji w klubowej piłce najprawdopodobniej znów okaże się nie do zablokowania. Przypomnijmy: w minionych dwóch sezonach okupowali trzy z czterech miejsc w półfinale, do finału nie dotarli ostatnio w zapomnianym sezonie 2003/2004, wiosną wystrzelili na szczyt rankingu UEFA. Niechętnych inwazji multipleksowego blichtru Premier League zmuszają Anglicy do coraz wymyślniejszej statystycznej ekwilibrystyki, bo niełatwo wyszukać jakiekolwiek dane dowodzące, że Premier League jednak nie rządzi. Badanie gołym okiem nie zostawia wątpliwości. Badanie zarówno przeszłości, jak i teraźniejszości. Anglicy znów wystartowali w LM świetnie. Nawet piłkarzy jedynej drużyny nienasyconej wynikiem - właśnie Manchesteru, zremisował z Villarrealem - pociesza pewnie obiecujący powrót megagwiazdora Cristiano Ronaldo (trochę ten rzężący silnik Diabłów rozruszał, hę?). I choć reprezentanci Primera Division również ruszyli z piskiem opon (trzy zwycięstwa plus remis dały im nawet ciut lepszy arytmetycznie dorobek), to wyspiarze pozostają - bez wskazywania konkretnego klubu - głównymi faworytami do ostatecznego triumfu. Bynajmniej nie dlatego, że angielskie potęgi zebrały wszystkich najlepszych piłkarzy świata. Przeciwnie, gdyby połączonymi siłami zaatakowali ich Hiszpanie czy Włosi, mieliby poważne szanse na zwycięstwo. Sęk w tym, że rywale z kontynentu muszą nacierać w rozproszeniu, a w rozproszeniu ich możliwości są skromniejsze. O ile Inter bądź Real należą jeszcze do pretendentów pełnymi gębami, o tyle ich krajowym przeciwnikom czegoś brakuje - albo właśnie przeszli rewolucję (Barcelona dopiero teraz głosowała nad kapitanem:-)), albo „prawie” debiutują (Atletico, Villarreal, Fiorentina, Juventus), albo wyhamowali wskutek mizernego budżetu transferowego (letnia mitręga Romy, by kupić kogoś powyżej rezerwowego Realu), albo w ogóle do LM się nie doturlali (Milan). Tylko u Anglików idylla, tylko oni wystawili supermocarstwa supermocne w każdym calu. Jeśli latem nie ruszyli do bulimicznego kupowania, to dlatego, że są wystawnie wyposażeni. (Ewentualnie mają wizję futbolu osobną, jak Arsene Wenger). Zajmowali się drobiazgami, dopieszczali detale. Teraz suną szeroką ławą. Nawet jeśli ktoś z kwartetu się potknie, będą inni. Konkurencja tego luksusu nie ma, bo, powtórzę, pełnogębnych nałogowych wygrywaczy jej brakuje. Niby wszyscy wiemy o dominacji klubów Premier League, ale nikt nie zwraca uwagi na pewien istotny konkret - w minionym sezonie wygrały one wszystkie, co do jednego, pojedynki z resztą świata! Arsenal odpadł, bo wyeliminował go Liverpool. Liverpool odpadł, bo wyeliminowała go Chelsea. Chelsea nie zdobyła trofeum, bo zatrzymał ją Manchester. 100 procent skuteczności! Kto wie, czy przy sprzyjającym losowaniu nie przywłaszczyliby sobie wyspiarze kompletu miejsc w półfinale. Teraz nie typowałbym raczej, że przywłaszczą sobie choć dwa, ale zdecydowanie typuję, że puchar pozostanie za La Manche. (Nawet jeśli pojedynczego zdecydowanego faworyta nie wskażę. Widzę poczwórnego superfaworyta). W perspektywie całego sezonu powinna im dodatkowo sprzyjać nieobecność Anglii na Euro 2008 oraz turnieju olimpijskim, bo wielu tubylczych gwiazdorów - Gerrard, Terry, Lampard, obaj Cole’owie, Ferdinand, Rooney etc - w przeciwieństwie do bohaterów Serie A i Primera Division wreszcie zaliczyło porządne wakacje. Nie ma wyjścia, wypada wciąż bez zawahania stawiać na nich. Nawet jeśli z żądzy rewanżu na wyspiarzach dyszy niejaki Jose Mourinho...PS Skoro globalna rozdętość angielska sięgnęła kalifornijskiego wybrzeża Pacyfiku, to może jeszcze przed LA zobaczę w przydrożnej knajpie, jak Tottenham tłucze się z Wisłą? Znajdę, to coś napiszę. Nie znajdę, to dłuższe na razie. U was czwartkowe rano, u nas w Morro Bay - motel jak z klasycznego amerykańskiego horroru, słowo daję - kończy się środa. Dobranoc. 