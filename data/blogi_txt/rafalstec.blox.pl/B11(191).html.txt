Po dwóch kwadransach dzisiejszego półfinału Ligi Mistrzów coś mnie tknęło i wyklikałem relację na żywo na uefa.com, by zajrzeć do statystyk. Odnosiłem bowiem wrażenie, że piłkarze Manchesteru biegają i wodzą za wzrokiem za piłką z takim mniej więcej skutkiem, z jakim mój kot ściga czerwony punkcik lasera, którym przesuwam po podłodze. Czyli bez żadnych szans na zwieńczenie polowania sukcesem.Statystyki uderzały mocniej niż przypuszczałem. Barcelona była przy piłce przez 80 (!) proc. czasu gry, Manchester - przez 20 proc. Później proporcje nieco się zmieniły i niemal do końca meczu utrzymywały się na poziomie 65-35.W przerwie obklikałem statystyki wszystkich meczów tegorocznej edycji Ligi Mistrzów (na uefa.com to nietrudne, kwadrans wystarczy). I znów utwierdziłem się w przekonaniu, że oglądam niezwykły futbolowy szlagier. Znalazłem tylko dwa spotkania - na 121 rozegranych! - w których jedna drużyna osiągnęłaby tak miażdżąca przewagę, jeśli za objaw przewagi uznamy oczywiście utrzymywanie się przy piłce. Liverpool nie oddał jej Interowi Mediolan przez 68 proc., a Barcelona drużynie Rangers - przez 66 proc. czasu gry.Tyle że Inter się desperacko się bronił, bo rywale mieli, po czerwonej kartce dla Materazziego, przewagę liczebną. Tyle że piłkarze Rangers na tle Katalończyków przypominają malarzy pokojowych, którzy chcą udowodnić Picassowi, że namalują ładniejsze Panny z Avignon.Minionego wieczoru miało być inaczej. Uzbierała trupę złożoną niemal wyłącznie z wybitnych artystów Barcelona, uzbierał ją i Manchester.Skąd zatem tak niezwykły - oj, chyba nadużywam tego przymiotnika przy LM - przebieg meczu? Rozumiem, że piłkarzy MU zdeprymował przestrzelony rzut karny Cristiano Ronaldo. Że poza Anglią zawsze naciskają hamulec, że nie rzucają się do frontalnego ataku, że wolą natarcia cierpliwie cyzelować, że naturę trzeba okiełznać taktyką. Czy trochę jednak nie przesadzili? Czy ściganie rekordu rozgrywek w unikaniu piłki nie świadczy o czymś więcej niż o przemyślanej strategii? Mój kot biega po domu bez szansy na dopadnięcie laserowego punkciku, ale frajdę czerpie z samej pogoni. Zawodnicy Manchesteru przyjemności z gry bez piłki mieli chyba trochę mniej.Ja też chwilami trochę się męczyłem. Sławiłem niedawno na blogu fascynujące remisy 0:0, ale tym razem nie obejrzeliśmy bezbramkowego hitu gęstego od zdarzeń i pasjonujących niuansów. Gwiazdy Barcelony są bez formy, więc z ich nieustającego dreptania i podawania niewiele wynikało. A gwiazdy Manchesteru chciały przetrwać (nie miały siły? wreszcie ich też dopadł kryzys? przeholowali z ostrożnością?).Teraz pewnie znów wybuchnie rytualna dyskusja pod hasłem „Ronaldo nie potrafi podołać wielkim wyzwaniom”, choć ja wolę zapytać, czy ktoś z was zauważył na boisku Rooneya. I czy jego problemy - już w lidze coś mu dolegało, a to typ piłkarza, który dobrze gra tylko w świetnym zdrowiu - nie pogłębią się w weekend. Manchester przed rewanżem czeka jeszcze starcie wagi ciężkiej z Chelsea. Stawka - mistrzostwo Anglii.Nie tylko dlatego faworytem w półfinale LM pozostają dla mnie piłkarze Barcy, którym do awansu wystarczy bramkowy remis. Jeśli im się powiedzie, będzie ich dzielił jeden mecz od cudu - wielkiego triumfu w sezonie, w którym zazwyczaj grają bardzo źle, źle lub średnio.Aż strach pomyśleć, co by dzisiaj zostało z MU, gdyby Katalończycy zagrali doskonale. Jak wreszcie zagrają, niewykluczone, że zobaczymy coś w tym guście: 