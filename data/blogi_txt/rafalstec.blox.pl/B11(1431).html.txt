1) Pytanie o Franciszka Smudę. Czy wczoraj nie reagował, bo uważa każdego rezerwowego za atrapę prawdziwego piłkarza (moje przypuszczenie), czy sparaliżowała go powaga wyzwania (teoria Czadobloga)? Jak zniesie krytykę, skoro generalnie, nawet w czasie wprawek towarzyskich znosi ją z trudem, jak wpłynie na jego osąd i zdolność do racjonalnego podejmowania decyzji? Zwłaszcza że nasi eksperci zgodnie ze starą nadwiślańską tradycją słów nie ważą, już wydają werdykty podsumowujące i krzyczą o więcej niż kompromitacji, zapewne nie zastanawiając się, czy przy klęsce 0:3 nie zabrakłoby im skali... 2) Pytanie o taktykę. Czy nękanie rywala wysokim pressingiem, które nasi stosowali w pierwszej połowie inauguracji z Grecją, w zderzeniu z Rosją nie sprowadzi na nich nieuchronnego nieszczęścia? Czy nie powinni grać gęściej na tyłach i bliżej swojej bramki, by ograniczyć wolność rozszalałym Arszawinom i Dzagojewom? Czy w głowie selekcjonera w ogóle jest schowany jakikolwiek wariant gry alternatywny? 3) Pytanie o kondycję i motorykę. Wszyscy widzieliśmy, że nasi w końcówce spuchli, a Rosjanie z Czechami biegali potem jak nakręceni. Czy wyglądało to tak źle z powodu spartaczonych przygotowań, czy jednak miały znaczenie okoliczności - mecz otwarcia toczył się pod dachem w potwornej duchocie, a mecz we Wrocławiu później i przy przyjemniejszej pogodzie? Czy porównywanie poziomu obu widowisk nie ma aby ograniczonego sensu, bowiem Grecy uprawiają futbol wybitnie przykry dla przeciwnika i ładnie nie zagra z nimi nikt, nawet rozochoceni piłkarze Dicka Advocaata w formie z piątku? 4) Pytanie o bramkarza. Kto wejdzie między słupki w meczu z Czechami, jeśli Przemysław Tytoń zagra z klasą przeciw Rosji? Czy nie okazuje się on fachowcem solidniejszym niż Wojtek Szczęsny, którego gole puszczane w Arsenalu odruchowo tłumaczyliśmy niestabilnością jego defensywy, nie dowierzając statystykom umieszczającym go w dołach rankingu bramkarzy ligi angielskiej? Z drugiej strony - jeden mecz ma obalić hierarchię w bramce? 5) Pytanie o Roberta Lewandowskiego. Czy niezależnie od wyników Polski nie utwierdzi wysłanników wielkich firm, że już teraz warto na niego wyłożyć dziesiątki milionów euro? Włosi upierają się, że pilnie potrzebujący napastnika Juventus poważnie myśli o piłkarzu Borussii, a trener Antonio Conte siedział wczoraj na trybunach Stadionu Narodowego właśnie po to, by celowi transferowemu przyjrzeć się z bliska. Łatwo zresztą wyobrazić sobie taki scenariusz - nasi odpadają w fazie grupowej, ale Lewandowski strzela każdemu przeciwnikowi i zostaje gwiazdą turnieju. 6) Pytanie o Łukasza Piszczka. Czy wreszcie przestaniemy wątpić i wmawiać sobie, że wspaniale atakuje, lecz przeciętnie broni, co czyni go graczem na swojej pozycji niepełnowartościowym? Panie Mourinho i cały Realu Madryt, przyjrzyjcie się, to naprawdę czołowy prawy obrońca w Europie;-) 7) Pytanie o kibolstwo. Sądziłem, że zgodnie z dobrą tradycją turniejów reprezentacyjnych obędzie się bez poważnych incydentów, ale rosyjscy bandyci już pobili stewardów we Wrocławiu. Jak będzie we wtorek w Warszawie? Wściekałem się na skandalicznie nierzetelny, nakręcony w jadowitym stylu propagandowych materiałów Michaela Moore’a, dokument BBC, ale Euro 2012 jeszcze się nie zaczęło, a kapitan Holendrów Mark van Bommel już opowiedział światu o rasistowskich odgłosach jakichś małpiszonów z Krakowa wymierzonych w jego kolegów i zagroził, że w razie powtórki jego drużyna zejdzie z boiska. Robi się niedobrze - wystarczy kilka podobnych skandali, byśmy ponieśli wizerunkową klęskę, zagranica naprawdę nie będzie przeprowadzała wnikliwych badań, czy biała siła to u nas margines, czy trzon kibicowskiej społeczności. W Austrii, Szwajcarii czy Niemczech takie incydenty się nie zdarzały...﻿ 