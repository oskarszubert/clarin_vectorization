Zachlipał nad losem zaszczutego szefa polskiej piłki Jerzy Pilch. Przypomniał w „Dzienniku” liczne Michała Listkiewicza zasługi, nie wytropił żadnych win. Zlustrował prezesowską duszę: „Przestaję się więc dziwić Michałowi Listkiewiczowi, że trudno go skłonić do dymisji, skoro zewsząd wywierany jest tak ślepy i przemożny nacisk”. Popędził też prokuraturę i sądy, pouczając, że „jeśli sprawa jest prosta, to wystarczy postawić zarzuty, winnemu wytoczyć proces i skazać”.Zapomniał tylko Pilch ujawnić, jak ciężkich sankcji domaga się ujadający na prezesa tłum okrutników. A przecież nikt nie wzywa, by go na dożywocie wsadzić do celi, w której nie ma nic prócz zarobaczonej pryczy i telewizora z powtarzanymi w kółko bezbramkowymi remisami Cracovii. O nie, oprawcy żądają tortur bardziej wyrafinowanych - po ledwie dziewięciu latach prezesury chcą Listkiewiczowi odebrać rządy nad polską piłką, które sprawował bez obciążania sobie głowy jakimikolwiek jej fundamentalnymi problemami.Rozszlochanemu Pilchowi wraca na moment jasność umysłu. „Jedno miesza się z drugim tak chaotycznie, że nie sposób sprawiedliwie rozsądzić” - wyznaje samokrytycznie pisarz, który w finale swoich wynurzeń docenia nawet nieuchronność - ale tylko w nadzwyczajnych okolicznościach! - okazjonalnego handlowania punktami. Czego oczywiście nie podaje wprost, sprzedane z konieczności mecze zamienia, jak przystało Artyście, w historie fabularnie i literacko atrakcyjne.To już rzecz jasna moja interpretacja, natchnął mnie jeszcze jeden Pilchowski passus o Listkiewiczu, z którego dowiaduję się, że „w tym oczekiwaniu na dymisję [prezesa] dużą rolę gra mechanizm gombrowiczowskiej gęby”, bo „twarze PZPN już się opatrzyły”, bo jak „gęba przyrosła, to od gęby nie ma ucieczki”.Spieszę z pocieszeniem: ależ owszem, jest ucieczka. Pilch miał dla mnie zawsze gębę pasjonata futbolu, który swoją pasję ubiera niekiedy w fantastyczną literaturę. A dziś widzę zdezorientowanego kibica, który zamyka oczy na rzeczywistość i pisze byle co. 