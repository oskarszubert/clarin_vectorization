Jako piłkarz uchodził za największego karatekę wśród intelektualistów i największego intelektualistę wśród karateków. Kiedy przedwcześnie zszedł z boiska, został aktorem, zagrał nawet w filmie kandydującym do Złotej Palmy w Cannes. W tym roku Eric Cantona przeszedł na pozycje rewolucyjne - wzywał do zniszczenia oligarchii banków. (Ale tekst o nim wrzucam na blog bez konkretnego powodu. Napisałem go chyba z rok temu dla „Playboya”﻿, do internetu nigdy nie wpadł, dziś natrafiłem nań na dysku i pomyślałem, że można by młodszych czytelników podedukować, a a starszych zainspirować do wspomnień:)) Sławę brutalnego intelektualisty jeden z najwybitniejszych francuskich futbolistów - czas jego panowania rozdzielał erę Michela Platiniego od ery Zinedine’a Zidane’a - zyskał już na zawsze w 1995 roku, jako wielbiony gracz Manchesteru United. Podczas meczu z Crystal Palace popełnił najpoważniejszy błąd w karierze, który sprowokował serial epizodów ilustrujących jego pokręconą osobowość doskonalej niż wszystkie inne razem wzięte. Najpierw sfaulował rywala - z zemsty, tamten szarpał go za koszulkę. A kiedy rozjuszony schodził do szatni z czerwoną kartką, znienacka wskoczył w tłum kibiców i zaatakował ubliżającego mu Matthewa Simmonsa kopem z wysoko uniesionej nogi, by następnie poobijać go jeszcze pięściami. Zdjęcie stopy uderzającej w fana, który okazał się zresztą wielokrotnie notowanym kryminalistą, trafiło na okładkę singla „Kung Fu” grupy Ash, ale piłkarz stanął przed sądem. Wyrok - dwa tygodnie więzienia, po apelacji złagodzony do 120 godzin prac społecznych. Francuski napastnik był już wówczas absolutną megagwiazdą, to on zainspirował rosnący dopiero w siłę Manchester do zdobycia pierwszego od ćwierćwiecza mistrzostwa Anglii. I do obrony tytułu w następnym sezonie. Po werdykcie dyskwalifikującym Cantonę na cztery miesiące - zawieszenie wydłużono potem od ośmiu miesięcy - klub zwołał konferencję, na której Francuz wycedził swoje najsłynniejsze słowa. „Kiedy mewy lecą za trawlerem, to dlatego, że wiedzą, iż do morza zostaną wrzucone sardynki” - każde słowo artykułował z ostentacyjną powolnością, łyknął wody, po czym rzucił „dziękuję” i wyszedł z sali. Publicyści osłupieli, a potem podzielili się na zachwyconych poetyckością frazy i jej głębią, zalewając łamy próbami interpretacji tego, co artysta miał na myśli. Mewy to media czy raczej cała futbolowa widownia spijająca każdą sylabę spływającą z ust idola? Czy trawlerem jest sam Cantona, a sardynkami - jego bon moty, bez których pismaki tracą sens życia? A może sardynki to skazujący Cantonę na potępienie wyrok, czyli skandal, który świat pochłania chętniej niż najpiękniejsze gole? Debata wypłynęła poza Wyspy, najambitniejsi egzegeci wytropili w cytacie wątki religijne - jedni twierdzili, że „trawler” to rzeczywistości „Tora”, inni widzieli w nim technologiczne alter ego wieloryba i aluzję do Księgi Jonasza. Autora łamigłówki obwołano najbardziej enigmatycznym futbolistą wszech czasów. Ale on zawracał w głowach przede wszystkim na boisku. Tam też był artystą - wpadał na pomysły głównie niebanalne, bramki zdobywał po bajecznych akcjach, wirtuozerią czarował zwłaszcza na tle ciężkiej, fizycznej szarpaniny brytyjskich mięśniaków. Sam mówił, że wśród piłkarzy naprawdę ceni tylko wizjonerów. Po wspomnianej dyskwalifikacji, gdy nie miał prawa uczestniczyć nawet w sparingach, klub zapraszał inne drużyny na wewnętrzne treningi i organizował gierki specjalnie dla swojego lidera, by utrzymać go w formie. Cantona jako jedyny obcokrajowiec zdobył mistrzostwo Anglii sezon po sezonie z dwiema różnymi drużynami. Gdy przeprowadzał się z Leeds do Manchesteru, to zabrał tytuł pierwszym, by podarować go drugim. Wywarł tak przemożny wpływ na całą ligę, że wszystkie czołowe kluby uznały, iż nie będą zdolne konkurować z MU, jeśli również nie wynajdą sobie zagranicznych wirtuozów. Zaczął się import na masową skalę. Dziś kosmopolityczne, pozbawione autochtonów drużyny są normą, wtedy geniusz Cantony wprowadził futbolowy biznes w dziejowy zakręt. W całym kraju spoglądał z billboardów odwołujących się do daty jedynego mundialowego triumfu reprezentacji Anglii i mówił: „Rok 1966 był wspaniałym dla angielskiego futbolu. Urodził się Eric”. W tle łopotał krzyż św. Jerzego. W 1992 r. szefowie wyspiarskich klubów długo się wahali, zanim zaoferowali Francuzowi kontrakt. W jego talent nie wątpili, lecz obawiali się, że albo wysadzi w powietrze szatnię, albo będzie wywoływał wojnę za wojną, nie zawsze domową. Bo jak zaufać piłkarzowi, który w trakcie meczu daje w zęby także koledze z drużyny? Który innemu koledze rzuca w twarz korkami? Który wznieca strajk w zespole - żądającym, by Cantonę zwolnić? Który w sparingu bez znaczenia wykopuje piłkę w trybuny, rwie na strzępy i rzuca w trawę koszulkę, bo trener chce zdjąć go z boiska? Który ogłasza, rozczarowany kolejnymi nakładanymi nań karami dyskwalifikacji, nieodwołalny rozbrat ze sportem, by wrócić dopiero po długich namowach psychoanalityka? Który rzuca piłką w sędziego ośmielającego się podejmować niewłaściwe decyzje? A potem, na przesłuchaniu w Komisji Dyscyplinarnej, podchodzi do każdego jej członka z osobna i do każdego zwraca się per „Ty idioto”? MU kupował go za haniebnie niską kwotę (1,2 mln funtów), bo trener Leeds chciał się Francuza pozbyć - zrobił interes obwołany potem najgłupszym w historii brytyjskiego futbolu. Buntował się Cantona wszędzie, na boisku i poza boiskiem subtelny miłośnik poezji walczył w nim z chuliganem, dlatego osiągnął znacznie mniej niż powinien. Był kapitanem reprezentacji kraju, ale po dyskwalifikacji za znokautowanie kibica selekcjoner Aime Jacquet zrezygnować z niego musiał, a przed mundialem w 1998 roku we Francji zrezygnować już zwyczajnie chciał - by uniknąć wstrząsów w szatni. Historia przyznała trenerowi rację, gospodarze zdobyli po pierwsze w historii złoto. A porzucony gwiazdor do dziś kibicuje na turniejach reprezentacji Anglii. Pełne porozumienie, co zadziwiające, osiągnął tylko z innym żywym pomnikiem - Aleksem Fergusonem, absolutnym rekordzistą wśród trenerów, władzę nad Manchesterem United utrzymującym od ćwierć wieku. Typem również charyzmatycznym, mającym reputację tyrana, bez chwili wahania usuwającym każdego gwiazdora, który mu podpadł. Najsłynniejszemu wśród nich - sprzedanemu do Realu Madryt Davidowi Beckhamowi - podbił najpierw oko kopniętym w furii butem. Cantona robił to samo kolegom wcześniej, w lidze francuskiej. W Manchesterze uwielbiali go wszyscy, co wiemy z autobiografii Fergusona, Beckhama oraz innego nieustraszonego, bez zmrużenia oka łamiącego kości rywalom wojownika, Roya Keane’a. Ten ostatni wspominał Francuza: „Wchodził na boisko z miną, jakby cały stadion był jego własnością. Wszędzie się tak czuł, ale najbardziej na naszym Old Trafford. To była jego scena. Kochał ją, a trybuny kochały jego. My, piłkarze, też”. A Ferguson twierdził, że Cantona dusił w sobie tyle gwałtowności, że wywołałby awanturę w pustym domu. I że wcale nie ma aż tyle pewności siebie, że potrzebuje słuchać, jaki jest wyjątkowy. W osobowościach francuskiego napastnika i szkockiego trenera było wszystko, co nakazywało oczekiwać nieuniknionej eksplozji. A jednak obaj rozpoczęli budowę dzieła, które klub czekający na trofea dziesięcioleciami uczyniło najbogatszym i jednym z najbardziej utytułowanych na świecie. Obaj angażowali się w futbol totalnie, obaj zawsze pragnęli tylko pełnej puli. Łączył ich też światopogląd. Fergusona jako wyborcę laburzystów i najbardziej lewicowego trenera na Wyspach znają od lat, Cantona niedawno podjął współpracę z największym socjalistą wśród reżyserów Kenem Loachem - klasykiem kina społecznego, wymierzonego w thatcheryzm i w ogóle cały establishment. W „Looking for Eric” francuski piłkarz zagrał samego siebie - w kluczowej scenie schodzi z wiszącego w sypialni plakatu, by spełnić prośbę głównego bohatera, przeżywającemu załamanie nerwowe listonosza, po godzinach wielkiego fana futbolu. Cantona zadebiutował tym filmem na festiwalu w Cannes, powtarzając namiętnie w wywiadach, że w życiu tylko trenerowi Fergusonowi oraz właśnie Loachowi oddał całego siebie i poświęcił się zleconym mu zadaniom absolutnie. Współpracą z wybitnym reżyserem tylko umocnił wizerunek wrażliwego filozofa, który co prawda miewa kłopoty z samokontrolą oraz wybuchami agresji, ale atakuje zazwyczaj w dobrej wierze, walcząc ze złem tego świata. Przecież kiedy napadał na kibiców - nie tylko w Anglii, zdarzało mu się i w lidze francuskiej - to odpowiadał na wulgarne zaczepki. Przecież kiedy w klubie Auxerre przyłożył kumplowi z drużyny, to dlatego, że tamten odmówił pomocy w odśnieżaniu boiska, uznając to za zajęcie poniżej swojej godności. Jesienią Francuz znów pojawił się na ekranie. W roli przepytywanego przez dziennikarza prowincjonalnej gazety „Presse Ocean”, który sfilmowany wywiad umieścił na YouTube. Alterglobaliści z całego świata oszaleli, bo piłkarz zwrócił się do milionów strajkujących we Francji, by odrzucili wymachiwanie transparentami na rzecz działań bardziej skutecznych. „Dziś rewolucję przeprowadzić łatwiej niż kiedykolwiek wcześniej, nie trzeba chwytać za broń, nie trzeba zabijać. Czym jest system? Wspiera się na potędze banków. I poprzez upadek banków musi zostać zniszczony. To nieskomplikowane - zamiast wychodzić na ulice, idź do swojego oddziału i wyciągnij swoje pieniądze. Wystarczy 10 mln takich ludzi, a system runie. Bez broni, bez przelewu krwi” - apelował Cantona. Jego odezwa stała się internetowym hitem, natychmiast spontanicznie przetłumaczonym na kilkanaście języków. Wspanialszego wsparcia twórcy ruchy Stop Banque, również nawołujący do wyjmowania z kont oszczędności, nie mogli sobie wyobrazić. Tylko ekonomiści pukali się w czoła, doradzając złośliwie, by zbuntowany bogacz - wynajmowany do kampanii reklamowych m.in. przez Nike, Sky, L’Oreal, Renault, Sharp - zabrał ze sobą do banku sporo walizek. Mogli jeszcze dodać, że kiedy rynkową wartość jego wizerunku wzmacniał w triumf w głosowaniu na najlepszego piłkarza w dziejach Premier League (tak nazywa się od 1992 roku liga angielska), to plebiscyt organizował sponsor rozgrywek, bank Barclays. Zaplanowana na grudzień rewolucja się nie powiodła, a Cantona nawet w amatorskiej produkcji nie uciekł od reputacji aktora przeciętnego, by nie powiedzieć - marnego. Zapału mu jednak nie brakuje. Na planie filmowym udawał jeszcze m.in., u boku Cate Blanchett, francuskiego ambasadora w „Elizabeth”, a także - tu już mógł w sporej mierze być sobą - knajpianego filozofa w „Jack Says”. Zadebiutował też na scenie i chwalił się, że nie czuje żadnej tremy, bo artysty, który tworzył sztukę dla dziesiątek tysięcy kibiców, często zionących nienawiścią, nie może przestraszyć kilkaset widzów w teatrze. Lubi powtarzać: „Nie jestem człowiekiem. Jestem Cantona”. Jako aktor najdoskonalej sprawdził się się jednak na tamtej konferencji, podczas której wydeklamował wersy o mewach, trawlerach i sardynkach. Rolę przygotowywał pieczołowicie - szef ochrony ujawnił po latach, jak szukał u tubylców wsparcia przy doborze słów, wypytując np., jak „po angielsku inaczej nazwać statek rybacki”. Efekt okazał się spektakularny, w angielskich głowach usiłujących wyjaśnić jego tajemnicę bulgotało tygodniami. Sam autor dopiero przed ubiegłorocznym festiwalem w Cannes ujawnił, że chciać zadrwić z współczesności, który tak długo doszukuje się sensu w słowach gwiazd, aż go znajdzie. A w jego, Cantony, wypowiedzi sensu nie było żadnego. Karierę gracza skończył przedwcześnie, jako trzydziestolatek. Ostatnio prowadził reprezentację Francji w piłce plażowej, teraz jako dyrektor nowojorskiego Cosmosu obiecuje - on jest naprawdę szalony! - że uczyni go jednym z najlepszych klubów świata. Wspomina: „Najlepsza chwila w karierze? Miałem ich wiele, ale najbardziej lubię tę, w której kopnąłem tamtego chuligana”.﻿ 