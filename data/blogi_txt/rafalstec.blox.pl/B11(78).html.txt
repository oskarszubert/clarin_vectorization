Moją cypryjską szajbę, karmioną wspomnieniem wstrząsającego bezbramkowego remisu z Gdańska, znacie. Spowiadałem się z niej na blogu, ogłosiłem futbolową wojnę polsko-cypryjską i ostrzegłem, że będę ją pilnie relacjonował.Wieści znów nie są dobre. Anorthosis Famagusta w Lidze Mistrzów zremisował, Lech Poznań w Pucharze UEFA przegrał (oczywiście bohatersko i po męczeństwie), więc w europejskim rankingu klubowym wrogowie wciąż się oddalają. Ewentualny pościg może zająć nam lata. Piszę „ewentualnie”, bo na razie oglądamy ucieczkę Cypryjczyków. Szokująco wygląda czołówka klasyfikacji za bieżący sezon, z której wynika, że kumple Sosina (a może fałszywi kumple) bezczelnie szturmują sam europejski szczyt:1. Hiszpania 8,5622. Anglia                  8,4443. Włochy 8,0004. Francja                 7,0005. Niemcy 6,9376. Ukraina                6,3757. Cypr 6,333    ---------16. Polska                 3,666Są też jednak wieści dobre, by nie powiedzieć - bardzo dobre. Otóż 16. miejsce ligi polskiej w tej edycji europejskich pucharów jest nie tylko wyższe od skandalicznie słabego z poprzedniego sezonu (wyprzedziła ją nawet bośniacka), ale w ogóle najlepsze od wielu lat. Nasze kluby wykonały nagły - i dość okazały - skok ku czołówce. Sprawdziłem ich osiągi po pamiętnej jesieni 1997 roku, kiedy dzięki Widzewowi Łódź po raz ostatni kibicowaliśmy rodakom w Lidze Mistrzów:sezon 2008/09        16. miejscesezon 2007/08 30. miejscesezon 2006/07        21. miejscesezon 2005/06 35. miejscesezon 2004/05        27. miejscesezon 2003/04 20. miejscesezon 2002/03        10. miejsce sezon 2001/02 18. miejscesezon 2000/01        23. miejscesezon 1999/00 20. miejscesezon 1998/99        18. miejscesezon 1997/98 24. miejsceTen jedyny w ostatnich 12 latach lepszy od obecnego sezon polskich klubów przypadł na czas, gdy Wisła Kasperczaka, Żurawskiego, Kosowskiego i Uche rozbijała się po polach karnych Schalke, Parmy i Lazio. Wcześniej i później zawsze było albo beznadziejnie, albo bardzo źle, porażki planowane przeplatały się z klęskami w Gruzjach, Macedoniach czy Łotwach. Wystarczyło uniknąć zawstydzających wpadek na peryferiach, awansować do fazy grupowej Pucharu UEFA i pokonać w meczu praktycznie bez stawki Barcelonę (dzięki ci, Wisło), by wrócić przynajmniej na pułapy średnie, czyli nieobciachowe. Szkoda, że na razie nie w klasyfikacji generalnej. 