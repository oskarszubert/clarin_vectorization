Dokładnie sześć minut po czwartej nad ranem, w pociągu z Klagenfurtu dojeżdżającym do Wiednia, będąc w stanie pół drzemki, pół czuwania, przypomniałem sobie nagle o polskich siatkarzach. Blisko rok temu podbijali oni Ligę Światową wspaniałą, rekordową passą zwycięstw nieprzerwanych porażkami. Napędzała ich euforia po srebrze mundialu, czuli się wszechmocni, czekali na ostatnią barierę do pokonania. Chcieli rzucić wyzwanie Brazylii, dzięki zwycięstwu nad którą przeszliby - podobnie jak piłkarze dzięki zwycięstwu nad Niemcami - do historii. W kółko o niej mówili, składali obietnice, cholernie im zależało.Brazylia w końcu przyjechała, atmosferą katowickiego Spodka znów się zachwyciła, zwyciężyła. A polscy siatkarze poluzowali na całego. Rozczarowani niepowodzeniem łatwo oddali mecz o trzecie miejsce w LŚ Amerykanom, by w następnych miesiącach ponosić już notoryczne porażki - z byle kim i w byle jakim stylu. Kiedy ich wielki projekt nie wypalił, nastąpiło przesilenie oraz - przynajmniej we wspomnianym spotkaniu z USA - ogólne zniechęcenie. Czarnej listy ich klęsk wolę nawet nie przypominać.Czy drużynie Beenhakkera po porażce z Niemcami nie grozi aby podobne, choć nie aż tak dalekosiężne w skutkach, rozprzężenie?Wiem, snuję analogię odległą, polscy piłkarze plasują się w globalnej hierarchii znacznie niżej niż polscy siatkarze, a niemieccy kopacze nigdy nie osiągną wirtuozerii brazylijskich odbijaczy. Skojarzenie wciska mi się jednak w głowę zbyt natrętnie, bym się z nim nie podzielił.Analogia, choć odległa, istnieje. Piłkarze też czuli się mocni. Też obsesyjnie myśleli o Niemcach, też za wszelką cenę pragnęli ich wreszcie dopaść, uwierzyli w magiczne moce holenderskiego selekcjonera, zewsząd słyszeli kibicowskie westchnienia, że niech nawet przegrają całe Euro, byle ten jeden raz - naprawdę jedyny, potem już o nic was nigdy nie poprosimy - zachodnich sąsiadów pogonili.Znów się nie udało, a we mnie tli się obawa, by futboliści również nie uznali - nawet podświadomie - że misja, choć niewypełniona, już została zakończona. Zakończona fiaskiem, więc o co tutaj dalej się szarpać?Nie, panowie, misja dopiero się zaczyna. Austriaków trzeba wściekle dopaść, oni w meczu z Chorwacją dowiedli, jak wiele są gotowi poświęcić, by nie spełniły się prognozy skazujące ich na bezprecedensową dla gospodarzy ME kompromitację. Jeśli oni wydają się wam przeciwnikiem zbyt małym po inauguracji, która miała przejść do historii, szukajcie innych wyzwań niebotycznych, zdecydowanie ponad wasze możliwości. A niech tam, napiszę to, co wymajaczyłem o świcie: tak bardzo marzycie o Niemcach, piłkarsko po stokroć od was lepszych? Przecież można wziąć na nich rewanż jeszcze podczas Euro 2008. W półfinale. 