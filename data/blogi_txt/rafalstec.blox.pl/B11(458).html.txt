Rzucam temat już dziś, ponad trzy tygodnie przed batalią w Madrycie, by od nieróbstwa nie skamienieć na Heathrow, ale też dlatego, że ważny. Otóż na Santiago Bernabeu piłkarze Bayern z Interem nie zagrają tylko dla siebie oraz Louisa van Gaala i Jose Mourinho, którzy stoczą prywatny pojedynek w galerii sław - kto zwycięży, jako trzeci trener zdobędzie Puchar Europy z dwoma różnymi klubami (Ernst Happel dokonał tego z Feyenoordem i Hamburgiem, a Ottmar Hitzfeld z Borussią Dortmund i Bayernem). Bundesliga właśnie awansowała na trzecie miejsce w rankingu UEFA, wyprzedzając ligę włoską, co oznacza odebranie Serie A jednego miejsca w Champions League. Gdyby pozycję zachowała do końca sezonu, byłoby to wydarzenie znaczące pod względem finansowym, sportowym i historycznym - od 10 lat żaden kraj poza Anglią, Hiszpanią i Włochami nie wystawiał kwartetu w klubowej elicie. Monachijczycy mogą nawet przegrać finał i utrzymać dla Niemców pozycję w rankingu - o ile przegrają go po rzutach karnych. Serie A ocali jedynie triumf mediolańczyków po 90 lub 120 minutach gry. Paradoks: w podstawowym składzie Interu Włocha nie uświadczysz, na ławce też ich często nie ma, wpadający na nią - ostatnio rzadko - Mario Balotelli głównie rozrabia, a wszystkimi dowodzi Portugalczyk. Mistrz Włoch nie wyśle na mundial - to jak na europejskiego finalistę niesłychane - ani jednego reprezentanta swojego kraju... 