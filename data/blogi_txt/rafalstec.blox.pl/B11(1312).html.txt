Nie obmyśliłem jeszcze pokuty, chętnie rozważę wszelkie propozycje, żal za grzechy i mocne postanowienie poprawy już mnie wypełnia, pozostaje jeszcze oficjalnie przeprosić, że uspokajałem Was swoimi urojeniami o zabezpieczonej przyszłości futbolowej reprezentacji Polski. Pewnie już wiecie, o co się rozchodzi – najpierw w trakcie Euro 2008, a potem po piątkowym meczu wmawiałem, że nasi już zawsze będą grać w mistrzostwach kontynentu, bo do turnieju finałowego awansują 24 drużyny, czyli prawie wszyscy. Majaczyłem. Jeśli awansują prawie wszyscy, to wcale nie znaczy, że awansują Polacy. W ostatnich 20 meczach o punkty – obejmujących eliminacje do mundialu 2014, Euro 2012, eliminacje do mundialu 2010, Euro 2008 – nasi pokonali trzech przeciwników. San Marino, Czechy, Mołdawię. I nikogo innego, choć napatoczyli się różni Czarnogórcy, Grecy, Słoweńcy, Słowacy, północni Irlandczycy, Austriacy. Efekty widzimy w najnowszym reprezentacyjnym rankingu UEFA (nie mylić z mniej miarodajnym, sporządzanym przez FIFA). Polacy spadli na 29. miejsce. Najniższe w historii. Między Bułgarią i Albanią nasi kwiczą, za ich plecami już czają się pazerni Ormianie/Armeńczycy i inni Łotysze. Zaraz będziemy szukać następnego selekcjonera, a pamiętamy, jak to się odbywa. Dlaczego w minionym roku wyświęcony został Waldemar Fornalik? Bo akurat zdobył wicemistrzostwo Polski. Innych argumentów – czy to wyniesionych z jego kariery zawodniczej, czy trenerskiej – nie stwierdzono. Słowa „akurat” używam z premedytacją, w trakcie spisywania felietonu do jutrzejszej „Gazety” stanęła mi przed oczyma kuriozalna ligowa wiosna 2012. Wiosna jak w bębnie maszyny losującej. Wyobraziłem sobie, że np. Ruch Chorzów wtedy nie wygrał, lecz przegrał z Lechem Poznań. Gdybyśmy dokonali ledwie tej jednej, drobniutkiej korekty w zapisie rundzie wiosennej, chorzowianie zajęliby w tzw. ekstraklasie czwarte miejsce. Nęka mnie podejrzenie, że gdyby zajęli czwarte, to nikt, włączając Antoniego Piechniczka, nie zająknąłby się o Fornaliku jako następnym selekcjonerze reprezentacji Polski. Dla jasności: nie zamierzam tutaj ogłaszać, że były król Chorzowa się nie nadaje, to notka o czymś zupełnie innym. Tamto podejrzenie rodzi bowiem kolejne podejrzenie – że o najważniejszych, strategicznych decyzjach decyduje u nas pojedyncza ligowa kopanina.﻿ 