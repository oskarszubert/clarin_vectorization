Kiedy dzwonię do włoskich kolegów po fachu, żeby sprawdzić plotki o zainteresowaniu klubów Serie A Robertem Lewandowskim, nie muszę przynajmniej kilkakrotnie i powolutku, literka po literce, powtarzać jego nazwiska. To w naszym stuleciu pierwszy po Kamilu Kosowskim piłkarz polskiej ligi naprawdę rozpoznawalny na tamtejszym rynku (Radosław Matusiak mignął, ale w pamięć nikomu nie zapadł). Rozpoznawalny, regularnie wymieniany przy kilku klubach (Fiorentina, Lazio, Napoli) i ceniony (dyrektor sportowy Parmy widzi w nim wręcz, cytuję, jednego z najlepszych młodych w całej panoramie piłkarskiej). Tym razem eksportujące naszych na masową skalę brukowce nie muszą zmyślać, Włosi rzeczywiście śledzą postępy napastnika Lecha Poznań. Co oczywiście nie sprawia, że na wyścigi będą go kupować - kryzys ciśnie, w Serie A obraca się dziś w palcach każdego eurocenta, Polak ma za sobą zaledwie sezon w dorosłym futbolu. Ewentualna szansa na dobry transfer Lewandowskiego powinna cieszyć wszystkich. I przekonanych, że młodego zdolnego należy przy pierwszej sposobności wykopać w wielki świat, by jego talentu nie zdeformowała nasza kiepska liga. I zajadłych wrogów wypuszczania lokalnych gwiazdek za granicę, którzy najchętniej wróciliby do sprawdzonego peerelowskiego szlabanu na wyjazdy - wszak lepiej, żeby Polak nie wyjeżdżał dlatego, że sam nie chce albo nie może, niż dlatego, że to jego nie chcą. To przygnębiające, że nikt nie składa ofert dwukrotnemu królowi strzelców Pawłowi Brożkowi, nawet jeśli chcielibyśmy (ja bym chciał), by został i bił się z Wisłą Kraków o Ligę Mistrzów. W sprawie Lewandowskiego nie podoba mi się tylko jego wycena, wahająca się od 3 do 4 mln euro. (Abstrahuję teraz od dylematu, czy „powinien” wyjeżdżać, czy nie, choć zdecydowanie odradzałbym mu ligę grecką). Zdaję sobie sprawę, że brzmi rozsądnie, że wybrakowany zazwyczaj polski towar futbolowy uchodzi za taniochę, że jeśli sam piłkarz upublicznił chęć transferu, to jego cena wyjściowa - od której kluby rozpoczynają negocjacje - zmalała. Zarazem jednak podtrzymuję opinię o Lewandowskim jako naszym największym talencie wśród napastników od czasów Wojciecha Kowalczyka. A jeśli 20-latka, który opuszcza prowincję i w debiutanckim sezonie prawdziwego grania strzela 23 gole w reprezentacji, Pucharze UEFA oraz rozgrywkach krajowych, będziemy oddawać za ochłap, to nasze kluby nigdy nawet nie drgną w europejskiej hierarchii. We wszystkich ligach średnich i małych przychody z transferów stanowią fundamentalną część budżetu, zwłaszcza budżetu na własne zakupy. Nasz rekord, rekordzik właściwie, wygląda żałośnie - najdroższy Kuba Błaszczykowski kosztował Borussię Dortmund 3,3 mln euro. Nic dziwnego, że celująca w Ligę Mistrzów Wisła Kraków przetestowała już bodajże 17 bramkarzy (żaden się nie nadawał, co wiele mówi o przeglądanej półce), a wzmocnień szuka głównie wśród piłkarzy do wzięcia za darmo lub prawie za darmo. Piszczy od bidy, przed każdym letnim handlowaniem wolno co najwyżej zaciskać kciuki, byśmy nie zeszli na jeszcze głębsze poziomy zakłopotania. Gdyby Lewandowski miał zbiec na Zachód, powinien paść polski transferowy rekordzik. Paść z hukiem, przebity nie o 17 złotych, lecz milion lub dwa. Jeśli nasza liga nie wyjmie grubego szmalu nawet za napastnika Lecha, to nie wiem, czy kogokolwiek kiedykolwiek sprzeda dobrze. Na pozbywanie się nielicznych precjozów po cenach promocyjnych zwyczajnie jej nie stać. Roger za 400 tys. euro, a i tak nikt go nie chce!? Znaczy nikt poza ligami azjatyckimi i wielorybimi (a może nie wielorybimi, tylko jakimiś innymi, zapomniałem)!? Czarna rozpacz. Ilu znacie rozgrywających reprezentacji kraju w kwiecie wieku, których metkuje się ceną żywcem wyjętą z ulicznej wyprzedaży rupieci? 