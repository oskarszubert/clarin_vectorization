Niesłychana sprawa, zadzwonił do mnie sam Jerzy Engel. W zamiarach pokojowych. Przymurowało mnie, mało co wykrztusić umiałem, więc tylko zdam relację, jak było.Jerzy Engel: Przepraszam, panie redaktorze, że późno dzwonię, ale jakoś mnie tak naszło, poczułem, że muszę od razu. Napisał pan do mnie ostatnio list, w którym zadał słuszne pytania o polskich piłkarzy. Dlaczego są słabiutko wyszkoleni? I niechciani w wielkich klubach i na europejskim rynku pracy? Dlaczego tyle czekamy na następnego Bońka? A ja, choć jestem dyrektorem sportowym PZPN, właściwie w ogóle nie odpowiedziałem. Dopiero do mnie dociera, że mogłem rozpocząć wartościową debatę. Wyrzuty sumienia mam...- Proszę nie przesadzać, panie trenerze. Dał mi pan trochę popalić i ja to rozumiem. Co osiągnąłem, żeby się wtrącać? Czy awansowałem na mundial? A nasi piłkarze powinni się po prostu wziąć do ostrego tyrania. Jak się wezmą, to zrobią kariery. Znaczy ci z jajami zrobią.Ma pan trochę racji z tymi jajami, ale to niemożliwe, że wszyscy - przepraszam za język, pan go zaproponował - nie mają jaj. Bądźmy poważni. Jako ważna osobistość od szkolenia mam obowiązek zanalizować, czy nie mógłbym im pomóc.- Znów protestuję - przecież nie może się pan zajmować wszystkim! Po pierwsze, ważniejszą funkcję pełni Antoni Piechniczek, wiceprezes PZPN od szkolenia. Po drugie, nie pana wina, że kluby nie mają pieniędzy, że nie kształcą młodych, że brakuje nam boisk i dzieciaki trenują na klepiskach...Antek i tak jest potwornie zaharowany - kiedy nie wiceprezesuje, to do Senatu musi. A ja na dobrą sprawę nie mam, poza objaśnianiem kibicom zagadnień futbolowych w telewizji i prowadzeniu swojej strony internetowej, aż tylu obowiązków. Dlatego wymyśliłem Jerzego Engela Plan Uzdrawiania Piłki, w skrócie JEPUP. Jutro zwołuję wszystkich członków wydziału szkolenia i rozdysponuję między nich wyjazdy do krajów wychowujących znakomitych graczy. Jeden pojedzie do Francji, drugi do Czech, trzeci do Holandii etc. Sporządziłem listę państw, wszyscy będą mieli co robić, ja też gdzieś polecę. Każdy spotka się z ludźmi odpowiedzialnymi tam za szkolenie młodych, selekcję młodych, system pracy z reprezentacjami juniorskimi oraz kształcenie trenerów, a potem sporządzi raport, żebyśmy wiedzieli, czy można coś przeszczepić na nasz grunt.- Skąd pan weźmie na to wszystko pieniądze? I po co wysyłać ludzi za granicę, skoro nasza polska szkoła trenerów należy do, jak sam pan mówił, najlepiej pracujących w Europie?Pieniądze się znajdą. Nie widział pan danych, które przedstawił członek zarządu PZPN Jacek Masiota? Wydaje rocznie 22 mln złotych na funkcjonowanie związku - administrację, posiedzenia i narady, nagrody. Gdybyśmy działali tak jak zdrowe organizacje, wydawałby 3 mln. Czyli można zaoszczędzić 19 mln rocznie! 190 mln w dziesięć lat! To naprawdę wystarczy i na rozesłanie naszych wysłanników po świecie, i na założenie Akademii Trenerskiej jak się patrzy, i na sute opłacenie fachowców, którym powierzę kluczowe funkcje w systemie szkolenia, a może nawet na budowanie boisk, centrum treningowego dla wszystkich reprezentacji juniorskich i osobnego archiwum dla ocalenia wciąż żółknącego dorobku Jerzego Talagi. Szczegóły trzeba dopracować, na razie JEPUP jest zarysem szerszej strategii. Co do szukania rozwiązań za granicą, to moim zdaniem ma szukanie sens pomimo świetnego stanu naszego trenerstwa. Nie wolno wykluczyć, że gdzieś indziej też wynaleźli coś sensownego, w każdym razie nie zaszkodzi sprawdzić. Może nawet znajdziemy rozwiązania, które nic nie kosztują, ewentualnie kosztują niewiele? Może znajdziemy fachowego konsultanta dla szefa wydziału szkolenia? Musimy ruszyć ostro do pracy, zamierzam niechybnie postawić wniosek na zarządzie, by zgodnie z inicjatywą członka Masioty całkowicie zredefiniować budżet PZPN.- Wizja ma, jak zwykle u pana, imponujący rozmach. Pytanie, czy działacze do zredefiniowania dorośli, czy nie staną okoniem...Zagram va banque, oświadczę, że albo wdrażamy JEPUP, albo rezygnuję. Nie będę firmował związku przeżerającego budżet na rauty i przelewanie pustego w próżne. Nie może być tak, że na edukację trenerów wydajemy 200 tys., a na związkowe upominki poza imprezami - 700 tys. Liczę tutaj na wsparcie Antka, skuszę go postulatem, by Akademia Trenerska nosiła jego imię, a przed jej wrotami stanęło jego popiersie.- Przeraża mnie pan. A jeśli strzeli im do głowy, że bez pana też dadzą radę?! PZPN słynie z zachowań kuriozalnych...Ale nie aż tak kuriozalnych. Akurat moją wartość wszyscy znamy, zresztą w ostateczności pogrożę emigracją. Postawię ich pod ścianą.- Przekonał mnie pan. Co jeszcze zakłada JEPUP?Zmuszenie klubów, by dbały o tzw. nowy narybek. Każdy zostanie zobowiązany do prowadzenia określonej liczby drużyn w każdej kategorii wiekowej, począwszy od sześciolatków. Wzorem UEFA wprowadzimy też limit wychowanków w kadrze drużyny ligowej. Kto wymogów nie spełni, ten nie dostanie licencji.- Nie za radykalnie?Nie radykalnie, tylko kategorycznie. Koniec z cackaniem się i głaskaniem po łebkach, zaproponuję historyczny zwrot w PZPN. Ktoś musi energicznie zadziałać, bo spędzimy następne 10 lat na paplaniu, a świat będzie nam uciekał.- Przestałby pan już z czarnowidztwem. Wystąpiliśmy na obu minionych mundialach, na Euro 2008. Graliśmy w mistrzostwach światach U20, reprezentacja dziewcząt U19 awansowała do mistrzostw Europy, bezdomni wygrali MŚ. Polscy trenerzy, jak na dostępne warunki, spisują się świetnie, sam pan wspominał na czacie, że zespoły prowadzone przez Mourinho i Beniteza poprowadziliby nie gorzej niż obie sławy. Teraz mamy jeszcze JEPUP. I nam niby ucieka świat?Proszę wybaczyć, panie redaktorze, ale pana punkt widzenia jest troszeczkę ograniczony. Ja spoglądam na sprawę szerzej, interesuje mnie również kondycja klubów. Polska musi szkolić tak klasowych piłkarzy, że będzie na ich eksporcie zarabiać przyzwoite pieniądze. Wtedy nawet jeśli mistrz kraju sprzeda lidera zespołu, to za wielką kasę. A za wielką kasę podniesie pensję innemu kluczowemu graczowi i może go dłużej zatrzyma w klubie. Sam pan pisał o tamtych młodziutkich Serbach, co  kosztowali więcej niż cała masa naszych gwiazd razem wziętych. Gryzie mnie to. Celem JEPUP-u jest, by i za naszych płacili miliony. I nie chcę żadnych prowizji!- Na pamiętnym czacie wyznał pan, że „osobiście nauczył się wiele od sir Aleksa Fergusona”. Zdaje pan sobie zapewne sprawę, że Szkot osiągnąłby znacznie mniej, gdyby nie dostał pełnej władzy w Manchesterze United. Pan też takiej potrzebuje, by przeforsować w PZPN swoją ozdrowieńczą rewolucję. JEPUP wymaga czegoś więcej niż półśrodków.Nie chodzi o czyjeś zaszczyty, ale dobro wspólne. Jestem przekonany, że zarząd zrozumie moje intencje, bo też chciałbym przez 20 lat, jak sir Alex, budować i organizować. Dziękuję panu za list, bo skłonił mnie do myślenia, przepraszam też kibiców, bo udzielając odpowiedzi wymijającej ich także zlekceważyłem. To był błąd. Tym bardziej bolesny, że chyba pierwszy tak poważny podczas mojej trenerskiej kariery. Ale się poprawię, przysięgam. Jak sobie wyobrażę przyszłość, to się rozmarzam. Oto młodzi uczą się na zupełnie nowe sposoby, np. orientację na boisku rozwijają poprzez ćwiczebną grę w misie-patysie...- Jaką grę?Nooo, słyszał pan pewnie, rzuca się piłkę z jednej strony mostka i biegnie na drugą, żeby zobaczyć, czy wypłynęła... Dobre, co?- Dobre.No widzi pan. A to tylko jeden przykład! Liczę na promocję JEPUP-u w mediach i liczę, że wspólnie wychowamy nowego Bońka. 