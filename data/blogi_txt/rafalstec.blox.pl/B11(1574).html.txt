Pożywienie nadal zdobywamy raczej w spożywczych i restauracjach, niż w aptekach i przychodniach, ale coraz więcej ludzi odkrywa, że nie je się po to, by zjeść, lecz po to, by wyzdrowieć. I że jeść należy mało, bo jedzenie zabija. I że generalnie trzeba unikać wszystkiego - nie tylko jedzenia - bo wszystko zabija. A skoro nad umysłami zapanowała idea tzw. zdrowego trybu życia, skoro za wcielaniem jej w czyn stoi już niemal imperatyw moralny, to nic dziwnego, że także osobistości futbolu stają się coraz bardziej świadome, co im szkodzi. Najświeższe odkrycie: szkodzą występy w klubowych rozgrywkach międzynarodowych. Zwłaszcza w swojej najbardziej niebezpiecznej mutacji, czyli Lidze Europejskiej. Jeszcze przed sezonem o spustoszeniach wywoływanych przez nią w organizmach graczy z pasją opowiadał Maciej Skorża. I oddychał trener Legii z ulgą, że warszawscy piłkarze ich unikną, dzięki czemu przygotowania do sezonu przebiegną bez zakłóceń. Teraz, u schyłku sezonu, potencjalne zagrożenie wytropił Czesław Michniewicz. Z udzielonego w weekend „Gazecie” wywiadu dowiadujemy się, że ani on sam - jako trener Widzewa - do Ligi Europejskiej się nie pcha, ani nie życzy nieszczęścia konkurentom. „Ani piłkarze porządnie nie przepracują okresu przygotowawczego, ani klub nie zdąży z dobrymi transferami”. Oczywiście my, Polacy, wcale nie jesteśmy pierwsi, rosnącą świadomość czyhających na kluby niebezpieczeństw zawdzięczamy rozsądnemu czerpaniu z odkryć zagranicznych. Wystarczy przypomnieć sobie, jakie fochy stroili w ostatniej Lidze Europejskiej jesienni przeciwnicy naszego dzielnego Lecha. Wypiął się na nią - i prędko odpadł - Juventus, z buta potraktował ją Manchester City, którego piłkarze fetują właśnie awans do Champions League, więc pewnie już zapomnieli, z kim przegrali w Poznaniu. Turyńczycy biadolą natomiast, że wskutek cherlawych przyruchów w Serie A nie zakwalifikowali się do następnej edycji Ligi Europejskiej. Tej samej, którą niedawno opędzali ochłapami, czyli rezerwowymi. To schizofrenia obserwowana w wielu krajach: piłkarze najpierw przysięgają, że ich celem jest awans do międzynarodowych rozgrywek, by potem, gdy już w nie wdepną, reagować jakby wdepnęli w sami czujecie co. Dlaczego wcześniej rozmarzają się w wywiadach o LE? Ulegają odruchom z zamierzchłej przeszłości, nakazującej widzieć w rozbijaniu się po zagranicznych boiskach zaszczyt, co teraz, gdy podróże potaniały, brzmi absurdalnie? Na szczęście świadomość rośnie wraz z rosnącą świadomością szkodliwości rozgrywek. Dla naszych drużyn śmiertelne zagrożenie stanowi ostatnio przede wszystkim zajęcie w tzw. ekstraklasie trzeciego miejsca - ono skazuje na znój Ligi Europejskiej już w końcu czerwca! Co wyklucza porządne wakacje, a bez solidnego, niesymulowanego wypoczynku o zdrowym trybie życia, jak powszechnie wiadomo, nie ma mowy. Co zakłóca również legendarne przygotowania do sezonu, a bez niezakłóconych przygotowań do sezonu, jak tłumaczą nam cierpliwie Skorża z Michniewiczem, też ani rusz. Piłkarze i trenerzy dojrzewają, stąd kotłowanina w naszej krajowej tabeli - nieustające przesunięcia z góry na dół i z dołu do góry; wyniki, które niegdyś kandydowałyby do miana sensacyjnych; notoryczne porażki tymczasowych wiceliderów albo prawie wiceliderów, w których tylko kibice kompromitująco niezorientowani - i nienadążający - widzą jakąś tajemnicę. Ligowcy to zwierzęta w sporcie obyte i jeśli nawet nie wszyscy działają zawsze całkiem racjonalnie, to prawdopodobnie ratuje ich instynkt. Kiedy tylko poczują zagrożenie pucharami, z czołówki czmychają choćby i podświadomie. Rezygnację z urlopów jeszcze by pewnie znieśli. Ale rezygnować z niezakłóconych przygotowań do sezonu? Wielu znawców wylicza porażki Wiśle i wyrzuca krakowianom, że mistrzowi Polski nie przystoi przegrywać aż tylu meczów. Ja nadzwyczajność odchodzącego sezonu widziałbym raczej w dorobku drużyn z niższych stopni podium - ani białostocki wicelider, ani truchtająca za nim Lechia nie wygrywały nawet w połowie kolejek i w ogóle uciułały dorobek niespotykanie mizerny, zazwyczaj ledwie wystarczający na wybicie się ponad środek tabeli. A to jeszcze nie koniec, wojna o niezakłócone przygotowania do następnego sezonu trwa, jestem pewien, że gdańszczanie nie dadzą się łatwo zagonić w matnię. Jak się zresztą awantura nie skończy, niespodzianki ani choćby niespodzianeczki nie będzie, jedyną prawdziwie nieodgadnioną zagadką pozostanie postawa zdetronizowanego Lecha. Kopali poznaniacy na polskich trawach byle jak, bo do głębokości odczuli szkodliwość Ligi Europejskiej, czy zwyczajnie nie chcieli nadwerężać organizmów i wreszcie rzetelnie przygotować się do następnego sezonu?﻿ 