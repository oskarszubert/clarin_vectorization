W drodze z Triestu do Ankony spisałem dla jutrzejszej „Gazety” artykuł podsumowujący mundialowy rozgardiasz, którym ostatnio zajmowałem się na blogu, wzbogacony o rozbiór tego, co może polskich siatkarzy jeszcze w Italii spotkać. Tekst znajdziecie tutaj. Nie wszystko ważne i/lub interesujące tam pomieściłem, choć gdyby zebrać do kupy więcej szczegółów, musielibyśmy uznać, że cała rzeczywistość MŚ tak się wygina, by kadrze Castellaniego drogę po sukces maksymalnie skomplikować - zupełnie odwrotnie niż na ubiegłorocznych mistrzostwach Europy. Nawet terminarz drugiej rundy najmniej naszym sprzyja, bo z Bułgarią sprawdzą się niespełna 20 - albo i kilkanaście - godzin po batalii z Brazylią, tymczasem obaj rywale będą odpoczywali między meczami dłużej. A kiedy na boisku rozstrzygają milimetry, poza boiskiem miewają znaczenie minuty.  Wyhamowuję, dalszych drobiazgów wam oszczędzę, zwłaszcza że siatkarzom ewentualnego niepowodzenia żadne wymówki nie osłodzą, a i kibice za wynajdywaniem okoliczności łagodzących nie przepadają. Moje myśli podążają w kompletnie odmiennym kierunku - gdyby Polakom się powiodło, gdyby wskoczyli wysoko pomimo krętactw konkurencji i w ogóle niedorzecznej formuły turnieju, osiągnęliby sukces jeszcze smaczniejszy. Cenniejszy i bardziej niezapomniany niż medale, których wykuwanie podziwiałem z bliska w latach 2006 i 2009. Inna sprawa, że w mistrzostwach tak się poplątało, że nie byłbym bardzo zaskoczony, gdyby srebro z poprzedniego turnieju obronił tylko Raul Lozano... 