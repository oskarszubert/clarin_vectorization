Widziałem tylko pierwszą połowę półfinału Barcelona - Chelsea. W przerwie pojechałem samemu pograć. Resztę meczu zamierzałem obejrzeć, jak zwykle we wtorki, z odtworzenia. Szło nam lepiej niż Barcy. Prowadziliśmy, po moim golu:-) Aż usłyszałem trzask, upadłem, zacząłem wyć. Nawet nie pamiętam, jak to się stało. Stałem tyłem do bramki, lewą stopę trzymałem na piłce, łupnęło w prawej. Tyle kojarzę. Aha, po raz pierwszy w życiu widziałem opuchliznę rosnącą w tempie nadmuchiwanego balonika. Lekarz jeszcze przed rentgenem rzucił, że to złamanie trójkostkowe. Oczywiście nigdy wcześniej o trójkostkowym nie słyszałem. Na zdjęciu widzę, że moje kości rozmnożyły się przez podział. Przybyły mi trzy nowe. Będę operowany, wsadzą mi jakieś śrubki. Trochę stękam, ale Radek Leniarski i Michał Pol wprowadzili tradycję blogowania o naszych kontuzjach, więc wypada kontynuować. Poza tym cholernie boli, muszę się czymś zająć. Szef sportu w „Gazecie” Andrzej Olejniczak - gdybyście zajrzeli do jego kolan..., wytwarzają już pewnie pole magnetyczne – wyszukał w archiwach, że takiej samej kontuzji doznał niejaki Eduardo, Brazylijczyk naturalizowany dla reprezentacji Chorwacji, który nie pojechał na Euro 2008. Lekarz reprezentacji Polski Jerzy Grzywocz zdiagnozował jednak - zdalnie, przez telefon - że ze mną jest gorzej. Eduardo połamał sobie trochę mniej.  Teraz czekam na operację, potem trzeba będzie wymordować wielomiesięczną rehabilitację. Cel dalekosiężny: jeszcze pograć, i to nie raz. Cel na zaraz, dzisiaj nie wiem, czy realny: dokuśtykać o kulach na finał Ligi Mistrzów w Rzymie. 