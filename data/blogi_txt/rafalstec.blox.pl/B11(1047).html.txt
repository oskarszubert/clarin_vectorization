Oniemiałem, przeczytawszy werdykt trenera Newcastle Kevina Keegana: „This league is in danger of becoming one of the most boring but great leagues in the world. The top four this year will be the same next year.”Liga angielska śmiertelnym nudziarstwem? Jakie to oczywiste! Czuję się trochę jak Pan Hilary, który zgubił okulary, bo nie zauważył, że trzyma je na nosie. Ja okularów nie noszę, ale dotąd nie zauważyłem, że w takiej lidze włoskiej od 17 lat nie zdobył mistrzostwa nikt spoza trzech metropolii - Mediolanu, Rzymu i Turynu. Ba, nikt od blisko dekady nie wcisnął się nawet na podium! Przeoczyłem też, że we Francji zanudza Lyon, tytułu wrednie nie oddając od 2002 roku. A w Turcji, schodząc trochę niżej w europejskiej hierarchii, to dopiero farsę sprzedają zamiast ligi - przez 24 lata mistrzostwo okupuje Stambuł, bardzo rzadko zostawiając reszcie kraju ochłap na którym z niższych stopni podium.Już byłem bliski przełomowego odkrycia, że futbol jest cholernie nudny i w ogóle fe, że nigdy więcej na skórokopków nawet nie zerknę, gdy moje życie od rewolucji ocalił rzut oka na tabelę Orange Ekstraklasy. Zaraz, przecież my za kilka dni możemy mieć wicemistrza Polski - z Grodziska Wielkopolskiego - którego w następnym roku w lidze nie będzie w ogóle! Przecież przed chwilą mieliśmy Amicę Wronki, która zajęła czwarte miejsce, po czym również zniknęła z rozgrywek. Przecież mieliśmy mistrza ŁKS Łódź, który wkrótce po tytule spadł do drugiej ligi! Same atrakcje, palce lizać, a zebrałoby się tego znacznie więcej!Panie Keegan, nie będę Pana oszukiwał: kryzys Premier League trochę potrwa, prędko się z biedy nie wykaraskacie. Dlatego mam dwie propozycje: albo namów Pan rodaków, niech przyjadą i podpatrzą, jak się robi ligę, albo sam Pan przyjedź i popróbuj trochę prawdziwego futbolu - nieprzewidywalnego, z emocjami i przygodami. Jakąś posadkę się Panu wykombinuje. 