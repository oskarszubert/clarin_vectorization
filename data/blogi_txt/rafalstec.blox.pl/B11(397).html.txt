Michał Pol w bardzo ciekawym wpisie rozważa, czy wokół naszej tenisistki wybuchnie w Polsce szaleństwo o skali małyszomanii i porównuje ją z innymi okolicznymi bohaterami narodowymi. Rozważa wszechstronnie, choć moim zdaniem jeden drobiazg jednak pomija. Otóż dla kibiców niezwykle istotne jest, czy oferowany im sportowy spektakl jest łatwy, czy trudny w odbiorze.A lubią oczywiście przede wszystkim sporty proste.Dwaj atleci zawładnęli masową wyobraźnią Polaków po 1989 roku. Andrzej Gołota i Adam Małysz. Postaci z zupełnie innych bajek. Zwalisty bokser o chropowatych manierach, bywający niekiedy na bakier z prawem, oraz wiotki, skromny skoczek, który długo przezwyciężał swoją nieśmiałość.Obu łączy jedno: rywalizują w zmaganiach lekkostrawnych dla widza, niewymagających wytężonej koncentracji i zagłębianiu się w fachowe niuanse. Gołota wchodzi na ring i leje po mordzie, a wygrywa ten, kto mordobicie przetrwa i jeszcze rozkwasi rywala (ewentualnie nie ucieknie z ringu). Małysz zjeżdża po zeskoku, a wygrywa ten, kto wyląduje najdalej. Niczego prostszego nie sposób sobie wyobrazić. To trochę jak z kinem, książką i całą resztą rozrywek. Masowy widz nie kupuje biletów na egzystencjalne dramaty z bohaterem cierpiętnikiem, który zastanawia się, czy być, czy jednak nie być, ewentualnie rozstrząsa filozoficzne konsekwencje nieistnienia obiektywnej rzeczywistości. Woli szarpiący za emocje fajerwerk, który nie męczy głowy.Wiecie, jak to było - jest? - z Małyszem. Niedzielne popołudnie, rodzinny obiadek, są i dziadkowie, i wnuczkowie, w tle telewizor z trochę leniwym, stonowanym komentarzem Szaranowicza. Niby cały czas ktoś tam skacze, ale generalnie chodzi o to, by nie przegapić momentu, w którym gogle poprawi Małysz.Z Gołotą jest inaczej, rzecz dzieje się zazwyczaj w nocy. Nierzadko suto zakrapianej, bo jego walka, odbywająca się przeważnie w weekend, to świetna okazja do małego lub całkiem dużego party.Jeszcze raz podkreślam: mówię tu kibicu masowym, a nie wytrawnym koneserze sportu.Radwańska będzie miała trudniej, bo tenis jako takiego skupienia jednak wymaga. No i trzeba słuchać gadaniny w językach obcych, o tych wszystkich bekhendach i smeczach. A najtrudniej ma Robert Kubica - jak zjedzie do pitstopu, to nie wiadomo, które właściwie zajmuje miejsce, najciekawsze są kwalifikacje (generalnie mało w tym ściganiu wyprzedzania), gadka o bolidach tonie w technologicznych detalach, tak samo ważni jak kierowcy są jajogłowi konstruktorzy czy zmieniacze opon. Tego, cholera, bez dwóch fakultetów nie przełkniesz.Czyżby Małyszowi mógł dorównać jedynie - poprzestając na sportach indywidualnych - bijący rekordy świata polski sprinter? 