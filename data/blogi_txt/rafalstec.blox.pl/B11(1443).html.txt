Trener Gary Megson lamentuje publicznie, że ma w Boltonie zaledwie 14 piłkarzy zdolnych do rozbijania się po boiskach ligi angielskiej - całą resztę kadry sprowadza do roli statystów, których potrzebuje co najwyżej do przeprowadzania normalnych treningów. Na gadaninie nie poprzestaje, zmian w trakcie gry dokonuje niechętnie, a w sytuacjach kryzysowych nie dokonuje ich prawie wcale lub bardzo późno.Kiedy zatem biedną w futbolowe kompetencje drużynę zdziesiątkowały choróbska i zawieszenia za kartki, Ebi Smolarek - dotąd bezlitośnie ignorowany - miał prawo liczyć, że dostanie szansę na podbój Premier League. I liczył, czemu dawał wyraz w rozmowach z „Gazetą Wyborczą”. Oczekiwał wręcz występów w pierwszym składzie.Niestety, zamiast awansować został właśnie przez boltońskich decydentów spoliczkowany. Nagłe wypożyczenie z Benfiki Arizy Makukuli - sfinalizowane w piątkowy wieczór - wygląda niemal na ruch inspirowany myśleniem „każdy, byle nie Smolarek”. Urodzony z Kinszasie Portugalczyk, który przez dziesięć lat zwiedził dziesięć klubów, zagrał w pierwszym składzie kilkanaście godzin po transferze, w dodatku trener zaufał mu - debiutantowi w lidze angielskiej! - w meczu z Manchesterem United. Smolarek prześlęczał popołudnie na ławce rezerwowych, trener Megson wolał w końcówce wypuścić na boisko 19-letniego gołowąsa Tope'a Obadeyia.Nawet świadomość, że nasz człowiek uchodzi w Boltonie za skrzydłowego, nie wypędza z mojej głowy przypuszczenia, iż został ostatecznie skreślony. Megson widzi w nim jednego z owych piłkarzy zbędnych, więc czeka Smolarka kolejna przygnębiająca wiosna, zwieńczona ponownym awaryjnym lądowaniem w Racingu Santander. W klubie, w którym też go nie chcą. Czy potem nastąpi wymuszony odwrót do ligi holenderskiej? 