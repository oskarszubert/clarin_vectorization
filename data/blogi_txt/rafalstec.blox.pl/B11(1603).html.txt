Wylatuję zaraz do Madrytu z wiadomego powodu, bardzo późnym wieczorem ma tam wylądować samolot Interu - Mourinho zaordynował początkowo wylot w piątek, w przeddzień ostatecznego starcia z Bayernem chciał jeszcze trenować w Mediolanie, ale ostatecznie przestraszył się wyziewów wiadomego wulkanu i wolał nie ryzykować wyprawy na Półwysep Iberyjski autobusem. To siódmy finał Ligi Mistrzów, który obejrzę z trybun. Od poprzednich (2001, 2003, 2005, 2007, 2008, 2009) różni go przede wszystkim skrajne skupienie uwagi wszystkich na van Gaalu i Mourinho. W Madrycie pojedynek stoczyć mają trenerzy - nauczyciel i uczeń, obaj tak zajadle nienawidzeni, jak nieskończenie wielbieni, obaj obdarzeni potężnym instynktem przywództwa, obaj jeszcze jesienią nie dający powodów, by przypuszczać, że są w stanie zaprowadzić swoich piłkarzy do ostatniej bitwy w Lidze Mistrzów.  O sobotnim finale pobloguję jeszcze nieraz, na dobę albo kilkanaście godzin przed pierwszym gwizdkiem ruszę zapewne z nieustającą relacją na żywo, teraz na pożegnanie z krajem rzucam tylko skojarzeniem od czapy. Też uważacie, że piłkarskie trofea są - z jednym pięknym wyjątkiem, wręczanym triumfatorom mundialu - generalnie potwornie brzydkie, żeby nie powiedzieć uczciwiej - ohydne? Ja widzę niemal perwersję w tym, że zdobywcy Pucharu Europy całują to paskudztwo zwane pieszczotliwie - z rzucających się w oczy przyczyn - Wielkimi Uszami. Gdyby mi je wnieśli do domu, zasłoniłbym szkaradę czymkolwiek, choćby i pralką czy snopowiązałką. O czym piszę akurat teraz, bo przypomniałem sobie, że brzydotę wszelkich pucharów pierwszy raz uświadomiłem sobie przed laty właśnie w Madrycie, w trakcie zwiedzania zastawionego nimi muzeum Realu. Tam też odkryłem żelastwo tak pokraczne, że przejęty, w absurdalnym odruchu samoobrony je sfotografowałem. Królewscy zdobyli je - najbrzydsze trofeum, jakie wlazło mi w oczy w życiu - w 1982 roku, wygrywając turniej o puchar miasta Vigo, na który zajechał nawet słynny Hajduk Split. Wyobrażacie sobie, jak taki piec podnosi - nie mówię już o potrząsaniu i obślinianiu - wyposażony w pełne 170 cm od stóp do głów Sneijder? 