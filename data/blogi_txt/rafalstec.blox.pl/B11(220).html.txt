Brazylijski kompleks polskich siatkarzy to mimo wszystko sprawa niesłychana. Owszem, „Canarinhos” wynieśli siatkówkę na wyższy poziom i przez lata wbijali resztę świata w boiska, ale nawet oni nie byli nietykalni. Umieli ich pokonać w ostatnich sezonach Amerykanie, Rosjanie, Włosi, Serbowie, Bułgarzy, Francuzi czy bardzo przeciętni Portugalczycy. Nasi siatkarze nie umieją. Ba, za każdym razem dają się rozkładać na łopatki - w siedmiu ostatnich meczach uciułali zaledwie dwa sety. To bilans dołujący, na siatkarskim topie niemal niespotykany. W Łodzi faworyci też się nie wysilali, rzekomo wyrównane okresy gry były wyrównane tylko pozornie, rywale przewagę mieli otchłanną. W sobotę rozstrzygające akcje (po drugiej przerwie technicznej) wygrywali tyleż bezlitośnie, co w swoim ładnym stylu - bez wkładania w zbijanie nadmiernej siły, dzięki grze drobiazgowo przemyślanej i subtelnej. W niedzielę ewidentnie sobie pofolgowali, ale nie zaszkodziła im nawet masa prostych błędów. Brazylijczycy się bawili, bo trafili na rywali miękkich, kompletnie bezbronnych w końcówkach, jakby świadomych, że każde niepowodzenie, choćby i najokropniejsze, zostanie im odpuszczone i usprawiedliwione młodzieńczością kadry. Co symptomatyczne, w pierwszym meczu najwięcej punktów uzbierał Marcel Gromadowski, czyli zawodnik znów sprawiający wrażenie jednowymiarowego i siatkarsko ograniczonego (stawia na siłę lub siłę, ewentualnie siłę), a w niedzielę Marcin Możdżonek, czyli środkowy zawdzięczający swój dorobek przede wszystkim blokowi. (Na marginesie: ostatecznie przekonałem się, że oficjalne statystyki są kompletnie niewiarygodne, w sobotę po pierwszym secie Zbigniew Bartman zebrał według rozdawanych dziennikarzom danych FIVB zero punktów - na moje oko jego zdobycze zapisywano Gromadowskiemu). Długo zbierałem się do napisania czegokolwiek po brazylijskiej klapie, bo czuję się wobec niej trochę bezradny. Co tutaj właściwie komentować, jeśli decyzję trenera Castellaniego, by dać odsapnąć gwiazdom reprezentacji, gremialnie zrozumieliśmy, zaakceptowaliśmy czy wręcz uznaliśmy za niezbędną? Jeśli zarazem zgodzimy się, że w siatkówce ze zgrai pościąganych z różnych klubów i lig gołowąsów nikt z dnia na dzień nie sklei drużyny choćby przyzwoitej? A jednak niełatwo przemilczać przygnębiające rekordziki. Polacy pobili dwa: własny (bodajże od 2002 roku nie zdarzył im się set, w którym uciułali zaledwie 10 punktów) oraz bieżącej edycji Ligi Światowej (nikt nie przegrał seta tak wyraźnie). Używam zdrobnienia, bo nonsensem byłoby wzniecać harmider wokół nic nie znaczących statystycznych detali, które do historii nie przechodzą. Co nie znaczy, że należy je całkiem ignorować. Specjalne traktowanie młodych specjalnym traktowaniem, wyrozumiałość wyrozumiałością, ale siatkarze dorosłej kadry, kiedy zagrają poniżej wszelkiej krytyki, muszą usłyszeć, że wypadli beznadziejnie. Reprezentujesz kraj, zachowaj minimalny standard, zwłaszcza w meczach rozgrywanych przy kilkunastotysięcznej publiczności. Ów minimalny standard to na mój gust walka do końca i z pełnym poświęceniem także w chwilach zagrożenia klęską o rozmiarach zawstydzających. Polacy go w sobotę nie spełnili. Na dłuższą przerwę do szatni schodzili za wyraźnie zezłoszczonym trenerem Castellanim, by po powrocie na boisko już po ostatnią akcję jedynie symulować grę. Po smętnym łódzkim weekendzie spokojnie czekam, aż siatkarze zrehabilitują się we Wrocławiu i spiorą tam Wenezuelę, a zarazem zdumiewam się rekordzikiem w ogólniejszym planie. Oto Polacy wypracowali w siedmiu lozańsko-castellańskich meczach z Brazylią bilans setów 2-21. Bez nurkowania w statystyki widać, że nikt w szerokiej światowej czołówce nie wypada w zderzeniu z „Canarinhos” marniej, nawet Finowie tydzień temu urwali potentatom punkt. Dlaczego akurat naszym nie wyszło nigdy? 