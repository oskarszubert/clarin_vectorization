Następne transfery Wisły Kraków powinny wreszcie być nieudane. To, co dotąd wyprawia jej dyrektor sportowy, nie mieści się w żadnych futbolowych standardach - na całym świecie pomyłkami okazuje się większość zakupów (zwłaszcza tanich), 50-procentową skuteczność należy już chwalić, przecież zawsze zdarzy się, że ktoś sprowadzony złamie nogę, ktoś inny się nieszczęśliwie zakocha, a jeszcze inny nie polubi nowego miasta. Tymczasem Stan Valckx trafia każdym strzałem. Albo wynajduje kandydata na lokalną megagwiazdę (Melikson), albo lokalne gwiazdki, albo piłkarzy przynajmniej solidnych, natychmiast instalowanych przez trenera w podstawowej jedenastce. I jeszcze szczęśliwie debiutujących. Wzięty za darmo Michael Lamey przez rok nie grał niemal wcale, a po wskoczeniu do Wisły natychmiast sprezentował jej dwa kluczowe gole w wyjazdowych meczach kwalifikacji Ligi Mistrzów. Celuje holenderski kadrowy Valckx bezbłędnie, choć grzebie w lumpeksach, odzieży mocno używanej, ewentualnie wystawianej w sklepach dalekich od ekskluzywnych. Przebiera w graczach o pozycji rynkowej zbyt lichej, by wymagać, żeby choć co drugi okazywał się przydatny. Trener Robert Maaskant błyskawicznie zszył z podrzuconych skrawków drużynę, która odzyskała panowanie w kraju i rozpoczęła eliminacje Ligi Mistrzów od czterech kolejnych zwycięstw. Stylem gry nas nie porwała, ale pamiętajmy, że o tej porze roku polskie kluby, pełne pracowników wycieńczonych wakacjami, zazwyczaj biedzą się z przetrwaniem nawałnicy estońskiej, azerskiej czy kazachskiej. Nawet Lech Poznań, zanim w minionym sezonie pięknie podokazywał z Lidze Europejskiej, ledwie się do niej doczołgał. Wiślacy do niej wtargnęli. Jeśli zajrzą jeszcze do Champions League, spektakularnie udowodnią stawianą w „Gazecie” od dawna tezę, że nasz futbol - wbrew postękiwaniom nieudacznych prezesów i trenerów - nigdy nie niedomagał finansowo. Pieniędzy miał ponad stan, brakowało tylko know-how. Dlatego w europejskiej elicie bawiły się biedniejsze BATE Borysów, Żylina, Artmedia Petrżałka czy Debreczyn. Valckx swoje 11 transferów sfinansował ze sprzedaży braci Brożków, oddanych Trabzonsporowi za 2,5 mln euro. To być może najmądrzej wydane pieniądze we współczesnej historii naszej ligi. A Wisła na stanowisku dyrektora sportowego wypracowała największą przewagę nad krajową konkurencją. Melikson nie przewyższa o tyle innych graczy, a Maaskant - innych trenerów, o ile Valckx przewyższa całą resztę ludzi odpowiedzialnych u nas za import piłkarzy. Jak świetnie orientuje się na rynku, wiemy także stąd, że Wisła - w przeciwieństwie np. do Legii - nie sprasza już na testy dziesiątek kopaczy znikąd. Po zwycięskim meczu w Łoweczu usłyszałem od kolegi po fachu, że jeśli krakowianie dopłyną do Ligi Mistrzów, to Valckx będzie w ogóle najszczęśliwszym zagranicznym transferem do naszej piłki po 1989 roku. Przesada, ostatecznie bez Emmanuela Olisadebe nie byłoby powrotu na mundial po 16 latach, a bez Leo Beenhakkera debiutu na mistrzostwach Europy. W tych nazwiskach pobrzmiewa zresztą przestroga, obaj w polskiej reprezentacji tak szybko rozbłysnęli jak zgaśli. Valckx jest bezpieczniejszy - nie zniedołężnieje od kontuzji (Olisadebe), nie musi też polegać na przepłacanych polskich kopaczach (Beenhakker). Szkoda, że Wisła nie wynajęła fachowca jego klasy lata temu, gdy właściciel Bogusław Cupiał chciał jeszcze w klub obficie inwestować...﻿ 