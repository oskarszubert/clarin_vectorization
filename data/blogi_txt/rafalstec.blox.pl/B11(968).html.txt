Od razu się przyznam, że Milanu nie uważałem za zdolnego przeciwstawić się Realowi Madryt. Milan widzę wciąż stetryczały, zamęczający w poprzednich meczach futbolem wręcz prymitywnym, szukający sukcesu w długich przerzutach piłki do napastników. A w Realu dostrzegam zarys potężnego wulkanu, który już mruczy, już się budzi, i wiadomo - zaraz eksploduje, by zalać i spopielić wszystko, co się rusza i nie rusza. Słowem, Milan to powolny schyłek, Real to narodziny nowej epoki. A jednak minionego wieczoru było 2:2. Dla mnie niemal sensacja. Problem gospodarzy dzisiejszego szlagieru w Lidze Mistrzów nie polega na tym, że od lat ściągają głównie piłkarzy upadłych lub podupadłych, wyganianych z innych klubów - choć istotnie takich ściągają. Ważniejsze, że odnawiają atak, usiłują odnowić obronę, ale nie odnawiają układu napędowego każdej drużyny, czyli drugiej linii. Niby Milan chęć zmian wykazuje, coś tam próbuje z Gourcuffami albo Flaminimi, by ostatecznie, w decydujących chwilach, wciąż odwoływać się do Pirlo, Seedorfa, Gattuso, Ambrosiniego. A ponieważ również Ronaldinho zwalniał ostatnio i zwalniał, aż przeszedł na styl gry spacerowy, ponieważ nawet fenomenalnie utalentowany Ibrahimović sprinterem nie jest, to mediolańczykom na tle europejskiej czołówki brakuje dynamiki. Brutalniej: zazwyczaj grają na stojąco. A jednak niesamowici weterani z San Siro nadal umieją co pewien czas zaprzeczyć naturze i oprzeć się rywalom pokolenie młodszym. Wiem, pisałem o tym nieraz i do zanudzenia. Cóż, będą zanudzał dopóty, dopóki oni nie odpuszczą. Real prawie pokonało przed chwilą m.in. dziewięciu trzydziestolatków - Abbiati (33), Nesta (34), Zambrotta (33), Gattuso (32), Pirlo (31), Seedorf (34), Ambrosini (34), Ronaldinho (30) oraz Inzaghi (37). A przecież to tylko wiek biologiczny. Sportowo przeżyli mediolańczycy więcej - niemal każdy sezon mieli nieludzko intensywny, wykańczali się fizycznie i mentalnie po ostatni dzień wiosny, meczów nie mogli odwalać byle jak, bo przecież zwyciężali na mundialach albo w Lidze Mistrzów. Wybaczcie jeszcze raz dosadność: oni powinni już być sportowymi trupami albo przynajmniej niedołężnymi starcami. Nic z tych rzeczy. MilanLab - ów słynny bunkier, który zmienia ludzi w niezniszczalne monstra - to jeden z najgenialniejszych wynalazków współczesnego futbolu. Ratuje klub, który od dawna prowadzi politykę personalną teoretycznie skazującą go na klęskę. Jeszcze nie wiemy, czy mediolańczycy odkryli tajemnicę nieśmiertelności, ale wypada wreszcie nabrać pewności, że odkryli eliksir młodości przynajmniej do nieskończoności dążącej. Na San Siro nie miało znaczenia, że Alexandre Pato, napastnik umiejący sprawiać wrażenie kandydata na przyszłego zdobywcę Złotej Piłki, rozczarował. Nie mogło mieć, skoro znów ożył przecież Filippo Inzaghi, po dwóch bramkach zdobytych minionego wieczoru najstarszy snajper w historii Ligi Mistrzów. On ten rekord zapewne jeszcze wyśrubuje, wszak w przyszłym sezonie będzie ledwie 38-latkiem.  Drugiego gola strzelił Realowi ze spalonego. Nic dziwnego, Alex Ferguson całą wieczność temu ujawnił, że Włoch na spalonym się urodził. Jeśli mogę coś wtrącić w rozmowę starszych od siebie, to ośmielę się wyprorokować, że Inzaghi na spalonym również umrze. Tylko czy to się będzie liczyć? 