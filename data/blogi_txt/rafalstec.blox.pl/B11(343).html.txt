Są w dzisiejszej rozmowie „Rzeczpospolitej” z Januszem Wójcikiem (ma 11 zarzutów korupcyjnych) fragmenty kabaretowe: W sądzie będą musiał bronić się przed oskarżeniami wobec mojej osoby i oczyścić nazwisko, na której przez lata bardzo ciężko pracowałem.Są też kawałki dowodzące, że zepsucie polskiej piłki leży byłemu selekcjonerowi reprezentacji ciężkim głazem na sercu. Boli go serce tak bardzo, że chce czyścić polską piłkę tutaj i teraz, a za ujawnienie pełnej prawdy żąda tyle co nic. Na pytanie, kiedy się swoją wiedzą z prokuraturą podzieli, odpowiada: Gdy zobaczę, że jest wola ze strony prokuratury na to, abyśmy rozmawiali w innym tonie, a nie tylko o ewentualnym aresztowaniu. Żąda też, by w zamian za zeznania był odpowiednio traktowany.Z wywiadu nie całkiem wynika, jakich honorów Wójcik oczekuje, zresztą wiele spraw przesłuchiwany omawia w sposób niejasny, by nie powiedzieć - insynuacyjny. Przypomina, z iloma reprezentacjami Polski (także juniorskimi) pracował, ile lat spędził w PZPN, jak wiele wie o wszystkim, co działo się na szczytach związku. Słowem, Wójcika ruszyło sumienie. Po latach męczennego milczenia jest gotów opowiedzieć wszystko, co widział, słyszał i przed czym się opierał. I nieważne, że może rozmyślać także o prywatnej zemście, skoro w TVN24 niedługo przed zatrzymaniem skarżył się, że sam padł ofiarą pezetpeenowskiego układu, dlatego przez lata nie mógł znaleźć porządnej posady. Ważne, że będzie sypał. Znaczy - być może będzie, jeśli go wreszcie zaczną odpowiednio traktować.Wójcikowi wierzę na słowo - zapewne nie ściemnia, zapewne sporo wie. Ale oczywiście nie będę zgadywał, ile naprawdę chciałby powiedzieć. Skojarzyłem sobie coś innego. Kiedy czytam o drużynach narodowych wielu kategorii wiekowych, z którymi pracował, dociera do mnie, że w całym tym zgiełku korupcyjnym nie usłyszeliśmy o żadnych wątkach - a niechby i marnych poszlakach - związanych właśnie z reprezentacją. Czyżby na kulturę łapówkarską tak wszechobecną była bewzględnie odporna i zachowała niewinność? Sam znam tylko jedną naprawdę wiarygodną opowieść z czasów po 1989 roku - wyszła z ust byłego członka ekipy - o meczu eliminacji do imprezy mistrzowskiej, w którym nasi piłkarze nie walczyli już o nic, a przeciwnik wciąż potrzebował punktów, więc wynik ustalono w negocjacjach przedmeczowych. Pieniądze mieli przynieść - w ogóle zaproponować całą transakcję - rywale.Jak by to ujął ciężko harujący w na mistrzostwach świata kobiet do lat 17 w Nowej Zelandii Michał Listkiewicz: Widzi Pan? Nie tylko u nas handlują punktami. 