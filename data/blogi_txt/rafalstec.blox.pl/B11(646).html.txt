Wczoraj minęła 36. rocznica Wembley - tym razem obchodzona, mam wrażenie, nieco mniej hucznie niż zazwyczaj - o północy zaczęliśmy natomiast celebrować drugą rocznicę istnienia bloga "A jednak się kręci". Też na razie skromnie, ale to akurat nie zaskakuje, doniosłość pewnych chwil doceniają dopiero następne pokolenia. Dlatego dajcie sobie spokój z okolicznościowym głaskaniem młodziutkiego bobaska, życzenia składajcie co najwyżej w duchu, na zewnątrz naprężcie mózgowe muskuły i spróbujcie zostać jasnowidzami roku. Zasady wyjaśniałem z okazji inauguracyjnej edycji (znajdziecie ją tutaj, a tutaj rozstrzygnięcie, ponownie wzywam jednego z laureatów pajaca kultury, by się ujawnił). Odpowiadacie na piłkarskie pytania "tak" lub "nie", ja za rok wracam do wpisu, podliczam prawidłowe odpowiedzi (a może ktoś zaofiaruje pomoc?), najcelniej wróżącego nagradzam koszulką - tym razem będzie to koszulka mistrza świata - oraz trofeum najcenniejszym, czyli honorowym tytułem jasnowidza roku. Odpowiedzi przyjmuję do godz. 23.57 w poniedziałek (decyduje czas opublikowania komentarza), a jeśli rywalizacja wyłoni więcej niż dwóch zwycięzców, zarządzę dogrywkę (już ekspresową). Tytułu bronią wspomniany pajac.kultury oraz rambocyc, poziom trudności rośnie. Czy do 18 października 2010 roku: 1) prokuratora postawi zarzuty aktualnemu członkowi zarządu PZPN? 2) selekcjonerem lub asystentem selekcjonera reprezentacji Polski będzie Stefan Majewski? 3) w kadrze zadebiutuje kolejny piłkarz, który dopiero otrzyma nasz paszport (obcokrajowiec z polskimi bądź bez polskich korzeni)? 4) reprezentacja wróci do czołowej "50" rankingu FIFA? 5) Błaszczykowski wciąż będzie w Borussii Dortmund? 6) Kuszczak wciąż będzie w MU? 7) Lewandowski wciąż będzie w Lechu Poznań? 8) Paweł Brożek wciąż będzie w Wiśle Kraków? 9) Skorża wciąż będzie trenował Wisłę? 10) polski klub zagra w Lidze Mistrzów? 11) polski piłkarz strzeli gola w LM? 12) hiszpański klub znów będzie bronił trofeum w LM? 13) do czołowej czwórki na finiszu Premier League przebije się ktoś poza MU, Chelsea, Arsenalem i Liverpoolem? 14) Inter zdobędzie kolejne mistrzostwo Włoch? 15) trenerem Realu wciąż będzie Manuel Pellegrini? 16) David Silva wciąż będzie w Valencii? 17) mistrzostwo Rumunii znów zdobędzie klub spoza Bukaresztu? 18) mistrzem świata zostanie drużyna z Europy? 19) do półfinału MŚ awansuje drużyna z Afryki? 20) królem strzelców mundialu zostanie piłkarz z Europy? 21) w cv Jerzego Engela na jego stronie wciąż będzie figurował Władysław George Engel? 