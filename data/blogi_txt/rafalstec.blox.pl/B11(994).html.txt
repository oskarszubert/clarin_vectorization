Już jutro ta okładka będzie do was krzyczeć z kiosków, żebyście kupili nasz magazyn zapowiadający wiadome mistrzostwa. Oczywiście nie całkiem aktualny, co było nieuniknione - kiedy go oddawaliśmy do druku, nie mieliśmy pojęcia, że Domenico Criscito będzie podejrzany o ustawianie meczów, hiszpański selekcjoner nie powoła na turniej Roberto Soldado, Rosjanin Roman Szyszkin się rozchoruje, a Vurnon Anita nie zmieści nawet w szerokiej holenderskiej. Tak czy owak cholernie się natrudziliśmy, więc mam nadzieję, że ktoś te sto stron nabędzie i przynajmniej przejrzy. Jedną z rubryk nazwaliśmy szumnie „Imaginarium Rafała Steca”, w którym wasz ulubiony bloger porównywał uczestników Euro 2012 do wszystkiego, co mu do łba strzeliło. Poniżej próbka - medalistów ostatnich MŚ i gospodarzy przeklejam w całości, resztę finalistów hasłowo. Ciekawych całości zapraszam do kiosków. Gdyby Hiszpania była powieścią, nazywałaby się „W poszukiwaniu straconego czasu”. Porównywać wiotkiego astmatyka Marcela Prousta do wyczynowych sportowców to zadanie karkołomne, ale jeśli już się uprzemy, to musimy ustawić go obok mistrzów Europy, wśród których właśnie chucherka w typie Xaviego czy Iniesty decydują o wyrafinowaniu i spójności całego dzieła. A dzieło to składa się z tak rozwlekłych, wykwintnych, zaskakująco zawijasowatych akcji, jak swoje siedmiotomowe wspomnienia Marcel podaje w uwodzicielsko pokręconej, malarskiej frazie, która zmierza ku nieskończoności. Jak wirtuozerię Hiszpanów fani odmierzają czasem maniackiego utrzymywania się przy piłce, tak upływ czasu jest obsesją Prousta. Jak ich harmonijna boiskowa twórczość uchodzi niekiedy za synonim futbolu w ogóle, tak perfekcyjnie skomponowane dzieło jego życia bywało obwoływane synonimem literatury w ogóle. Czasami zdaje się, że Iniesta dotyka piłka z subtelnością i czułością, z którą Proust traktował pióro. Narrator „W poszukiwaniu straconego czasu” dotkliwie odczuwał przemijanie. Kiedy fenomenalni Hiszpanie zejdą z boiska, kibice też je poczują. Gdyby Holandia była restauracją, oferowałaby dania w stylu fusion łączące teoretycznie nieprzystające do siebie składniki i przyprawy (z wyraźną przewagą pikantnych). Jak osobliwie smakuje krewetka umoczona w mleczku kokosowym, tak osobliwie wyglądają obok siebie serdecznie się nieznoszący Sneijder i van Persie. Nie zapomnę niesamowitej statystyki sprzed finału mundialu w RPA - obaj przez cały turniej podali sobie piłkę tylko dwa razy, a kiedy van Persie schodził z boiska w meczu ze Słowacją, wrzasnął do trenera, że ten powinien ściągnąć Sneijdera. Bert van Marwijk okazał się jednak szefem kuchni zdolnym pichcić ze wszystkiego. Choć jak każdy poprzednik mieszał w kotle kipiącym bez przerwy, choć szatnię „Oranje” nadal zaludniają jednoosobowe ruchy separatystyczne, to zdobył wicemistrzostwo świata. W dodatku przyrządził danie, które nie miało prawa być jadalne, jak nie może być jadalne sushi utopione w żurku. Oto obowiązkowo finezyjni i roztargnieni Holendrzy zaczęli grać topornie i skutecznie. Solidności nie stracili do dziś, a skoro pomarańczę dało się wybełtać ze srebrem mundialu, to może uda się też podlać złotem Euro? Gdyby Niemcy były opowieścią science fiction, nazywałyby się „Star Trek”. W niej - w przeciwieństwie do preferencji większości fantazjujących pisarzy - przyszłość wygląda kwitnąco, po wyeliminowaniu wojen, rasizmu i w ogóle agresji ludzkość nawiązuje kontakt z innymi rozumnymi rasami, tworzy Zjednoczoną Federację Planet, chce z obcymi współżyć w pokoju. W niemieckiej kadrze też spotkali się obcy - chrześcijanie z muzułmanami, blondwłosi nordycy z ciemnowłosymi potomkami imigrantów tureckich, czarnoskórzy potomkowie imigrantów z Afryki z dziećmi przybyszów ze Śląska. Drużyna jest bardziej różnorodna niż społeczeństwo, ale współpracuje wspaniale, Niemcy zaczęli uwodzić fantazyjnym stylem gry. - Łączymy niezbędną w defensywie teutońską dyscyplinę z bezcennym w ofensywie śródziemnomorskim luzem - mówił po mundialu Sami Khedira, syn Tunezyjczyka. A kanclerz Merkel dodawała, że stanowią wzorcowy przykład integracji i zachwycający dowód, iż imigranci nie muszą zamykać się w gettach. Wielobarwna Federacja Planet podbiła kosmos, wielobarwna Republika Federalna Niemiec podbije Europę? Gdyby Polska była obrazem, nazywałaby się „Nr 5”. Albo „Nr 1”. Albo „Nr 3”. Albo grałaby pod jeszcze innym tytułem wymyślonym przez Jacksona Pollocka, którego z naszymi piłkarzami łączy już to, że był trunkowy, i to wyczynowo. Tworzył Amerykanin abstrakcje, gry naszej kadry z oczywistych względów nie mogłoby portretować malarstwo figuratywne. Tworzył często w spontanicznym chaosie, gdy w trakcie pracy znudziło mu się używanie czerwonej barwy, to bez chwili zastanowienia brał inną, niektóre płótna niszczył, w jego głowie trwała nieustająco szalona gonitwa myśli, która spokojnie podołałaby konkurencji z procesami myślowymi przetaczającymi się przez czaszkę Franciszka Smudy. I tak jak nasz selekcjoner korzysta ze wszystkiego, co ma pod ręką - powołuje byłych łapówkarzy, obecnych Niemców, Francuzów etc. - tak Pollock przylepiał do płótna niedopałki, guziki, monety, gwoździe, kamienie etc. Technikę malarską też stosował oryginalną. Otwierał na przykład puszkę i pozwalał, żeby farba kapała, gdzie chce. Czyż nie tak wyobrażamy sobie Smudę wyrysowującego taktyczne diagramy? Gdyby ukraińską piłkę zmienić w wino, byłaby Cheval Blanc 1947, najdroższą butelką świata upchniętą między jabolami. Kraj wciąż jest zacofany, z popękaną demokracją i infrastrukturą, bezskutecznie przyciągany do Unii Europejskiej, zamknięty, jednolity narodowościowo i biedny. Futbol to tam państwo w państwie, rozrzucone po luksusowych sztucznych wyspach finansowanych przez majętnych, wszechpotężnych oligarchów. Rinat Achmetow zapragnął sukcesu w pucharach, to jego Szachtar zdobył Puchar UEFA; Hryhorij Surkis zapragnął mistrzostw Europy, to też je dostał, musiał się tylko podzielić z Polską. W Doniecku powstał najnowocześniejszy na kontynencie ośrodek treningowy, w Kijowie wychował się wybrany na najlepszego gracza na planecie Andrij Szewczenko, oba miasta regularnie są zapraszane do Ligi Mistrzów, w obu zabawiają fanów znakomici obcokrajowcy, nawet warci po kilkanaście milionów euro reprezentanci Brazylii. Jeśli nasi nienawidzący futbolu pieniacze sądzą, że na Euro nie stać Polski, to co by powiedzieli o Ukrainie? Gdyby Czechy były postacią z kreskówki, nazywałyby się Jerry. Gdyby Grecja zamieniła się w narzędzie, byłaby mechaniczną piłą tarczową. Gdyby Rosja była rybą, nazywałaby się gołomianka. Gdyby Dania miała trenera bokserskiego, nazywałby się Papa Stamm. Gdyby Portugalię przenieść na plan filmowy, byłaby superprodukcją. Gdyby Chorwacja była polską aktorką, wpatrywałaby się w milczący telefon. Gdyby Irlandia była maszyną losową, nazywałaby się „jednoręki bandyta”. Gdyby Włochy były misiem, nazywałyby się panda wielka. Gdyby Anglia była piosenką, nazywałaby się „Yesterday”. Gdyby Francja była hollywoodzkim przebojem, nazywałaby się „Fight Club”. Gdyby Szwecja była satyrą, nazywałaby się „Podróż do krainy Liliputów”.﻿ 