Tajności głosowania nie ma, organizatorzy upubliczniają preferencje wszystkich uczestników plebiscytu - selekcjonerów, kapitanów reprezentacji i dziennikarzy - dlatego możemy do woli zabawiać się odgadywaniem, jakimi motywami kierowali się przyznający Złotą Piłkę. Czy Thomas Vermaelen uznał za najlepszego gracza roku Ceska Fabregasa dlatego, że futbolem interesuje się średnio, meczów generalnie nie ogląda i wybrał tego, który wyróżnia się wśród oglądanych na co dzień, czyli kumpla z Arsenalu? Czy Franciszek Smuda wskazał Samuela Eto’o, bo musiał - wypadało odwdzięczyć się za koszulkę podarowaną przezeń po sparingu z Kamerunem? Czy kilku egzotycznych piłkarzy i trenerów oddało głos na Asamoha Gyana, bo akurat przeoczyli mundialowy ćwierćfinał i umknęło im, że napastnik z Ghany spudłował z najważniejszego rzutu karnego w dziejach afrykańskiego futbolu, a poza mistrzostwami świata nie zasłużył się niczym szczególnym? I wreszcie - dlaczego tajlandzki trener (Bryan Robson) i tajlandzki kapitan (Nattaporn Phanrit) wybrali tak identycznie, jak dziwacznie, wpychając na podium Miroslava Klose? My się bawimy, gdzie indziej nastał czas rytualnego oburzania się, że wygrał nie ten, który powinien. Wyjątkowo bezmyślnie zareagowała, co nie zaskakuje, madrycka „Marca”, która za plebiscytową hańbę - do Złotej Piłki Hiszpanie nie szczęścia nie mieli  - obwinia Seppa Blattera. Na Blatterem, choć nie wprost, znęca się też „La Gazzetta dello Sport”. Obwinianie szefa FIFA uważam za odruch naturalny, świadczący najczęściej o dobrej kondycji intelektualnej i psychicznej obwiniającego, ale tym razem mocy sprawczej Szwajcar nie miał. Pretensje można było - nawet trzeba było - mieć do ekspertów, którzy na szerokiej liście 23 nominowanych do nagrody nie zmieścili Diega Milito. To jedyny skandal w tej edycji plebiscytu, przeciw wszystkim rozstrzygnięciom późniejszym buntować się wypada o tyle ostrożnie, że nie istnieją nie tylko kryteria, według których powinniśmy wynagradzać indywidualne popisy w sporcie zespołowym - nie istnieje nawet gremium, które mogłoby je spróbować ustalić. Złotej Piłki nie wręcza obradujące wspólnie jury, Złotą Piłkę przyznaje się po zsumowaniu punktów napływających ze wszystkich stron świata. Głosuje i reprezentant Wysp Dziewiczych Andy Davis (poza Premier League prawdopodobnie świata nie widzi, postawił na Drogbę), i wybitny bramkarz Gianluigi Buffon (Iniestę ustawił ponad Sneijderem!). I trener leżącego na dnie rankingu FIFA Monsterratu, i powszechnie szanowani selekcjonerzy mistrzów czy wicemistrzów świata. Ba, są nawet jurorzy niezidentyfikowani, opisani jako „Kapitan drużyny narodowej Komorów” albo „Kapitan drużyny narodowej Gwinei Równikowej”. Jurorzy się ze sobą nie kontaktują (może poza tajlandzkim trenerem i tajlandzkim kapitanem), łączy ich tyle, że prawdopodobnie wszyscy nie wiedzą, wedle jakich kryteriów oceniać. Głosują, jak czują. Jeśli zaglądają kandydatom do gablot z trofeami drużynowymi, to uciekają od własnej bezradności. Nikt nie skonstruował dotąd urządzenia, które precyzyjnie odmierzałoby wpływ jednostki na wynik meczu, większość argumentów da się obalić lub podważyć. I żadnych nie absolutyzujemy. Czy ktoś protestował w 2004 roku, gdy bohater sensacyjnych mistrzów Europy z Grecji Theodoros Zagorakis zajął w rankingu „France Football” zaledwie piąte miejsce, zebrawszy marne 5 proc. głosów, a nagrodę wziął Andrij Szewczenko, który nie zdobył wtedy żadnego międzynarodowego trofeum? Czy uzależnianie wszystkiego od wyników mundialu w erze podupadającej piłki reprezentacyjnej ma sens? A faworyzowanie Xaviego podparte przeświadczeniem, że „należy mu się” za całokształt twórczości, lub obawą, że ze względu na wiek staje przed ostatnią szansą na nagrodę w życiu? W tym roku zezłoszczeni na uhonorowanie Leo Messiego - przecież nieudacznik „niczego nie wygrał” - nie mogą sobie nawet popluć na wredne, manipulujące opinią publiczną media, które wraz z cyklistami odpowiadają za większość nieszczęść ludzkości. Gdyby bowiem zliczyć jedynie głosy dziennikarzy, wygrałby Wesley Sneijder. Argentyńczyka wnieśli na piedestał piłkarze - wyłącznie rywale! - oraz trenerzy. Sam umiem zaakceptować nawet założenie, które przyjął, jak podejrzewam, Vicente del Bosque. Skoro za Messim ustawił Cristiano Ronaldo, to pewnie odzwierciedlił to, co wszyscy widzimy - to oni  biją się o tytuł najbardziej spektakularnych futbolowych solistów na świecie, niezależnie od finałowych rozstrzygnięć na mundialu i w Lidze Mistrzów. Zwycięzcy turniejów już trofea odebrali. Drużynowe. Gdybym mógł oddać swój głos, wpadłbym w tarapaty bez wyjścia. Co czołowej trójki nie mam grubszych wątpliwości, układam według alfabetu - w 2010 roku rządzili Messi (jak dopadał piłki, to miękły kolana i jego przeciwników, i moje), Sneijder (jako jedyny był bohaterem najważniejszych wieczorów w LM i na MŚ) oraz Xavi (truchtający emblemat całej epoki, to on dyryguje orkiestrami barcelońską i hiszpańską). Kogo ustawić na czele, nie mam pojęcia.  Uwiera mnie tylko, jak już pisałem, wepchnięcie do ścisłego finału Iniesty, którego, nawiasem mówiąc, wielbię za subtelność w prowadzeniu piłki. Jego drugie miejsce utwierdza mnie w podejrzeniu, że odruchowe premiowanie zwycięzców mundialu - który argumentem jest mocnym, to oczywiste - to wcale nie zacna, godna pielęgnowania tradycja, lecz ucieczka w pojęciowe schematy, które zwalniają z intensywniejszego namysłu. 