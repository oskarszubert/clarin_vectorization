Przed zbyt pochopnym zainfekowaniem futbolu wszelkimi możliwymi technologicznymi ulepszeniami czuję instynktowny lęk, choć w pewnych okolicznościach korzystanie z wideo zdaje się tak niezbędne, że w ogóle nie chce mi się o tym debatować. Kiedy po raz kolejny oglądam kłamczucha Roya Carrolla, który bezczelnie oszukuje rywali na oczach całego świata, a potem się jeszcze tego nie wstydzi, wątpliwości nie mam żadnych:Inna sprawa, że im głębiej zaanalizujemy problem, tym bardziej oczywiste staje się, że rewolucji nie wolno wprowadzać z dnia na dzień, że trzeba dłuuugich testów i ścisłego określenia, w jaki sposób i w jakich okolicznościach wzywać na pomoc technikę. W przywołanej wyżej sytuacji sędzia, który - jak wówczas zeznał - nie miał wątpliwości, iż piłka nie wpadła do siatki Manchesteru, musiałby poczekać na sygnał od asystenta, dopiero wtedy podbiec do linii bocznej, obejrzeć powtórkę, wrócić na boisko i gwizdnąć. Gol zostałby uznany - z punktu widzenia kibica - trochę więcej niż cała wieczność po chwili, w której padł. A przecież to incydent ewidentny, te wymagające głębszego namysłu mogłyby wydłużyć mecz do nieskończoności. Może więc lepiej, by arbiter nie biegał do linii, lecz pozostawał tylko w stałej łączności z asystentem władnym również podejmować decyzje?Praktycznych kłopotów rewolucja przysporzyłaby wielu, ale jakoś jestem przekonany, że nieprędko nadejdzie.O przeciąganie sprawy zadba z entuzjazmem International Board, czyli ośmioosobowa rada mędrców, jako jedyna władna zmieniać przepisy. Połowę jej składu stanowią przedstawiciele szeroko pojętej ojczyzny futbolu (po jednym z federacji angielskiej, szkockiej, walijskiej i północnoirlandzkiej), w komplecie uchodzący za osobników specyficznych - twardogłowych futbolowych konserwatystów, którzy szybciej wysłaliby królową angielską na wybory miss mokrego podkoszulka niż poszerzyli pole karne o półtora milimetra. Oj, będą oni obradować i obradować, co z tym wideo zrobić, choć obradowali już nieraz. Wszystko oczywiście przebiegnie pod klauzulą sakramencko ścisłej tajności, bo tajność rozmyślań International Board też jest święta, a tajność to daleko tajniejsza niż wszelkim masonom i szpiegom z Krainy Deszczowców mogło się kiedykolwiek wyśnić. Dlatego moja prognoza na przyszłość naszej planety wygląda tak: najpierw ocieplenie klimatu zniszczy narciarstwo, następnie wyginą ludzie, potem umrze pamięć o polskiej myśli szkoleniowej, a na samym finiszu - zaraz po końcu świata - International Board dojdzie do wniosku, że to wideo nie jest jednak aż takie groźne.I wiecie, co? Choć sam optuję za wideo, to myślę sobie, że mędrcom mimo wszystko sporo zawdzięczamy. Nie ma nic gorszego niż pozwolić działaczom gmerać w przepisach. Będą psuli na potęgę. Znam to z siatkówki, w której zmienia się wszystko z maniackim zapałem i kompletnie bez sensu. W miniony weekend siatkarze z Olsztyna odpadli z europejskich pucharów, choć pierwszy mecz wygrali 3:1, a rewanż przegrali tylko 2:3. Jakiś geniusz wymyślił sobie bowiem - by zapobiec nudzie - że przy równym bilansie zwycięstw i porażek o awansie decyduje dodatkowy "złoty set".Wyobrażacie sobie takie jaja w piłkarskiej Lidze Mistrzów? 7:0 u siebie, 0:1 na wyjeździe, więc dogrywka?Niech więc lepiej działacze rewolucjonizują mniej niż więcej. Zwłaszcza, że wideo można czasem użyć cichcem. Pamiętacie ten obrazek? Kiedy wyjeżdżałem z ubiegłorocznego mundialu, cały Berlin huczał, że "czwarty" sędzia Luis Medina Cantalejo tylko dlatego poinformował głównego Horacio Elizondo o konieczności wyrzucenia Zidane'a z boiska, że zobaczył incydent w monitorze... 