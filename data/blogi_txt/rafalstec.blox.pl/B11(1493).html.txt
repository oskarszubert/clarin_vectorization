Krzysztof Klicki swoją rejteradą zadał polskiej piłce najbardziej bolesny spośród ciosów, które spadły na nią wskutek korupcyjnej zawieruchy. Dotąd wszystko odbywało się w sferze werbalnej - kibice i zwyczajnie przyzwoici ludzie oburzali się i wściekali, czuli wstręt, pojękiwali z bezsilności. Aż wreszcie ciąg afer uderzył w umoczony świat futbolu ekonomicznie.Odejście kieleckiego biznesmena to strata dotkliwie wymierna. Liga cierpi na organizacyjno-inwestycyjny niedowład, tymczasem właściciel Korony namówił miasto na budowę okazałego stadionu, usunął z niego chuliganów i wyplenił rasizm, wzmacniał drużynę sportowo. Był skuteczny, a przede wszystkim gwarantował stabilność i przyszłość. Nasze kluby nigdy nie wespną się na pułapy Ligi Mistrzów bez wsparcia najbogatszych Polaków.Tracimy jeden - w naszych realiach aż jeden - mocny piłkarski ośrodek. Tracimy inwestora, który mógł wkładać do naszej marnej ekstraklasy ładny kawał grosza. Także grosza uzyskanego od sponsorów.Wycofanie się to reakcja naturalna, prowokuje do pytania: dlaczego tak późno? Jeśli wizerunek wycinka biznesowej rzeczywistości sięga rynsztoka, poważni i uczciwi ludzie interesu zazwyczaj ze wstrętem się od niego odwracają. Na długo. W naszym futbolu było inaczej. Paradoks polegał na tym, że kiedy wylało się łapówkarskie szambo, liga stała się cenniejsza - Canal+ będzie wkrótce za transmisje płacić już nie 50, a 120 mln złotych rocznie.Środowisku piłkarskiemu taki sposób myślenia jest obcy, króluje w nim korporacyjne przeświadczenie, że „wszyscy jedziemy na tym samym wózku”, ale ja, gdyby jakiś biznesmen spytał, czy warto dzisiaj angażować się w zawodowy polski futbol, powiedziałbym: nie. Przez najbliższe pięć, siedem, może nawet dziesięć lat - nie. Elementarna uczciwość każe przyznać, że nasza piłka przez dziesiątki lat tkwiła we wszechogarniającym kłamstwie i pogardzie dla wszelkich zasad, że poczucie bezkarności sprowadziło jej obyczaje na moralne dno, że na mentalną zmianę będziemy czekać co najmniej pokolenie.Nowa generacja musi jednak dorastać w świecie rządzonym przez inne reguły. Jeśli trener Dariusz W., który przyznał się do wręczania łapówek, niemal bezpośrednio z celi przeniósł się właśnie na trenerską ławkę, to potrzebujemy natychmiastowego, automatycznego zawieszania podejrzanych o korupcję. Jeśli trener/sędzia/działacz/piłkarz zostanie oskarżony w wywiadzie o przestępstwo sportowe, musi być zobowiązany do natychmiastowego wytoczenia procesu oskarżającemu - dziś ludzie, którzy nie oczyścili się z najcięższych zarzutów, bez trudu znajdują pracę w zawodzie.Abolicji, zwłaszcza w tych obrzydliwych czasach, nie wypada w ogóle rozważać. Kluby muszą ponosić instytucjonalną odpowiedzialność za przestępstwa swoich pracowników, tak jak zamyka się stadiony za noże rzucone przez pojedynczych chuliganów z trybun. Bez zagrożenia nieuchronną karą prezesi będą przymykać oko na machloje łapówkarzy, którzy ryzykują na własną rękę. Dopiero w przyszłości, gdy proces naprawy da realne efekty, można będzie pomyśleć nad zróżnicowaniem sankcji.A sędziów - najbardziej wrażliwe korupcyjnie ogniwo - trzeba trzymać w ryzach oświadczeniami, w których zobowiązują się do wypłacenia wysokiego odszkodowania PZPN, jeśli zostaną skazani prawomocnym wyrokiem sądu. Niech ponoszą odpowiedzialność materialną, skoro ponosi ją - jak się dzisiaj okazało - cały nasz futbol. Na razie podpisał taki kontrakt jedyny profesjonalny tercet arbitrów. Jeśli popełnią przestępstwo, zapłacą 100 tys. złotych.Zapłacą 100 tys., choć sami proponowali milion. Ot, jak wygląda bezkompromisowa i bezlitosna walka z korupcją pezetpeenowskich dostojników.Ale nawet jeśli związek kurs wreszcie by zaostrzył, nie miałbym sumienia proponować Klickiemu i innym biznesmenom angażowania się w naszą piłkę wcześniej niż za 10 lat. 