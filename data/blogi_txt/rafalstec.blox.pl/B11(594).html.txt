Doceńcie szczerość i wyszydzajcie blogera z umiarem, samo zdobycie się na odwagę, by wlać tutaj to szczere wyznanie, może zwichrować mi psychikę nieodwracalnie. Ale zdobyłem się, więc walę od razu między oczodoły - otóż od kilku tygodni niezidentyfikowany wredny stwór buszujący gdzieś z tyłu mojego łba szeptał mi, bym ogłosił publicznie, że moim zdaniem poziom polskiej ligi się podniósł. W minionym sezonie niemal każdy mecz reklamowany jako wydarzenie okazywał się karykaturą futbolu, z plątaniny zagrań złych i fatalnych z trudem wyłuskiwaliśmy odosobnione sensowne akcje, oglądanie cierpień kopaczy wymagało skrajnej niewrażliwości na sceny drastyczne, dozwolone wyłącznie dla bardzo dorosłych i znajdujących się pod ścisłą kontrolą lekarza. A w sezonie bieżącym normalnego futbolu jakby przybyło, konsumuję rozgrywki chętniej, co rusz mówię sobie, że coraz więcej cukru w tym cukrze. Notki nie napisałem. Gdy próbowałem, nad klawiaturą aż drętwiały mi paluchy. Ryzykowałem za to towarzysko, bo ze swoich obserwacji zwierzałem się znajomym. Ba, ogniście polemizowałem, by ich odruchowe malkontenctwo ugasić. Już nie będę. Przed chwilą ledwie zniosłem kolejne - bardzo kolejne, staram się nie opuszczać żadnych - wykopki Legii, która jakimś zupełnie niesamowitym splotem okoliczności pokonała Arkę Gdynia 3:0. 3:0! Najpierw sędzia podarował jej bez żadnego powodu rzut karny, następnie ów rzut karny, mimo beznadziejnego strzału, w gola zmienił Vrdoljak, wreszcie po przerwie piłkę między własne słupy dwukrotnie włożył sobie bramkarz gości. Warszawiacy patałaszyli jak zwykle, jestem przekonany, że bez wsparcia z zewnątrz nie wycisnęliby ze swoich podrygów ani pół bramki. Powiedzieć, że kopali pokracznie, to nic nie powiedzieć. Najbardziej znów wnerwiał mnie pewien portugalski skrzydłowy nielot, żywy dowód niekompetencji Macieja Skorży, który latem tak ocenił potencjał tego tępego szybkobiegacza bez śladowego talentu do futbolu: „Manu może być takim piłkarzem, że kiedy będzie przy piłce, ludzie wstaną z miejsc. Ma cechy rzadko spotykane w naszej lidze, między innymi świetne dośrodkowanie”. Przyprowadzili mu kupę nowych, on wyróżnił akurat jego. Znaczy specjalnie mu się Portugalczyk spodobał. Przepraszam, panie trenerze, ale ja na widok Manu przy piłce odwracam wzrok i kulę się w sobie, bo się śmiertelnie boję, że on tej piłce wyrządzi jakąś potworną krzywdę. Że przerazi wszystkie okoliczne piłki i że one gromadnie dadzą z Łazienkowskiej dyla, a potem zemszczą się regularnym szantażem, ogłaszając, że nie wrócą, dopóki nie dostaną gwarancji na podpisanym krwią Waltera papierze, że nasz domniemany wirtuoz już nigdy ich nie dotknie. Fałszuje Manu, fałszuje cała drużyna. Dziś fałszowała być może najprzeraźliwiej - tak utrzymują również uważniejsi ode mnie oglądacze tzw. Ekstraklasy - w całej rundzie jesiennej. A jednak znów przytuliła trzy punkty, a jednak nadal pnie się ku szczytom tabeli. Konkurencja udaje mocniejszą, by nazajutrz paść na pysk i posłusznie kolejnych punktów z muraw nie wygrzebać. Dlatego już kompletnie mi się nie chce wmawiać komukolwiek, że idzie - sportowo - ku lepszemu. Może to tylko mylne wrażenie, może uległem urokowi stadionów i w ogóle patrzyłem na bliźnich życzliwiej niż zwykle. Może bliższa prawdy jest cisnąca mi się pod paluchy konstatacja, że rywalizacja w lidze, której wiceliderem zostaje ta serwująca gniota za gniotem legijna hałastra, nie może stać na poziomie nawet przyzwoitym? 