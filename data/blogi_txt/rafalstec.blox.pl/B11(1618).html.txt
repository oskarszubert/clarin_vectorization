Ziemia zatrzyma się już za 155 minut. Dlaczego się zatrzyma, tłumaczyłem w felietonie „Odyseja kosmiczna 2010” do dzisiejszej „Gazety Sport.pl”, teraz zacząłem dumać, czy w ogóle jest możliwe, by ten mecz spełnił oczekiwania. Kibicom związanym emocjonalnie z jedną ze stron serducho bez wątpienia solidnie obtłucze wnętrza, ale co z kibicami niezaangażowanymi? Czy tych, którzy pamiętają szlagiery ostatnich lat - hat-tricki Messiego albo 2:6 na Santiago Bernabeu - a teraz żądają jeszcze więcej, piłkarze w ogóle będą w stanie usatysfakcjonować? Dla mnie dzisiejsze derby różnią się od poprzednich przede wszystkim tym, że Barca i Real oferują bieżącej jesieni najlepszy futbol w całej Europie, na miarę nawet finału Ligi Mistrzów. Tak mnie skręca z ciekawości, jak zniosą katalońskie oblężenie Królewscy, że postanowiłem poblogować. 18.47. Bardziej ciekawią mnie goście, bo tylko oni są w tym show zagadką. Katalończycy wykręcają swoje piruety od kilku lat, ich dość jednostajny - a zarazem wciągający (w najgorszym razie) lub urzekający (w najlepszym razie) - styl już się trochę opatrzył. A Real to energia zupełnie nowa, dla europejskiej czołówki ożywcza, na posuwiste ruchy Barcy odpowiada obłędnie szybkimi pchnięciami, które zadaje po błyskawicznej wymianie podań na połowie przeciwnika. We wtorek w Amsterdamie zagrał moim zdaniem perfekcyjnie, czego prawie nikomu nie chciało się zauważyć, bo prawie wszyscy robili raban wokół czerwonych kartek, wziętych przez gości z pełną premedytacją i ostentacją. 18.57. Prawdopodobny skład gospodarzy: Valdes - Dani Alves, Pique, Puyol, Abidal - Xavi, Busquets, Iniesta - Pedro, Messi, Villa. Skład kompromitujący wszystkich, którzy hegemonię wielkiej dwójki w lidze hiszpańskiej tłumaczą wyłącznie „niesprawiedliwym” rozdziałem zysków z praw telewizyjnych, czyli szmalem. Barca wydała zauważalne pieniądze na pozyskanie tylko trzech spośród wymienionych piłkarzy (Alves, Abidal, Villa), bo zarabiane miliony służą ją m.in. do tego, by popełniać transferowe błędy i pospiesznie się z nich wycofywać (46 mln + Eto’o za Ibrahimovicia, 25 mln za Czyhrynskiego, 15 mln za Hleba, 14 mln za Keirrisona etc). 19.06. Prawdopodobny skład gości: Casillas - Sergio Ramos, Pepe, Carvalho, Marcelo - Xabi Alonso, Khedira - Di Maria, Ozil, C. Ronaldo - Benzema. Szkoda, że nie wyleczył się Higuain, bo derby rozpoczęłyby się od perfekcji, czyli najmocniejszych jedenastek. Moim ulubieńcem w Realu jest Mesut Ozil (już się spowiadałem na Twitterze, że coraz częściej przypomina mi, na razie pojedynczymi zawijasami, Zidane’a). Ale kręgosłup Realu w najnowszym wydaniu jest portugalski - to supertrener Mourinho, superasystent od przygotowania fizycznego Rui Faria, supersnajper Ronaldo oraz osłaniająca bramkarza tarcza złożona z Pepe i Ricardo Carvalho. 19.11. Jak Mourinho komuś zaufa, to na całe życie. Ulubionego adiutanta Carvalho zabrał najpierw z Porto do Chelsea, potem próbował wyrwać go do Interu (był na szczycie listy jego oczekiwań transferowych), teraz wreszcie udało mu się odzyskać w Realu. Być może także dlatego, że wie, iż w Realu musi osiągać wielkie cele natychmiast - a Carvalho i rezolutny taktycznie jest, i wie, o co bossowi chodzi. 19.18. W ogólnoplanetarnej żonglerce statystykami (coraz więcej z nich to niesłychany chłam, informuje się już nas nawet o wynikach, jakie padały w GD rozgrywanych 29 listopada...) wymachujemy przede wszystkim trzema megagwiazdami wieczoru. Łączy ich liczba 5 (i 0). 5 razy zagrał z Barcą Cristiano Ronaldo (nie strzelił ani jednego gola). 5 razy z drużynami Mourinho grał Messi (nie strzelił ani jednego gola). 5 razy na Camp Nou przyjeżdżał Mourinho (nie wygrał nigdy). Dziś wszystkie „piątki” zamienią się w „szóstki”. A wiecie, że i wszystkie zera mogą zamienić się w „jedynki”? Bo Leo strzeli, Cristiano strzeli, a Jose wygra?;-) 19.23. Dlaczego podejrzewam, że choć piłkarze się buntują, to Gran Derbi będziemy w poniedziałek oglądać częściej? Czy dlatego, że jako pierwszy pomysł o wyrzuceniu ich poza weekend rzucił jeden macher od telewizji? Zobaczcie, jak szaleje hiszpański internet - w niedzielę byłoby trudniej trzymać lud przykuty do monitorów bez przerwy od samego świtu... 19.34. Składu Realu możemy być pewni, a co do składu Barcy... Pamiętacie, jak kombinował wiosną Guardiola? Jak wypchnął Daniego Alvesa na prawe skrzydło? A gdy okazało się, że Brazylijczyk woli rzucać wyzwanie obrońcom rywala już w pełnym biegu, po uprzednim rozpędzeniu się w okolicach własnej połowy, to trener jedną zmianą zawirował połową drużyny (przesunięcie w przerwie aż czterech piłkarzy, od wspomnianego Alvesa, przez Puyola i Maxwella, po Pedro)? 19.51. Znany cule, premier Hiszpanii Jose Luis Zapatero oryginalnie o swojej drużynie: „Barca stawia na futbol inteligentny i czyni go czymś więcej niż zwykły sport kontaktowy. Jej styl przypomina mi szachy”. Mnie się cytacik podoba. Jak słyszę używane u nas niemal jak obelga porównania do szachów, to słyszę głównie ignorancję porównującego. 20.02. Nie znudziło się wam jeszcze budowanie opozycji Guardiola - Mourinho? Pierwszy to człowiek lewicy, co wynika m.in. z tradycji rodzinnych (uczestniczył kiedyś w produkcji dokumentu „Tydzień z Zapatero”). Drugi to człowiek prawicy, co również wynika m.in. z tradycji rodzinnych (jego stryj, handlarz sardynkami, był znajomym dyktatora Antonia Salazara). Z najpopularniejszych ostatnio epitetów - trenera Barcy Ibrahimović nazwał „Gandhim” i, ironizując, filozofem, trenera Realu kolega po fachu obwołał „Kanalią”. 20.10. Pisałem, że nade wszystko ciekawi mnie Real, ale i ciekawi mnie, jak agresywnym pressingiem na połowie wroga odważy się przycisnąć Barca. „W momencie, w którym Casillas poda piłkę Pepe albo Carvalho, natychmiast ich otoczymy” - obiecuje Guardiola. I chwali kontratak przeciwnika jako najbardziej zabójczy na świecie. 20.29. Kto ma droższą jedenastkę? Jeśli za kryterium przyjąć obowiązkowo umieszczane w hiszpańskich kontraktach klauzule wykupu, to Real jest wart 2,53 mld euro, a Barca 1,44 mld. Real: Casillas (150 mln) Ramos (150) Pepe (120) Carvalho (40) Marcelo (120) Xabi (250) Khedira (150) CR (1000) Ozil (250) Maria (150) Higuain (150). Barca: Valdes (150) Alves (90) Pique (200) Puyol (10) Abidal (90) Xavi (80) Busquets (80) Iniesta (200) Pedro (90) Messi (250) Villa (200). O różnicy decyduje oczywiście miliardowy kaganiec na Ronaldo. Real na tym pułapie wyznaczył granicę, poza którą nie sięga już nawet szaleństwo właścicieli Manchesteru City. 20.54. Składy zgodnie z oczekiwaniami. Zapomnieliśmy o jeszcze jednym - ten mecz ma taką moc, że może przesądzić o Złotej Piłce. Kto jutro będzie pamiętał, co wyrabiał wiosną Sneijder? 21.12. Najpierw plusik dla Barcy, za plan gry oraz geniusz Messiego w jednej akcji - gdyby nie przebiegle wykonany rzut rożny, ten drugi nie trafiłby w słupek. Potem plusior dla Barcy - Iniesta wymyślił asystę na miarę Złotej Piłki, Xavi wżonglował gola na miarę Złotej Piłki. 1:0, zaczyna się z wykopem! 21.25. David Villa+, Ramos-, Casillas-, Pedro+, czyli 2:0, czyli totalna dominacja Barcy, czyli znajdź różnice między wczoraj (Almeria) a dzisiaj (Real Madryt). To zawsze zdumiewa mnie najbardziej - że dwie drużyny z samego szczytu, wąziuteńkiej elity elit, może aż tyle na boisku dzielić... 21.53. W meczu z Barcą dłużej niż Real w pierwszej połowie piłkę utrzymywały w tym sezonie Atletico Madryt, Valencia, Getafe i Villarreal. Na razie zanosi się na to, że domniemani bohaterowie wieczoru utrzymają swoje wielkie zera - Messi nie strzeli gola Mourinho, CR nie strzeli gola Barcelonie, Mourinho nie wygra na Camp Nou. Dwaj pierwsi na razie maleńcy także w incydentach, po których wybuchały awantury i musiał interweniować sędzia. Bez czerwonej kartki ten wieczór się raczej nie skończy. Czy ktoś zauważył mojego Ozila? Czy Mourinho zareaguje w swoim stylu i zmieni w przerwie dwóch ludzi? 22.18. Barcę od Realu dzieli dzisiaj tyle, ile Barcę z Realem dzieli od reszty ligi hiszpańskiej. Dwie urocze asysty Messiego, dwa gole Villi. 4:0. Od teraz można gościom tylko współczuć. Wygrać już nie mogą nic, zebrać kolejne ciosy jak najbardziej, a przede wszystkim - uciec do szatni będzie wolno dopiero za pół godziny. Mourinho zachowuje się tak, jakby bał się następnych czterech bramek - każda zmiana wzmacnia defensywę. Ktoś pamięta, jaką najwyższą porażkę w karierze poniósł? 22.23. Już wiem. Mourinho przegrywał dotąd w najgorszym razie 0:3. Po razie jako trener Benfiki, Porto, Chelsea oraz Interu. 22.52. Koniec. Na 5:0 uderza Jeffren, goście umieją już tylko kopać Messiego. Barcelończycy wniebowzięci, ich drużyna podarowała kolejny bajeczny argument zwolennikom tezy, że jest najwspanialszą od czasów tamtego "holenderskiego" Milanu. Jeśli wyjąć wiosenną porażkę na San Siro z Interem, była w minionych dwóch sezonach niepokonana zawsze, gdy wychodziła na murawę w pełni zmotywowana. Jej wielomilionowe zapędy transferowe zaczną się niebawem wydawać o tyle jałowe, że trudno będzie wymyślić, gdzie jeszcze mogłaby tę swoją supergrupę wzbogacić. Nie dałoby więcej frajdy wyzwanie ambitniejsze - próba złożenia całej "11" z wychowanków?;-) Stay tuned, jeszcze poblogujemy. 23.06. Real? Nie lubię gadaniny o "upokorzeniach", gdy ktoś w sporcie wysoko przegrywa, ale chyba nikt nie wątpi, że piłkarze z Madrytu czują się teraz wręcz poniżeni. W innych okolicznościach pomyślałbym, że żałują, iż na rewanż muszą czekać tak długo. Dziś myślę inaczej: i oni, i Mourinho odetchną z ulgą, że mają sporo czasu, zanim znów każą im porwać się na Barcę. Miejmy nadzieję, że wtedy pokażą więcej klasy. Zwłaszcza gdyby znów mieli przegrać. 23.22. Ostatnio barcelońska chłosta działała tak, że Realowi odechciewało się żyć i przegrywał potem taśmowo, z byle kim. Portugalski wódz ma pełne ręce roboty - przez najbliższy miesiąc jego podkomendnych czekają boje z Valencią, Sevillą i Villarrealem. Na Santiago Bernabeu, gdzie wygrali 24 ostatnie mecze, pomijając oczywiście obowiązkowe lanie po katalońsku. Czy Mourinho zdoła przetrwać ten sezon jako trener, który u siebie przegrał jeden krajowy mecz w karierze? 23.35. Barca - Real w podaniach 684:331. Guardiola poszerza horyzont, powiedział właśnie, że miniony wieczór wieńczy wiele lat. Ma rację - TEJ Barcelony nie pokona nikt, bo TA Barcelona zwiędnie (biologia), zanim ktokolwiek zdąży wznieść potęgę zdolną się jej przeciwstawić. Z perspektywy Camp Nou wszyscy konkurenci zaczynają dziś od zera albo prawie od zera. 