Gdyby futbol chłonęło się przewodem pokarmowym, pewnie by mnie wówczas zemdliło. Oglądałem Holendrów na poprzednim mundialu - z trybun - i czułem się, jakbym zamiast świeżo wyciśniętego soku pomarańczowego golnął sobie pomarańczowej farby. Oni kopali piłkę, jakby sami byli po farbie - struci, z zamuloną wyobraźnią, popadający we wtórny analfabetyzm.Na moich oczach padał trupem cudowny futbol holenderski, który potem padał jeszcze trupem po wielokroć - w eliminacjach do Euro 2008. Co zaskakujące i dodatkowo dołujące, zabijał go trener Marco van Basten. Niegdyś genialny napastnik, ucieleśnienie boiskowej elegancji, idol moich lat szczenięcych, którego plakat wisiał nad moim łóżkiem przez połowę dzieciństwa, a może i przez całe. Nie wyniki mnie mierziły, wcale nie, Holendrów zawsze traktowałem z okrucieństwem - od zachwycania byli, nie od wygrywania, bezcelowość ich popisów jeszcze je perwersyjnie ubarwiała.Co się stało, że kilka dni temu pomarańczowy nagle odzyskał olśniewającą intensywność, nie mam pojęcia. Znów dostaliśmy nauczkę, by nie wyciągać pochopnych - a właściwie żadnych - wniosków z eliminacji. Przecież Portugalczycy też, co akurat nieźle zapadło nam w pamięć, się w nich męczyli, a teraz Turków i Czechów rozebrali na części pierwsze. Ładna ta nauczka, poproszę o więcej, dobrowolnie poddam się pokucie - oczywiście dopiero wtedy, jak „Oranje” skończą grać. Bo dzięki nim na Euro wraca przyjemne poczucie, że świat jest jednak urządzony z sensem.Zaczęli Holendrzy rewelacyjnie. Rzekłbym - zbyt rewelacyjnie. Panoszą się po boisku z taką przesadą, że nie potrafię uwierzyć, by sięgnęli po złoto. Takie cuda na wielkich turniejach się nie zdarzają. Owszem, można dobrze zacząć i dobrze skończyć, ale wyposzczeni Holendrzy chyba zatęsknili także za wynikami i urządzili sobie wielkie żarcie - pamiętacie, by kiedykolwiek ktokolwiek rozprawił się niemal jednym ruchem nogi z mistrzami i wicemistrzami świata, wypracowując w dwumeczu dorobek: strzelone - 7, stracone - 1? 