Ćwierćfinały bez Realu Madryt i Milanu. By wygrzebać poprzednią edycję Ligi Mistrzów bez najbardziej utytułowanego duetu w historii klubowej piłki nożnej na tym etapie rywalizacji, musiałem dokopać się do sezonu 1996/1997. Po nim nastąpiła dekada, którą najłatwiej podzielić na pół - pięć lat supremacji Realu i pięć lat supremacji Milanu.Mediolańczycy przejęli władzę, gdy madrycki potentat zaczął pikować na dno. Nie wygrywali zawsze, popadali w kryzysy, ponosili nawet szokujące klęski - jak pamiętne 0:4 z Deportivo La Coruna. Szefostwo postawiło jednak na stabilizację i cierpliwość, trenera Carlo Ancelottiego uczyniło niemal nietykalnym, decyzji transferowych nie dyktowały porywcze odruchy. Za najgroźniejszego wroga uznano nie porażki, lecz rewolucyjne zapędy działaczy.Teraz, po porażce z Arsenalem, też personalnej zawieruchy nie będzie. Prezes Silvio Berlusconi pewnie zdaje sobie sprawę, że jeśli jego klub nie umie regularnie wygrywać zarówno w Lidze Mistrzów, jak i włoskiej Serie A, to także ze względy na stosunkowo niskie wydatki na transfery. Milanu pod względem inwestycji w gwiazdy futbolu przestał być jakąkolwiek konkurencją dla potęg angielskich i hiszpańskich.Real działał odwrotnie. Jego szefowie dostrzegali winę wszędzie, tylko nie u siebie. I wpędzili madryckiego kolosa w rewolucję permanentną. Nawet spektakularne sukcesy ich nie satysfakcjonowały, trenerów wyrzucali za niegwiazdorskie nazwisko lub uwłaczający legendzie klubu nieatrakcyjny styl gry. Vicente del Bosque stracił posadę, kiedy wygrał ligę hiszpańską. Fabio Capello - kiedy wygrał ją po latach posuchy, dystansując fantastycznie wyposażoną kadrowo Barcelonę. A przecież przejął madrycką drużynę w okresie chaosu totalnego i musiał zająć się przede wszystkim sprzątaniem.Przypominam znane fakty, bowiem przed meczem Realu z Romą znów wyczytałem, że ewentualne niepowodzenie zachwieje pozycją trenera madryckiej drużyny. W innych okolicznościach pewnie bym nie uwierzył, ale jeśli z Madrytu został wyproszony trenerski gigant Capello, to pozostający wciąż na dorobku Bernd Schuster może, przepraszam za dosadność, wylecieć na zbity pysk. I „Królewskim” znów groziłby zamęt.Nie zgadzam się z Darkiem Wołowskim, który w tytule swojego blogowego wpisu spycha ich w przepaść. Pozycji lidera ligi hiszpańskiej bliżej piłkarskiego Mount Everestu niż dna Rowu Mariańskiego, a porażka z Romą to porażka ze znakomitym przeciwnikiem, który jest zdolny pobić każdego uczestnika Champions League. Przeczuwam jednak, że madryccy dygnitarze jak zwykle dostrzegą w niej zwiastun apokalipsy, i niewykluczone, że rewolucyjna czujność znów zagłuszy im zdrowy rozsądek. Nie zauważą, że ich bezmyślna, chaotyczna polityka transferowa sprawiła, iż Barcelona zebrała bogatszą kolekcję gwiazd w każdej, wyjąwszy bramkę, formacji, choć wydawała mniej pieniędzy. I trenerzy Capello oraz Schuster, windując drużynę na pozycję w tabeli wyższą od zajmowanej przez Katalończyków, nie tylko nie rozczarowują, ale w imponującym stylu naprawiają błędy zwierzchników.Wszczynanie rewolucji niemal zawsze, poza absolutnie nadzwyczajnymi okolicznościami, potężnym klubom szkodzi, choć ci, którzy tymi klubami rządzą, nie zawsze to rozumieją. Na szczęście - bez ich pomyłek byłoby na boiskach niewiele sensacji, bo ekonomiczna przewaga faworytów nad niefaworytami stale rośnie. A tak kibice rozkochani w oglądaniu klęsk tytanów mogą żyć nadzieją, że następnych ćwierćfinałów Ligi Mistrzów bez Milanu i Realu nie będą wypatrywać 10 lat. 