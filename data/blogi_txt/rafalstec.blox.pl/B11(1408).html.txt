Brytyjska telewizja Sky Sports zatrudnia cholernie bystrych i dowcipnych komentatorów piłki kopanej. Bystrych, bo gdy Sian Massey wyszła w sobotę na boisko, żeby posędziować na linii - bezbłędnie, co w tym momencie nie ma znaczenia - mecz Wolverhampton z Liverpoolem, natychmiast wytropili, że jest kobietą. Dowcipnych, bo natychmiast po wytropieniu, jaką Massey reprezentuje płeć, wymienili kilka porażających przenikliwością uwag na temat jej niewątpliwej niekompetencji. Niekompetencji spowodowanej oczywiście brakiem chromosomu Y, ich zdaniem niezbędnego, by mieć mgliste pojęcie o przepisach futbolowych - zagadnieniu, co w samczych stadach wysysa się z mlekiem ojca, nieskończenie bardziej skomplikowanemu niż mycie garów. Obaj komentatorzy, oczywiście dumni posiadacze penisów, są prawdopodobnie aż tak bystrzy, że na antenie by się swoimi przemyśleniami nie przechwalali. Niestety, nie wiedzieli, że na szczytach humoru unoszą się przy włączonych mikrofonach. Wybuchła afera. Temat: seksizm. Przyznam się, że kiedy czytam o tej sprawie, odkrywam w sobie hipokrytę. Gdybym bowiem jako szef obu typów usłyszał tę gadaninę tylko ja, do głowy by mi nie przyszło wylewać ich z roboty. Co najwyżej uznałbym obu za dupków. Gdyby jednak usłyszeli ją również widzowie, wylałbym Richarda Keysa oraz Andy Graya bez chwili wahania. I rzucił na pożegnanie: „Uważam, że macie pełne prawo być neandertalczykami, ale po godzinach. Mieliście pecha, ludzie was nakryli. Nie zamierzam skazywać moich widzów na wysłuchiwanie neandertalczyków. Wy skorzystaliście z prawa do nieograniczonej kulturą i elementarną logiką wolności słowa, ja z rozkoszą korzystam ze swojego prawa, by was wystawić za drzwi”. Nadwrażliwych przepraszam za chropowatość sformułowań, ale wydaje mi się adekwatna do środków wyrazu zaproponowanych przez bohaterów wpisu. Obaj zdumiewają mnie tym bardziej, że sam panie z chorągiewką mam ochotę traktować nie z nadzwyczajną złośliwością i pogardą, lecz nadzwyczajną życzliwością i podziwem - skoro kobieta wchodzi na trawy nawożone samym testosteronem i między wściekłych ligowych buhajów, zdając sobie sprawę z istnienia tabunu Keysów i Grayów, to musi naprawdę kochać piłkę do szaleństwa. Co zachęca mnie do przedstawienia prywatnej ogólnej teorii na jakże pociągający temat „Futbol a kobiety”. Wywodzi się ona z wciąż niewystarczająco popularnego przeświadczenia, iż jedną z najwyższych form dyskryminacji ze względu na płeć jest zniechęcanie kobiet do futbolu, utrudnianie im dostępu do futbolu, a także wyrosła na lenistwie opieszałość mężczyzn w objaśnianiu adeptkom początkującym, na co powinny zwrócić najbaczniejszą uwagę. Proceder ów uprawiają, niestety, również feministki - także polskie, na czele z nienawidzącą sportu w ogóle Magdaleną Środą, która w „Gazecie” swego czasu wyklinała „budowanie nikomu nie potrzebnych stadionów w kształcie kupy”. Nawiasem mówiąc, w poetyckości frazy dorównując mówionym dziełom komentatorów Sky. Ponieważ Środa nie udziela się na forum mojego blogu, mogę nadal zwierzać się z programowej, specjalnej przychylności dla czytelniczek, u których zdiagnozowałem  - własne doświadczenie, nie było próby reprezentatywnej - mniejsze niż u czytelników w rozmawianiu o sporcie szowinizm i zajadłość. Wracając do ogólnej teorii: gdy jakiś znajomy bądź nieznajomy skarży się, że jego kobieta nie przepada za futbolem, patrzę na niego z politowaniem, a na nią ze współczuciem. Trzeba być beznadziejnym nieudacznikiem i nudziarzem, by nie zaintrygować drugiej połowy dyscypliną tak pasjonującą - wyładowaną emocjami, oryginalnymi osobowościami, epickimi opowieściami.  Na szczęście kobiety swój rozum mają i kibicek (oraz sędzi) przybywa. Pomimo sabotażu feministek, które skandal w Sky Sports utwierdzi w podejrzeniu, że oglądanie futbolu odbiera rozum. 