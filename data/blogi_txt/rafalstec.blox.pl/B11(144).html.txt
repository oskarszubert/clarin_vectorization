Porzućcie wszelkie nadzieje, stało się, znaczy skończyło, skończyło ostatecznie i nieodwołalnie, hiszpańscy ligowcy nie zamierzają już nawet udawać, że w ich boiskowych wygibasach chodzi o coś więcej niż rozstrzygnięcie, czy mistrzem znów jest Barcelona, czy tym razem jednak Real Madryt. Najpierw liczyliśmy na Sevillę, ostatnio spojrzeliśmy uważniej na Valencię. Czyż nie wolno było się łudzić, skoro tej ostatniej zdawały się sprzyjać wszystkie okoliczności? Skoro kilka tygodni temu już nawet duet Albelda - Marchena, stworzony przecież raczej do rozbijania zabawy, zdołał rozstrzygnąć o wyniku wspólnym strzelaniem goli? Skoro tydzień temu Baskowie z Bilbao usłużnie spudłowali z rzutu karnego, by Valencię wspomóc? Skoro Real na stadion Mestalla przybył minionego wieczoru bez Cristiano Ronaldo i Kaki, by w rywalach nie wzbudzać nadmiernych lęków? Nic z tego, piłkarze Valencii symulowali dziś, że umieją, tylko wyrywkowo, z zasługującym na uznanie wyjątkiem Evera Banegi, który miał śmiałość udawać całą pierwszą połowę. Nie wystarczyło, nie mogło wystarczyć, Real - rosnący z meczu na mecz - zwyciężył 3:2. Po trawach ligi hiszpańskiej stąpa tak wielu bajecznie wyszkolonych wirtuozów, że łatwo poddać się złudzeniu, iż tamtejsze gwiazdy ustępują megagwiazdom co najwyżej w detalach lub wręcz tylko medialną popularnością, iż lokalne mocarstwa dzielą od globalnych supermocarstw niuanse, iż tym razem ktoś wreszcie zdoła rzucić wyzwanie Barcelonie i Realowi. To wszystko nieprawda z jednego powodu - w futbolowej elicie owe drobiazgi, które dzielą najlepszych od prawie najlepszych, zyskują rozmiary piramid. Piłkarze Valencii są słabsi od piłkarzy Realu także dlatego, że nie grają w Realu, granie w klubie o niższych ambicjach to ich mankament w sensie merytorycznym, transfer do Realu uczyniłby ich graczami znakomitszymi, oczywiście pod warunkiem, że wytrzymaliby presję gry dla Królewskich. Choć gospodarze wypadli dzisiaj świetnie, to przez cały mecz, od inauguracyjnego kopnięcia, prześladowało mnie przeświadczenie, że triumf supergrupy z Madrytu jest nieuchronny, bo w ich głowach jest mniej miejsca na porażkę. Oglądasz i wiesz: Valencia wygrać może, Real musi; Valencia wytrzymałaby psychicznie remis, Real z trudem by się z nim godził; dla Valencii niepowodzenie nie zapowiada końca świata, w Realu niepowodzenie jest końca świata synonimem. Rzuca się w oczy, kto cierpi na kompleks pariasa, a kogo podnosi arystokratyczna wyniosłość. Mentalnościowo rozdziela przeciwników bezkres. Nigdy bym nie obraził Primera Division sugestią, że zmienia się w luksusową wariację szkockiej bijatyki Celtiku z Rangersami, ale ewidentnie nastała era - mimo wszystko niedobra dla tych rozgrywek - w której potentaci założyli sobie osobną ligę. Real popędza Barcę, Barca popędza Real, nawzajem się inspirują i wywierają na sobie presję, inni nie są znaczne więksi od pyłku, który ich lordowskie mości muszą, owszem, co jakiś czas z siebie strzepnąć, ale tylko po to, by ich kreacje nie miały najdrobniejszej skazy. W minionych pięciu sezonach zgarnęli faworyci dziewięć z dziesięciu dostępnych tytułów mistrzowskich i wicemistrzowskich, a w bieżącym jeszcze tę passę wydłużą. Przewaga wicelidera nad resztą stawki będzie nieuchronnie rosnąć, spadać mogłaby w jednym tylko ewentualnym scenariuszu - gdyby wicelider poczuł, że stracił szansę na tytuł. Tak było wiosną, kiedy Real po fenomenalnej, bezprecedensowej serii 17 zwycięstw w 18 kolejkach uległ Barcy, zrezygnowany zaczął przegrywać notorycznie i tylko dlatego tandem wielkich nie osiągnął na finiszu nad resztą stawki przewagi, jakiej w dziejach ligi jeszcze nie było. Rekord wszech czasów - wyrażony dystansem punktowym między mistrzowskim tandemem a niższą klasą - padnie w tym sezonie? 