Okno transferowe otwarte, rozplotkowani handlarze żywym towarem nadają jak najęci, czeka nas styczeń pełen niestworzonych historii o bajecznie utalentowanych polskich piłkarzach, o których już jutro, najdalej pojutrze, zaciętą walkę stoczą największe europejskie kluby. A nawet jeśli nie stoczą, to znawcy tematu wysnują ich z opieszałości oczywisty wniosek, że giganci zbierają siły i pieniądze, by ruszyć po nasze gwiazdy latem.Też marzyłby mi się prawdziwy transferowy megahit. Abstrahuję tutaj od dylematu, kiedy i gdzie polski ligowiec powinien wyjechać, by nie złamać sobie kariery. Piszę o tych, którzy decyzję o emigracji podjęli - pięknie by było, gdyby się szanowali, gdyby nie wyjeżdżali byle gdzie (vide Adrian Sikora oglądający z rezerwy kolegów z Murcii broniących się przed spadkiem do trzeciej ligi hiszpańskiej), gdyby nasze kluby nie oddawały ich za byle ochłap.Problem w tym, że renomowane firmy z renomowanych lig wcale naszych nie chcą. O zafascynowaniu zagranicy Pawłem Brożkiem i Robertem Lewandowskim czytamy od miesięcy, tymczasem ich nazwisk próżno szukać wśród transferowych planów drużyn angielskich, hiszpańskich i włoskich. Np. z raportów o zamiarach klubów Premier League wynika, że co druga poszukuje napastnika - od Aston Villi i Tottenhamu przez Everton i Hull po Bolton i Stoke. Niestety, o Polakach nikt nie wspomina. Ani o napastnikach, ani o Mariuszu Lewandowskim, ani nawet o Kubie Błaszczykowskim, którego bardzo chcą wypchnąć z Dortmundu polscy i niemieccy dziennikarze, ale wyspiarze nie bardzo ich starania zauważają. Co więcej, rośnie niepokój o Ebiego Smolarka, bo w przypadku udanej kampanii transferowej Boltonu naszemu rodakowi grozi nawet przesunięcie z ławki rezerwowych na trybuny.Tylko Tomasza Jodłowca z Polonii Warszawa zaprasza do siebie naprawdę klasowy klub. Napoli namawia go od lata 2008 roku, wtedy transakcję wartą 1,4 mln euro storpedowali rodzice piłkarza, o czym opowiadają wszystkie regionalne gazety. Opowiadają, bowiem klub mierzący w awans do Ligi Mistrzów nie odpuszcza i właśnie wrócił do negocjacji z Polonią Warszawa. Z marnymi widokami na powodzenie, 23-letni obrońca woli zostać w kraju przynajmniej do czerwca.Co piszę w dniu, w którym Manchester United sfinalizował transfer Zorana Tosicia (21 lat) i Adema Ljajicia (17 lat) z Partizana Belgrad. Takie doniesienia sprowadzają nas na ziemię. Za obu reprezentantów serbskiej młodzieżówki zwycięzca Ligi Mistrzów dał ponoć 16,3 mln funtów, czyli mniej więcej tyle, ile kosztowało pięciu razem wziętych najdroższych graczy wyeksportowanych przez polską ligę - Błaszczykowski (4,4 mln dolarów do Borussii), Fabiański (4,2 mln do Arsenalu), Janczyk (4 mln do CSKA Moskwa), Żurawski (3,7 mln do Celticu) i Matusiak (3,4 mln do Palermo). Ot, nasze megahity... 