Wracam do tematu z poprzedniego postu, bowiem żywiołowo zareagowali nań niepocieszeni kibice Manchesteru, wedle których nie doceniłem piłkarzy pozyskanych latem przez United, uznając ich za transferowe niewypały.Odpowiadam tym chętniej, że Wasze oburzenie wynika poniekąd z nieporozumienia, a odpowiedź pozwala pogłębić problem. Otóż dając wpis o prowokacyjnym (prawo blogera) tytule ”Rok transferowych niewypałów?”, wcale nie zamierzałem oceniać skali talentu zawodników, którzy zmienili ostatnio kluby. Zwracam tylko uwagę na interesujące moim zdaniem zjawisko w handlu futbolowym żywym towarem.Jeszcze niedawno ci, którzy kosztowali najwięcej, albo byli już megagwiazdami, albo oczekiwano, że się nimi natychmiast staną. Pamiętacie Szewczenkę, bohatera najwyższego transferu w roku 2006? Miał z dnia na dzień rzucić Anglię na kolana (zresztą w debiucie strzelił gola Liverpoolowi). Pamiętacie Rio Ferdinanda? Kosztował w 2002 roku najwięcej, bo przychodził w glorii potencjalnie najlepszego obrońcy świata. Nawet inny wasz idol Rooney, choć przychodził do MU jako dzieciak, zdążył wcześniej zachwycić na mistrzostwach Europy. Wymieniać nazwiska można w nieskończoność. Zidane, Figo, Buffon, Crespo, Vieri, Ronaldo, Veron, Ronaldinho, Drogba - wszyscy kosztowali fortunę, która miała się natychmiast zwrócić. Co oczywiście nie zawsze się udawało, wystarczy wspomnieć Verona czy Gaizkę Mendietę (Lazio, późniejszy bankrut, wydało na niego 45 mln euro!).Dziś jest inaczej. Można się spierać o pozycję w Manchesterze Andersona i Naniego, ale daleko im do filarów drużyny, choć w sumie kosztowali blisko 50 mln euro, a jeśli wziąć pod uwagę ich kontrakty, to nawet więcej. Najbardziej symptomatyczna zdaje się jednak postać Portugalczyka Pepe. Real zapłacił horrendalne 30 mln euro za obrońcę cenionego, lecz czy aż tak cenionego, by czynić z niego trzeciego po Ferdinandzie i Thuramie najdroższego defensora w historii? Inne przykłady podałem w poprzednim wpisie, mnie osobiście szczególnie uderza jeszcze przypadek Szachtara Donieck - ten klub awansował do czołówki najrozrzutniejszych, wydając aż 36 mln euro na duet rezerwowych - Castillo i Williana. To wszystko nie znaczy, że wymienieni są pozbawieni talentu. To znaczy tylko tyle, że bogatych stać dziś, by za inwestycje długoterminowe płacić gigantyczne sumy, a nie - jak kiedyś - bardzo duże.PS. Przy okazji chciałbym nieśmiało zaapelować do czytelników, byśmy w polemikach wyzbyli się używania argumentów typu ”rozumiem, że wielbi pan Arsenal, ale...” Po pierwsze, to niesamowicie nużące dla dziennikarza, który usłyszał już wszystko: że nienawidzi Liverpoolu i Chelsea, że nie znosi Realu i Barcelony, że ma uraz do piłki włoskiej i niemieckiej etc. Wszystko zależy od tego, co akurat napisałem. Po drugie (ważniejsze), chciałbym, byśmy toczyli rozmowy (inspirujące będę chętnie podejmował) na poziomie. Moi adwersarze mają wartościowe argumenty, więc po co wyrzucać sobie nawzajem, że ktoś manipuluje faktami, bo kibicuje nie tym, co trzeba? I ja mogę się mylić, pewnie się nawet mylę często, ale nie dlatego, że kogoś lubię, a kogoś nie. Zresztą sami odpowiedzcie sobie na pytanie: lepszy ten, co nie kibicuje Manchesterowi, ale pisze z sensem, czy ten, co mu kibicuje, ale pisze bez sensu?A co do Naniego, to też typuję, że wraz z Cristiano Ronaldo mogą wkrótce stworzyć duet najgroźniejszych skrzydłowych w Europie... 