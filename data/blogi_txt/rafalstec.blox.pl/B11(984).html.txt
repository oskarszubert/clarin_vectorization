Choć na Euro 2008 padł dopiero drugi bezbramkowy remis, to oglądamy mistrzostwa bramkarzy. Piłkarze z pola - Ballack, Deco, Arszawin, Modrić, Villa etc - z różnych względów zachwycają dotąd incydentalnie, a między słupkami stało lub stoi kilku ludzi niemal bezbłędnych. Artur Boruc ma w pewnym sensie pecha, że z rewelacyjną formą trafił akurat na turniej van der Sara (bezwzględnie najlepszego wśród Holendrów), Buffona, Casillasa.Buffon też ma pecha. Przez całą karierę. Jego przekleństwo polega na tym, że choć od wielu, wielu lat utrzymuje fantastyczną - i nieludzko równą - formę, to nigdy nie miał swojego wieczoru. Takiego choćby jak Jerzy Dudek, golkiper przecież słabszy, owej pamiętnej nocy w Stambule.Obronił Buffon kiedyś rzut karny Luisa Figo w półfinale Ligi Mistrzów, ale w finale bohaterem został już Dida z Milanu.Na ostatnim mundialu dał się pokonać tylko z rzutu karnego (w wykonaniu samego Zidane'a) i samobójem (Zaccardo), ale w finale - choć zwycięskim - żadnej jedenastki już nie zatrzymał.Teraz ocalił mistrzów świata w meczu z Rumunią, obronił rzut karny Adriana Mutu, ale w ćwierćfinale natrafił na lepszego od siebie - Ikera Casillasa.Lepszego oczywiście tylko tego wieczoru, bo ich całokształt twórczości będziemy porównywać (na razie prowadzi Włoch) za wiele lat. Casillas ma szansę już w tym tygodniu dołożyć do swojego dorobku złoty drobiazg, na który cała Hiszpania czeka od 40 lat. I kto wie, jeśli Euro 2008 pozostanie turniejem bramkarzy, być może się wreszcie doczeka.PS Właśnie sobie przypomniałem, że pisałem ostatnio o obu - Buffonie i Casillasie. 