Kołatało mi się to już we łbie kilkakrotnie i dziś, gdy Manchester City wbijał gola za golem Chelsea, zakołatało mi się ponownie. Oklapła trochę liga angielska. Oklapła sportowo, bo od emocji aż bulgocze, ścisk w górze i dole tabeli obiecuje niesamowity finisz. Nie bardzo mam pomysł, jak tezę precyzyjnie udowodnić, statystyki łatwo wyinterpretować w potrzebnym kierunku, idzie raczej o ogólne, wyniesione z dziesiątek transmisji wrażenie, że w tym sezonie poziom nieco się obniżył, że ubyło meczów rewelacyjnych, a przybyło przeciętnych, że w szlagierach zbyt wiele bramek pada wskutek kardynalnych błędów, a nie dzięki zagraniom kunsztownym. Zwłaszcza superpotęgi pogrywają jakoś nieprzekonująco, zrywami, nie suną już niczym niszczyciele, którym na wszelki nie podskakuj, bo tylko biedy sobie napytasz. A piłkarze superpotęg przestali przypominać humanoidy - choć ta reguła, jak każda szanująca się reguła, znajduje wyjątki w osobach Rooneya i Drogby. Tak naprawdę to poza nimi ruszają mnie jeszcze tylko podrygi Fabregasa oraz bramkarzy, i to bramkarzy spoza szczytu tabeli. Wycieńczyły wielkich minione sezony, wyładowane do maksimum, zajmujące do finalnych faz Ligi Mistrzów, w której non stop reprezentuje wyspiarzy - zjawisko w innych krajach niespotykane - kwartet tych samych klubów? A może chwile słabości prędko miną, bo choć musiały się wreszcie zdarzyć, to wyspiarze eksplodują najwyższą futbolową klasą w rozstrzygających momentach sezonu? Mnie uderza przede wszystkim ich kruchość defensywna, czasem wynikająca z fajtłapowatych zachowań bramkarzy, czasem z chwiejnej formy bądź kontuzji obrońców, czasem z roztargnienia całej drużyny. Odkąd na zdrowiu podupadli Vidic z Ferdinandem, nawet Manchester United nie jest już na tyłach pancerny. W lidze stracił już tyle goli, ile w ostatnim sezonie. I więcej niż w przedostatnim. (To samo dotyczy Chelsea). Kieruję uwagę akurat na rejony defensywne, bo w Europie właśnie szczelnie zamknięty dostęp do własnego pola karnego dawał angielskim klubom przewagę, dywanowymi nalotami na cudze pola karne to one rywali nie przyduszały. A teraz? Wszyscy - Arsenal, MU i Chelsea - straciły po dwa gole w meczach 1/8 finału Ligi Mistrzów. Z punktu widzenia lat minionych bilans niewiarygodny. Coraz trudniej uwierzyć, że Anglicy znów wepchną się tercetem do półfinałów. 