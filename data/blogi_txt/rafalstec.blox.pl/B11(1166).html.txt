Dziś nie polemizuję, bo wyszperane w sieci cytaty mówią o oczywistych oczywistościach, więc nie da się ich obalić. Ujęły mnie jednak tyleż wartością merytoryczną, co powabem środków wyrazu i porównań. Po prostu świetnie się czyta, do tego poruszają, dlatego się nimi dzielę. Pycha! Oto te delicje (zachowuję pisownię oryginalną):„nie wiem czy zdaje sobie pan sprawę ile złego wyrządził pan tymi swoimi felietonami. otóż wczoraj pojechałem odebrać mój szalik Legii od dziewczyny. w środku dnia, w centrum miasta wsiadam w autobus, barwy mego klubu dumnie wiszą na szyji. wchodząc czuje wzrok niemal każdego pasażera, coś jakby każdy zaczął się obawiać o swój portfel. nie tylko starsi ludzie, też młodsi, 40latkowi, wszyscy niemal. siadam. starsza pani się przysiada, zauważa szalik, wstaje i idzie poszukać innego miejsca. przykre. w klatce w moim bloku mam opinie chuligana i pijaka, część sąsiadów nie mówi mi "dzien dobry", chociaż ile razy pomogłem nieść zakupy, czy pomóc wnieść wózek sąsiadce z dzieckiem... no nic to, takie życie kibica.”komentarz pod moim poprzednim wpisem, autor: mistrzempolskijestlegiunia„Oto bowiem kibole Legii postanowili w proteście wobec polityki klubu najpierw nieco pomilczeć. Już te barbarzyńskie metody, nieudolnie kopiowane choćby z takich chuliganów jak Mahatma Gandhi, były pierwszą iskrą, która zapaliła lampkę w głowie Rafała Steca.”„Milczącą wściekłość kibiców wywołało wydanie zakazu stadionowego wobec jednego z ważniejszych kibiców, za to, że na meczu odpalił świetlną rację. A przecież już kazus dziennikarzy Gazety Polskiej pokazał, że tylko liberalizm w szeroko rozumianej polityce karnej, daje jakiś efekty, bo w przeciwnym razie niestety wpadamy w odmęty stalinowskiego terroru.”z bloga Galopującego Majora na Salonie 24 PS. Ten ostatni bloger (ciekawe, o ile jest mniej ważnym kibicem od owego „jednego z ważniejszych”, ukaranego przez Legię) podziękował też „Gazecie”, że walczyła o import obcej myśli szkoleniowej do polskiego sportu. Mądrzejsi koledzy podpowiadają mi co prawda, że ironizował, ale nie uwierzyłem. Cieszę się z podziękowań, choć zarazem trochę żałuję, że nie wsparł naszej kampanii zainicjowanej w 2002 roku. Może z jego wsparciem mielibyśmy Beenhakkera już wtedy, reprezentacja wymordowałaby zwycięstwo nad Łotwą i awansowała do poprzednich mistrzostw Europy? Tak czy owak czuję się naprawdę doceniony. Dotychczas podziękowanie usłyszałem tylko od pewnego pracownika PZPS, który po zatrudnieniu Lozano rzucił do mnie: „Masz, czego chciałeś.” 