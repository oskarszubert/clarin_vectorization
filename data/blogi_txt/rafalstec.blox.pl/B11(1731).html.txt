Do ostatnich sekund meczu Legii z Górnikiem atak sunął za atakiem, piłkarze hasali po boisku z iście wyspiarskim zapałem, murawa pod ich korkami zieleniała zielenią wybitnie niegrudniową. Na pozostałych stadionach - co widziałem przed chwilą w Canal+ - zimy też nie znalazłem, natomiast ligowcy kopali z werwą i sprawiali wręcz wrażenie, że chętnie pokopaliby jeszcze w następny weekend.Nie pokopią. Po jutrzejszym meczu Wisły z Zagłębiem ekstraklasa zastygnie w bezruchu do 23 lutego, czyli na 77 dni.I właściwie nie wiadomo, dlaczego. Dlaczego, u licha, wciąż wybieramy niegranie zamiast grania.Klimat łagodnieje, zimy już na stałe mają być lżejsze, zresztą wraz z przybywaniem podgrzewanych boisk i ewentualne przymrozki straszą trochę mniej. A jeśli niektórzy prezesi wciąż skąpią na technologię ujarzmiającą naturę, można ich do modernizacji regulaminowo zmusić. Niech inwestują ciut skromniej w chybione transfery, niech przytną budżety płacowe, niech oszczędzą na czym tam chcą, byle wynaleźli kilkaset tysięcy złotych i trawie było w grudniu cieplej.Sąsiedzi też miewają zimy, a jednak na niegranie pozwalają sobie znacznie krótsze. Leżący na tej samej szerokości geograficznej Niemcy w bezruchu wytrwają ledwie 45 dni, Belgowie - 27 dni, Holendrzy poprzestaną na 11-dniowym wytchnieniu posylwestrowym. Celowo przesuwam się na zachód, bo ku niemu przecież ciążymy i stamtąd powinniśmy czerpać wzorce.Mój redakcyjny kolega Radek Leniarski przejrzał kiedyś rozgrywki ligowe z całej Europy i wyliczył, że polscy piłkarze mają najdłuższe wakacje, choć, nawiasem mówiąc, i tę tezę należałoby zmodyfikować - ligowcy nie tyle odpoczywają, co trenują. Dziś nie wiem, czy wciąż dzierżą rekord kontynentu, ale wiem, że gdyby nawet przetrwali do wiosny w Pucharze UEFA, to jak zwykle przystąpiliby do gry kompletnie nieprzygotowani. A na przeciw stanęliby być może rywale będący w pełni sezonu.Słowem, dłuuuuga zimowa przerwa kibiców nie cieszy, a piłkarzom zwyczajnie szkodzi. 