Najsłynniejszy kolarski wyścig świata Tour de France wygrał dzisiaj Hiszpan Carlos Sastre. Dwa miesiące temu nieco tylko ustępujący mu prestiżem Giro d’Italia wygrał Hiszpan Alberto Contador.Najważniejszy turniej tenisowy - na trawie Wimbledonu - wygrał Hiszpan Rafael Nadal, wieńcząc go triumfem nad Rogerem Federerem w finale wszech czasów. Wcześniej Nadal wygrał też, po raz czwarty z rzędu, inne zawody Wielkiego Szlema, na kortach Rolanda Garrosa. W czołowej setce rankingu ATP jest 13 tenisistów hiszpańskich.W czerwcu reprezentacja Hiszpanii zdobyła mistrzostwo Europy w piłce nożnej.Jesienią ubiegłego roku Hiszpanie zdobyli mistrzostwo Europy w siatkówce.Hiszpanie są też aktualnymi mistrzami świata w koszykówce.W piłce ręcznej idzie Hiszpanom na tle kolegów z innych dyscyplin wręcz beznadziejnie - kilkanaście miesięcy temu nie obronili mistrzostwa świata wywalczonego w 2005 roku.W piłce wodnej Hiszpanie są czwartą drużyną globu (jeszcze w 2003 roku byli najlepsi). W hokeju na trawie - trzecią.Opuścił się też Fernando Alonso. W ubiegłym roku Hiszpan stracił tytuł mistrza świata kierowców Formuły 1.I pomyśleć, że w klasyfikacji medalowej igrzysk w Pekinie nacja królująca zarówno w najsłynniejszych imprezach sportowych, jak i grach zespołowych, nie ma wielkich szans - jeśli wierzyć analitykom PricewaterhouseCoopers - nawet na czołową dziesiątkę. A Chińczycy, jeśli uzbierają tam najwięcej złoto-srebrno-brązowego złomu, uznają się za największą sportową potęgę na planecie... 