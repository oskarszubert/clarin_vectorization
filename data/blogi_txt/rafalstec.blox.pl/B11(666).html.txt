Nie lubię słuchać Justyny Kowalczyk. Do winy przyznaję się oczywiście szeptem, zdając sobie sprawę, że bluźnię, że w naszych multimedalistach mamy obowiązek wielbić wszystko, w końcu pchają się na podium dla chwały narodu, nie własnej. Nasza mistrzyni niedwuznacznie sugeruje, że rywalki się szprycują. Olśniły ją prawdopodobnie ich zwycięstwa, bo Marit Bjoergen nie zachorowała na astmę dopiero w trakcie biegu łączonego, a w przededniu startu Kowalczyk nie przypominała światu (choć robiła to przed igrzyskami, jak zwracacie uwagę na forum), że Norweżka leczy się sterydami. Przypomniała, gdy złota medalistka ją pokonała. Czy raczej, uściślając, zdeklasowała. Dyskusja o astmie i sterydach w sporcie już się odbyła, odbyła się lata temu, teraz chore narciarki - i nie tylko narciarki - leczą przypadłość (chorobę zawodową?) jawnie, zgodnie z przepisami. Oskarżyć o doping to oskarżyć o zbrodnię, dlatego niedomówienia i aluzje są niedopuszczalne. Albo wiesz, masz dowody i zgłaszasz doniesienie, albo siedzisz cicho. Ostrożność wypada zachować zwłaszcza zawodniczce, która sama miała dopingową wpadkę, bowiem leczyła uraz zakazaną substancją. I na poprzednich igrzyskach mogła zdobyć medal dlatego, że skrócono jej dyskwalifikację. Perory Kowalczyk zaskakują tylko trochę, współbrzmią z litanią skarg, których słuchaliśmy tuż przed igrzyskami i w trakcie igrzysk. Najpierw Polka narzekała na trasy. Jej prawo, zresztą słabiej zorientowanym kibicom nawet należy wyjaśniać, że z narciarstwem jest jak z kolarstwem - wyścig wyścigowi nierówny, sprinter woli mknąć po płaskim, wytrzymałościowiec woli wspinać się po górach. Nasza Justyna uwielbia podbiegać, na wzniesieniach zyskuje wyraźną przewagę nad rywalkami, jeśli na drodze do mety trzeba się wymordować do utraty przytomności, to jej w to graj. Czego w jej lamentach nie lubiłem? Kowalczyk nie mówiła, że profil tras jej nie sprzyja, lecz dyskwalifikowała je jako zbyt łatwe, niegodne igrzysk, kwitowała je wręcz pogardliwym „turystyczne”. Dość oczywista logika podpowiada, że inne narciarki wygrywają głównie dlatego, że trasy stawiają niewielkie wymagania. Gdyby stawiały większe, przeciwniczki nie dotrzymałyby jej kroku. Czy trasy rzeczywiście są „łatwiejsze”. Znawcy tłumaczą, że łatwiejsze są dla zawodniczek świetnych technicznie i szybszych, a trudniejsze dla zawodniczek o potwornej sile. W narciarstwie nie zawsze chodzi o to, żeby się skatować. Albo nie tylko o to. Jak w wielu innych sportach. Nawet sztangistom nie wystarczy podnosić palcem ciężarówkę, na pomoście najlepsi też potrzebują nienagannej techniki. A Kowalczyk nie uprawia podbiegów narciarskich, lecz biegi. Jeszcze raz - słów naszej mistrzyni nie lubiłem, bo uważam je za niegrzeczne, pobrzmiewają wręcz brakiem szacunku dla rywalek, które nie są lepsze, co najwyżej sprzyjają im trasy. I tak dobrze, że Polka nie wykryła szerszego spisku wymierzonego w jej medalowe plany. Ktoś olimpijskie trasy wyznaczał... Jeśli tutaj wyczuwam, delikatnie eufemizując, nietakt, to w zawoalowanych oskarżeniach o doping - niemal skandal. (Dlatego oddycham z ulgą, że swoimi przemyśleniami nasza narciarka nie dzieliła się po angielsku). I jak radość Małysza ze srebra wydaje się autentyczna, tak Kowalczyk zaczynam podejrzewać o satysfakcję niepełną. A może również o niepewność przed biegiem ostatnim, do którego ruszy z teoretycznie największymi szansami na złoto. Czy to nie echo utyskiwań sfrustrowanego triumfami Ammanna trenera austriackich skoczków, który wytropił u Szwajcara nieregulaminowe wiązania? Justynie od dzisiaj kibicuję podwójnie. Dotąd trzymałem z nią jak z innymi polskimi sportowcami rywalizującymi w Vancouver, teraz powoduje mną jeszcze lęk, że po ewentualnym niepowodzeniu znów nie wykorzysta okazji, by w pewnych kwestiach pomilczeć. 