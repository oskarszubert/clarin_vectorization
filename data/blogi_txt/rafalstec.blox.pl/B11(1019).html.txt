Gdybym miał komentować prywatą, to bym skomentował, że z oddania Katarowi mundialu się cieszę. Z innego powodu pewnie bym nigdy tam nie poleciał, a jeśli do 2022 roku w pisaniu o sporcie przetrwa zapotrzebowanie na coś więcej niż równoważniki zdań, to być może polecę jako korespondent futbolowy. Jeśli mam komentować bezstronnniej, to wolę się jednak pożołądkować. Owszem, eksportujmy piłkę wszędzie, ale może jednak wszędzie poza pustynią? I wcale nie myślę o pustyni w sensie geograficznym - w Katarze żadne piłkarskie tradycje ani nie istnieją, ani nie zaistnieją. To jest niewiele rozleglejsze od naszych najmniejszych województw osiedle bogatych paniczy, którym nie wystarcza własnych obywateli, by wygodnie żyć. Dlatego wynajmują obcokrajowców. Imigrantów mieszka w Katarze więcej niż autochtonów, których imigranci obsługują. Autochtoni wymarzyli sobie mundial, więc go sobie kupili. Że te wszystkie klimatyzowane cuda stadionowej architektury (mają zostać połączone ze sobą metrem) staną się dzień po finale zbędne? Trudno, najwyżej się plastikowy złom rozbierze. Ja na bloga wpadłem, by przypomnieć o czymś, o czym dziś - na 12 lat przed turniejem - się jeszcze nie mówi. Otóż Katar jest bezwzględnie najsłabszym gospodarzem prestiżowej futbolowej imprezy w historii. Piłkarzy z klasą nie ma i raczej ich nie wychowa, choćby ze względu na niedobory demograficzne. Tamtejsi działacze dali się za to poznać jako obrotni importerzy futbolowej siły robocznej. Nie detaliczni (jak w Azerbejdżanie czy, mimo wszystko, w Polsce), lecz hurtowi. W ostatnich latach werbowali Urugwajczyków, Brazylijczyków, Sudańczyków, Irakijczyków, Palestyńczyków, Senegalczyków, Jemeńczyków... Pisałem o procederze ponad dwa lata temu tutaj.  Teraz mamy prawo się spodziewać - ciekawe, czy FIFA w ogóle nad tym dumała - że Katarczycy potroją wysiłki. Przecież to wstyd pokazać światu ekipę, która od wszystkich zbierze po pięć goli. Nie chcę wieszczyć, że w 2022 roku reprezentacyjny futbol ostatecznie zdechnie, ale umiem sobie wyobrazić, że dożyjemy pierwszego mundialu, na którym nie gospodarze nie wystawią swoich piłkarzy. 