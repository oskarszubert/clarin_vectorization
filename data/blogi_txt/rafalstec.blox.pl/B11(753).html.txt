Środowy pojedynek półbogów, którzy już w zeszłym roku rywalizowali o miano najlepszego piłkarza na świecie, to jeszcze jeden powód, by uznać mecz Barcelony z Manchesterem United za finał idealny. Zapraszam do mojego felietonu z dzisiejszej „Gazety”.W internetowej wersji brakuje tylko liczb, które wysłałem do papieru, bo ładnie dopełniają temat. Otóż Cristiano Ronaldo oddał w tej edycji Ligi Mistrzów najwięcej, bo aż 53 strzały (uderzał co 17 minut!, 32 razy celnie). Co oczywiście nie zaskakuje, zwraca uwagę jego przewaga nad kolejnymi kanonierami: następny na liście Lisandro Lopez z Porto oddał zaledwie 33 strzały, Frank Lampard - 31, Alessandro del Piero - 28, Wayne Rooney - 27, Adrian Mutu - 27, Zlatan Ibrahimović - 27. Leo Messi uderzał stosunkowo rzadko - 24 razy - ale był niesamowicie wydajny. Z ośmioma golami przewodzi klasyfikacji strzelców. 