Od 462 minut piłkarze Franciszka Smudy nie stracili gola, zupełnie niepostrzeżenie bijąc rekord absolutny reprezentacji Polski, i są jedynymi obok Portugalii (podejmuje wieczorem Turcję) finalistami mistrzostw Europy, którzy w tym roku kalendarzowym zdołali zachować czyste konto. Z czego oczywiście nie wolno wyciągąć żadnych wniosków, zwłaszcza po towarzyskiej wprawce tak jednostronnej, że Wojtek Szczęsny o mało nie skamieniał z bezczynności. Jeśli drobną statystykę bez znaczenia przywołuję, to dlatego, że wkomponowuje się w idylliczny nastrój, w jaki w przededniu Euro 2012 wpadają powoli wszyscy. Na rozanielonego wygląda selekcjoner, wcześniej nerwowo podrygujący, przeczuwający podstęp w każdym pytaniu dziennikarza, czasem reagujący na pytania nad wyraz gwałtownie. Kapitan Kuba Błaszczykowski cieszy się, że opinia publiczna wreszcie nie stoi nad drużyną „z batem”; Robert Lewandowski strzela akrobatycznego, swojego najpiękniejszego gola dla Polski; wszyscy kadrowicze opowiadają, że na austriackim zgrupowaniu stali się grupą przyjaciół. Nie zakłóciły przygotowań również wypadki losowe, przeciwnie, zdrowie odzyskują nawet nieszczęśnicy Perquis i Boenisch. Trener Smuda ma pod sobą każdego, kogo naprawdę chciał, a to przecież w tym ostro kontaktowym sporcie nieczęste - wystarczy przypomnieć sobie poprzedni turniej, przed którym reprezentację okaleczył uraz Błaszczykowskiego. Właśnie rzut oka w przeszłość uświadamia, jak zrobiło się sielankowo. Tuż przed mundialem w 2002 roku mieliśmy świeżo wdrukowane w pamięć sparingowe 0:2 z Japonią i 1:2 z Rumunią (obie wpadki u siebie), przed następnym mistrzostwami świata - 1:2 z Kolumbią i 0:1 z Litwą (też u siebie), przed Euro 2008 - 0:3 ze Stanami Zjednoczonymi ( znów u siebie). W ogóle powietrze przed każdą nowożytną imprezą było co najmniej podtrute. Każdy selekcjoner w poprzedzających ją miesiącach dawał powody, by kibice zapomnieli o pomyślnej kampanii eliminacyjnej, bo przesłaniały ją coraz mocniej rzucające się w oczy przywary i mnożące się błędy Jerzego Engela, Pawła Janasa, Leo Beenhakkera. Dziś ujada głównie Jan Tomaszewski, drapieżnik raczej namolnie hałaśliwy niż groźny, inni okazują reprezentacji umiarkowaną życzliwość. Od przegrywania piłkarze nas odzwyczaili, gdyby bowiem nie jesienne 0:2 z Włochami, przeżyliby niemal rok bez skazy na wyniku. Ba, sekundy dzieliły ich od bezprecedensowego triumfu nad Niemcami, chyba głównymi faworytami mistrzostw. Na ile ich stać, nie mamy pojęcia, od dwóch i pół roku zabawiali się wyłącznie w sparingach, czyli meczach symulowanych. Wiemy za to, że wreszcie do walki z rywalami nie przystąpią po rytualnej przedturniejowej wojnie polsko-polskiej. Jest tak błogo, że aż strach.﻿ 