W trwających właśnie mistrzostwach Europy najbardziej lubię to, że wreszcie nikt nie znajdzie powodu, by zrzędzić, że nasi siatkarze osiągnęli sukces - bo chyba już mały osiągnęli - dzięki podsunięciu im poprzez działaczowskie krętactwa lichych przeciwników. Powinniśmy raczej przypomnieć sobie, jaką szóstkę zestawilibyśmy z nieobecnych na turnieju - z Zagumnym na rozegraniu, Wlazłym w ataku, Winiarskim i Bartmanem lub Świderskim na przyjęciu, Plińskim oraz ewentualnie Czarnowskim na środku siatki. Jak spoglądam na te nazwiska, to sobie myślę, że wymienieni byliby w starciu drużyną, która właśnie awansowała do półfinału ME, faworytem. A skoro wykrwawioną reprezentację mimo wszystko stać na walkę o medale na mistrzostwach kontynentu, to znaczy, że potencjał naszej siatkówki - o jej postępach w perspektywie dekady czym blogowałem przed kilkoma dniami - rzeczywiście nadal rośnie. W imponującym tempie rośnie też dorobek Andrei Anastasiego. On zdobywał już złoto ME z Włochami oraz Hiszpanami i zdaje sobie sprawę, że jeśli wypchnie Polaków na podium, zostanie pierwszym w historii trenerem, który brał medale z trzema różnymi reprezentacjami. Ale to nie jest jedyny rekord, który ma szansę ustanowić. Przed nim jeszcze rekord nasz, wewnętrznie polski. W 2006 r. selekcjoner Raul Lozano dał nam pierwszy medal mundialu od 32 lat. W 2009 r. selekcjoner Daniel Castellani dał nam pierwsze w historii złoto ME. W 2011 r. selekcjoner Anastasi dał nam pierwszy medal w Lidze Światowej. A w weekend Anastasi może jeszcze sprawić, że polska reprezentacja po raz pierwszy w historii na dystansie jednego roku wskoczy na podium aż dwukrotnie.﻿ 