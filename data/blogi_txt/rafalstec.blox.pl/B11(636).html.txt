Kiedy idealista Michel Platini ogłaszał mającą ograniczyć hegemonię najbogatszych reformę Ligi Mistrzów, dystansowałem się od euforycznych reakcji, zwracając uwagę, że retusz regulaminu wesprze piłkarskich średniaków, nie słabeuszy. A polskie kluby od średniaków dzieli przepaść granicząca z nieskończonością. Dziś umiem tylko dodać: wyobraźnia Platiniego pomnożona przez miłosierdzie Matki Teresy nie spłodziłaby reformy, dzięki której Wisła Kraków zdołałaby awansować do Ligi Mistrzów. Dowiedziawszy się, że żadna stacja nie transmituje rewanżu Levadii Tallin z Wisłą Kraków, odetchnąłem z ulgą. Jakie to piękne! W erze miliarda pracujących całą dobę kamer mamy mecz jakby wyjęty z zamierzchłej przeszłości, który można relacjonować tylko niezawodną metodą z ust do ust! Po chwili dopiero przyszła mniej romantyczna refleksja, że to jednak przygnębiające. Oto mistrz Polski musi już staczać boje, których nikt nie chce nawet sfilmować, choć futbolowe transmisje wylewają się z telewizorów w każdej sekundzie dnia i nocy, pokazując wszystko, co się rusza wokół piłki - bez względu na stawkę lub spodziewany poziom gry. Szkoda tego zaniedbania, bo chwile historyczne warto rejestrować. A piłkarze z Krakowa zamknęli właśnie zgrabną nadbałtycką trylogię. Od Łotyszy oberwała niedawno reprezentacja Polski w autorskiej wersji selekcjonera Zbigniewa Bońka, która poniosła chyba najbardziej szokującą klęskę w dziejach naszych starań o awans na mistrzostwa Europy. Od Litwinów oberwała Legia Warszawa, a utożsamiające się z nią kibolstwo narobiło nam obciachu na międzynarodową skalę, demolując stadion w Wilnie. Wreszcie od Estończyków oberwała Wisła, która z kolei najadła się rekordowego wstydu w historii naszych bohaterskich bitew o przyjęcie do Ligi Mistrzów. Spośród republik poradzieckich zrzeszonych w UEFA nie oberwali polscy piłkarze już tylko od Mołdawian. (Aktualizacja: już zostałem zbesztany na forum, że ofiarami Mołdawian też padliśmy. Lech Poznań oberwał od Tiraspolu). Właściciela Wisły nierzadko krytykowałem za lekkomyślne zatrudnianie trenerów i pochopne ich zwalnianie, na pracę Macieja Skorży spoglądałem natomiast z życzliwą wyrozumiałością, widząc, że klub sabotuje ją permanentną wyprzedażą drużyny, prowadzoną przy mikroskopijnych inwestycjach w nowych piłkarzy. Dziś nie usprawiedliwa go już nic, dymisja będzie w pełni zrozumiała. Z jakimi kadrowymi kłopotami by się Skorża nie zmagał, Estończyków pokonać trzeba. Co pisać po meczu, którego nikt nie widział, a którego widzieć nie trzeba, by wszystko było jasne? Kogo wołać o pomoc? Pezetpeenowskiego dyrektora od lepszego jutra Jerzego Engela, który znów odpowie, że nie podoba mu się fryzura proponującego dyskusję i będzie bajdurzył, jak jest wbrew pozorom z polskim futbolem wspaniale? Jestem zrezygnowany, we łbie mam pustkę, umiem tylko zaproponować, zamiast kolejnej rewolucji w Lidze Mistrzów, rewolucję w filozofii kibicowania polskiej piłce. Uznajmy wreszcie, że jesteśmy najgorsi w Europie, nie róbmy zdziwionych min po niepowodzeniu w eliminacjach do mundialu, nie rozpaczajmy po porażkach z plemionami jeszcze bardziej tajemniczymi niż ugrofińskie, nauczmy cieszyć się drobiazgami. Wypłuczemy sobie z jaźni możliwość występowania polskich drużyn w roli faworyta w meczu z jakimkolwiek dostępnym rywalem, to i ucieszymy się ciężko wypracowanym remisem w pierwszym meczu z Levadią. A w rewanżu przeżyjemy zdrowe, sportowe emocje. Przed ekranem. Telewizje wreszcie zrozumieją, że albo będą transmitować popisy piłkarzy w głębokich eliminacjach, albo wcale. PS Zaproponowany pod poprzednią notką plebiscyt na największy obciach w pucharach uważajcie za ogłoszony. 