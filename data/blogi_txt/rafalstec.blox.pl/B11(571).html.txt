Zgodnie z obietnicą daję tutaj link do naszego - mojego i Radka Leniarskiego - wywiadu z dyrektorem departamentu sportu kwalifikowanego i młodzieżowego Ministerstwa Sportu Tomaszem Marcinkowskim. Pochwalę się, że jego przeprowadzanie było wyzwaniem potwornie wymagającym, godnym igrzysk olimpijskich. Jak wytrzymać i nie zarechotać? Jak utrzymać minę sugerującą głębokie skupienie i namysł nad słowami dyrektora, by dyrektor się nie zniechęcił i cierpliwie wyłuszczał, jakie pułapki czyhają na człowieka odpowiedzialnego za spisywanie miejsc zajmowanych przez sportowców na igrzyskach?Taktyka Radka polegała na niepatrzeniu w moim kierunku. Trzymał się długo, parsknął nie wcześniej niż po kwadransie rozmowy. Ja, niestety, chichotałem trochę nazbyt często, w pewnym momencie dyrektor nawet się zaniepokoił i wyraził przypuszczenie, że chyba trochę złośliwy jestem. Pospiesznie zapewniłem dyrektora o swojej życzliwości.Życzliwy mu jestem do teraz, wcale nie mam zamiaru pomstować na jego bezsensowne pozorowanie bycia cholernie zarobionym w Pekinie, w którym zabiera miejsce w ekipie komuś innemu, rzeczywiście niezbędnemu sportowcom. Poruszające jest co innego - Marcinkowski to bardzo ważna postać w polskim sporcie, w samym jego czubie, bliski współpracownik ministra. Człowiek o rozległych kompetencjach i zadaniach, o czym możecie przeczytać tutaj. Właściwie trudno byłoby wymyślić coś, za co nie odpowiada bądź na co nie ma wpływu. Jego misja sięga spraw najdonioślejszych, jak np. - cytuję - monitorowanie procesu wdrażania dokumentu Strategia Rozwoju Sportu w Polsce do roku 2015.Kiedy już przeczytacie, to wróćcie do wywiadu. Wgryźcie się w Marcinkowskiego obserwacje, analizy, refleksje. I pomyślcie jeszcze raz, że dyrektor cały swój intrygujący intelekt wkłada w uporczywą pracę - medialnie nieefektowną, wykonywaną w cieniu - dla lepszego jutra naszego sportu. 