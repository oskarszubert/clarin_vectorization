Selekcjoner kadry siatkarzy oddał swój los w ręce szefów PZPS i ci mają cholernie trudną decyzję do podjęcia. Też tkwią w szoku, najbardziej bolesna reprezentacyjna klęska dekady spadła na nich w momencie, w którym najmniej się jej spodziewali. Na zeszłorocznych mistrzostwach Europy, na które siatkarze lecieli zdziesiątkowani, łatwiej byłoby ją zaakceptować. Ale teraz, gdy niemal wszystko grało!? (Tutaj znajdziecie moje podsumowanie MŚ z dzisiejszej „Gazety”). Decyzja o przyszłości trenera ma zapaść wieczorem, choć sam nie zdziwiłbym się, gdyby została odłożona. W identycznych tarapatach byliśmy przed trzema laty - drużyna Raula Lozano zagrała wtedy beznadziejnie na ME, choć również jechała na turniej w medalowej glorii, sezon po srebrze mundialu. Ówczesny argentyński selekcjoner posadę zachował, ale wyniki, czyli najważniejsze kryterium oceny dokonań trenera, miał zupełnie inne niż jego następca. Obaj osiągnęli po jednym niepodważalnym sukcesie - poprowadzili siatkarzy do medalu imprezy rangi mistrzowskiej. Nikomu innemu w minionym ćwierćwieczu się to nie udało. Inne turnieje? W trzech próbach Lozano dwukrotnie zaciągnął Polskę do półfinału Ligi Światowej, osiagając najlepsze wyniki w historii naszych występów w tych rozgrywkach. Dał też w nich fenomenalną, rekordową passę 14 kolejnych zwycięstw. Drużyna Castellaniego w dwóch próbach zajmowała miejsca 9. oraz 10., czyli osiągnęła najgorsze wyniki w historii naszych występów w tych rozgrywkach. Pod Lozano siatkarze wygrali - do dnia zakończenia feralnych ME, gdy zapadała decyzja w sprawie selekcjonera - 72 proc. meczów. Pod Castellanim wygrali 60 proc. meczów. Bilans poprzednika wypada wyraźnie okazalej, ale w cyferkach nie widać fundamentalnej różnicy w strategii obu selekcjonerów. Otóż Lozano rozbijał się po LŚ wraz z jedynym siatkarzem, bez którego współczesna reprezentacja nie umiała zwyciężać nigdy - rozgrywającym Pawłem Zagumnym. Jak bezcenny i niezastąpiony to gracz, przekonamy się, gdy odejdzie. Castellani przyjął inną perspektywę, sięgającą jeszcze poza cykl olimpijski. Myśli już w o mistrzostwach świata w 2014 r., dla nas specjalnie ważnych, bo organizowanych w Polsce. Zagumny zapewne dotrwa do igrzysk, ale potem może być już różnie, w jego wieku planuje się ostrożnie. Dlatego trener promował 23-letniego Grzegorza Łomacza, dlatego wolał go od 31-letniego Łukasza Żygadły. I z żółtodziobim wystawiającym w LŚ przegrywał.  Powinien zostać czy odejść? Co myślicie? 