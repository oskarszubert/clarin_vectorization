A co tam, pojadę klasycznie po polsku - poszukam dziury w całym, wyciągnę palucha, wskażę największego grzesznika. Za bardzo męczy mnie zmarnowana przez Lecha szansa na skopanie tyłków hiszpańskim zarozumialcom (czyli pokonanie Deportivo), żebym popuścił. Za bardzo się Bośniaka talentem zachwycam. Za dużo od niego wymagam.Przez cały czwartkowy mecz - nieodparcie zajmujący, od czasów kasperczakowej Wisły tak fajnie mi się polskiego klubu nie oglądało - miałem wrażenie, że słusznie fetowany przez cały kraj Semir Stilić gra raczej dla siebie niż dla drużyny. Że podekscytowany doniesieniami o zainteresowaniu jego osobą zachodnich klubów chce się czym prędzej wypromować. Że nawet z piłką przy nodze obsesyjnie rozmyśla, czy Celtic Glasgow rzeczywiście rzuci za niego grube miliony.Albo - to inny możliwy wariant - tak wysoko zaczął cenić bośniacki rozgrywający samego siebie, iż postanowił wygrać mecz w pojedynkę. Kiedy wczoraj, jeszcze na gorąco, pisałem o niechlujstwie Lecha, wspominałem w sporej mierze właśnie Stilicia, który uderzał na bramkę nawet z ponad 30 metrów. W ogóle im bliżej podbiegał pola karnego Deportivo, tym chętniej zapominał, że uprawia sport zespołowy. Dzisiaj potwierdzenie dla swojego wrażenia znalazłem w statystykach porównujących jego osiągi z osiągami rozgrywającego gości Juana Valerona:Stilić oddał blisko połowę wszystkich strzałów Lecha, uderzając nawet w okolicznościach niedających żadnych szans na powodzenie. I, co gorsza, okolicznościach pozwalających po raz kolejny oszukać ustawioną daleko od pola karnego defensywę przeciwnika (Wilk i Peszko już czyhali na skrzydłach).Valeron nie strzelał w ogóle. Nie tylko dlatego, że zazwyczaj trafia rzadziej. On pomimo mniejszej liczby kontaktów z piłką wykonał aż dwukrotnie więcej celnych podań do przodu niż przywódca poznaniaków. Przesuwał grę do przodu, choć ci się głównie bronili i dalej niż ich lider zapuszczali się niechętnie. Valeronowi udawało się, bo potrafił przytrzymać piłkę i poczekać na wsparcie.Stilić nie potrafił. I nie zawsze próbował (udana próba dała gola!). Nie ma pewności, czy zjadła go presja, czy miał słabszy dzień, czy myślał bardziej o interesie swoim niż drużyny. Ja wyczuwałem egoizm. I zastanawiam się, co o jego solowych popisach powiedział mu - w cztery oczy, nie przy mikrofonach czy kamerach - Franciszek Smuda. 