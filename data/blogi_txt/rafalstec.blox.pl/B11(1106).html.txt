Wyrzucony dzisiaj z Zagłębia Lubin Czesław Michniewicz umie podsycać harmider wokół swojej osoby, tak jak umie dbać, by media widziały w nim trenerskiego wybrańca. Dziś nikt już nie pamięta, skąd się wzięło pseudo ”Polski Mourinho”, brzmi ono - biorąc pod uwagę poziom naszej piłki - groteskowo, ale Michniewicz raczej go nie zwalczał, choć oficjalnie przyznaje się do fascynacji innym wirtuozem trenerki, Rafaelem Benitezem.O metodzie Mourinho, która dała mu bezwarunkową, czasem wręcz histeryczną lojalność piłkarzy, pisałem kilka dni temu. Portugalczyk kupił ich wierność, bo po niepowodzeniach zawsze brał całą winę na siebie, bo bronił ich niezależnie od skali boiskowych zbrodni, które popełniali, bo się dla nich narażał.Michniewicz, choć zobowiązany zaszczytnymi porównaniami, zachowywał się inaczej. Zupełnie inaczej. Po kiepskich meczach Zagłębie szukał winy wyłącznie poza sobą, zwalał ją na zawodników, publicznie znęcał się nad ich kiepską formą. Mourinho potrafił krytykującego jego graczy trenera Arsenalu zwyzywać od podglądaczy (że niby co rusz zagląda, zboczeniec, do cudzej szatni), a Michniewicz gorliwie przytakiwał, kiedy zawodników krytykowali dziennikarze. Efekt? Lider Chelsea Frank Lampard pewnie już kombinuje, jak dziś, w ponurej erze bez Mourinho, zbiec do Barcelony, a lider Zagłębia Maciej Iwański skarży się, że jego szkoleniowiec udaje nieomylnego. I ani on, ani koledzy po byłym szefie nie płaczą.Reguły PR to Michniewicz może i opanował, ale na razie nie pojął, że trener z klasą nie go stosuje po to, by reklamować siebie, lecz pomagać drużynie.PS. A przecież dał Michniewiczowi przykład Beenhakker: powołał zesłanego w Zagłębiu na ławkę rezerwowych Łobodzińskiego, a ten, rzekomo będąc w beznadziejnej formie, był najlepszy na boisku - przed zgaśnięciem światła - w meczu z Kazachstanem. 