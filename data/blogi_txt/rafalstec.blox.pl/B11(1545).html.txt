Z kwaśną miną zamieniałem transmisję angielskiego hitu Tottenham - Manchester United na transmisję z cypryjskiego Pafos. Pilota chwyciłem w sporej mierze z zawodowego obowiązku, przecież towarzyskie spotkania narodowych reprezentacji traktuje się coraz mniej serio, a Polacy z Finami rozgrywali sparing najniższej kategorii - zaplanowany na dzień spoza oficjalnego kalendarza FIFA i pozbawiony przez to kluczowych piłkarzy. Bałem się typowego dla tego gatunku potworka, gry rwanej i chaotycznej, ataków niedokończonych i koślawych. Bałem się karykatury meczu piłkarskiego, który zmęczę z jedną co najwyżej refleksją: wyników ćwierćsparingów nie powinno się w ogóle wliczać do światowego rankingu.A później zrobiło się całkiem przyjemnie.Owszem, nie urządzili sobie Polacy zajadłej kanonady celnych strzałów na fińską bramkę, ale piłkę kopali - biorąc pod uwagę ćwierćsparingowe okoliczności - naprawdę z sensem. Na prawej flance kilkakrotnie zawirował Łobodziński, ładnie rozpędzali się Zahorski, Grosicki i brawurowy Nowak, obrońcy potrafili wymierzyć długie przerzuty piłki na skrzydła, a cała drużyna dawała niekiedy próbki natarć płynnych i przemyślanych. No i ten gol Kokoszki, strzelony po rzucie wolnym Garguły: w eliminacjach Euro 2008 kadra Beenhakkera trafiła do siatki w podobnych okolicznościach tylko raz, w meczu z Azerbejdżanem. A przecież stałe fragmenty gry to we współczesnym futbolu elementarz, bez którego wygrywać się nie da.Całość dała mi wystarczającą satysfakcję, by z premedytacją przymykać oczy, gdy popełniali Polacy, zwłaszcza przed przerwą, błędy w defensywie. A może nawet błędziska. W tej formacji o zrozumienie najtrudniej, tymczasem tworzący ją w Pafos ludzie nigdy ze sobą nie grali, a Wawrzyniak w roli stopera wręcz debiutował. Słowem, trener Beenhakker w tydzień zlepił zbieraninę ligowców w całkiem znośny zespół.Przede wszystkim jednak potraktowali piłkarze sparing śmiertelnie poważnie. Uczciwie na boisku pracowali, zawzięcie parli po piłkę w każdej sytuacji, nacierali z wigorem i do samego końca. To właśnie dzięki ich wytrwałej determinacji mecz różnił się od klasycznego dziełka z gatunku ćwierćsparingów, których zmordowaliśmy już bez liku. Kto wie, czy nie obejrzeliśmy właśnie najlepszego w ostatnich latach towarzyskiego spotkania Polaków pośród tych rozgrywanych poza kalendarzem FIFA, a zatem okaleczonych nieobecnością gwiazd. Ostatecznie Finowie są ciut mocniejsi niż Zjednoczone Emiraty Arabskie.Kiedy poprzednik Beenhakkera Paweł Janas zaciągał do drużyny narodowej każdego ligowca, który akurat zagrał pół przyzwoitego meczu w klubie, irytowałem się i swego czasu chciałem go nawet wykpić w felietonie o trenerze sądzącym, iż powołanie 60 kadrowiczów daje dożywotnie członkostwo w Klubie Wybitnego Selekcjonera. W jego personalnej polityce widziałem ostateczne odebranie najwyższej rangi pojęciu „reprezentant Polski”, na bieżąco aktualizowałem też prywatne statystyki i pod koniec jego kadencji wyszło mi, że pozwolił zagrać dla kraju aż 85 piłkarzom, niekiedy kopaczom kompletnie fajtłapowatym.Beenhakker, jeśli pozostanie konsekwentny, pewnie Janasa przebije. Do dzisiaj - przez 17 miesięcy na polskiej ławce i w 22 meczach - wystawił 64 zawodników, tymczasem jego poprzednik pracował na swój dorobek 40 miesięcy i 51 meczów. Niezłe tempo ma nasz Leo, co?A jednak selekcjonerską hojność Holendra zaakceptowałem bezboleśnie. On wynalazł już cały tłumek piłkarzy dla reprezentacji cennych, a wcześniej niezauważanych; niektórych przesunął na zupełnie nowe dla nich pozycje na boisku, inspirując trenerów ligowych; pozostaje w wyborach samodzielny i niezależny, nie wyszukuje pomijanych przez siebie nazwisk z prasowych panegiryków; wreszcie jego charyzma i talenty motywacyjne sprawiają, że sama obecność na zgrupowaniu stała się dla piłkarzy wydarzeniem doniosłym, wzniecającym rewolucję w ich głowach.Dlatego na Cyprze czasu na pewno nie zmarnowali, nawet gdyby żaden z tych, którzy pokonali Finlandię, nie pojechał na Euro 2008. To przecież całkiem realne, choć gwiazdy naszej reprezentacji po okazałym sparingu zmienników powinny się mieć na baczności. Beenhakker potrafił już usunąć z kadry - znienacka i nieodwołalnie - nawet Jerzego Dudka, który uchodził za jego ulubieńca… 