Rąbnąłem poprzednią notkę w trakcie ślęczenia nad zupełnie innym tekstem - spontanicznie, biorąc oddech między akapitami - i teraz muszę, psiakrew, zamieścić erratę wraz z przeprosinami. Uroczyste przeprosiny kieruję nade wszystko do Erica Abidala, to jemu postawiłem haniebny zarzut, jakoby był najbardziej uznanym współczesnym futbolistą, który nigdy nie strzelił gola. W całej zawodowej karierze. W ogóle ogłosiłem, że z niego niewydarzony ciapa. A jednak nie taki ciapa. Nie strzelił Eric we francuskiej kadrze, nie strzelił w europejskich pucharach, nie strzelił w lidze francuskiej ani hiszpańskiej, ale w pomniejszych rozgrywkach dziubnął. Dawno, dawno temu (listopad 2004 oraz styczeń 2007), za siedmioma górami i siedmioma lasami (Puchar Ligi Francuskiej), ale gol jest gol, o czym słusznie pouczono mnie na forum. Dzięki, że zachowaliście czujność. I uwierzcie na słowo - nie chciałem Erica zniesławić, naprawdę lubię gościa, kiedyś go nawet na blogu broniłem przed krytykami zajadłymi. Nawiasem mówiąc, żyję nadzieją, że tutaj nie zajrzy i nie zrobi mu się przykro, bo dowodów swojej zbrodni usunąć nie zamierzam, niech mi będzie policzone. Na wszelki wypadek deklaruję pokutę i zadośćuczynienie w jednym. Ślubuję mianowicie specjalnie wytężonym wzrokiem przyglądać się występom Abidala i w okolicach wrogiej bramki zawsze trzymać kciuki - aż do kciuków rozgniecenia - za jego snajperski fart. Morał? Że jak każda potwora znajdzie swego amatora, tak każdy kopiący z pola wykopie pewnego dnia swego gola. Nawet Abidal. Z waszych poszukiwań, które relacjonowaliście na forum pod feralną notką, wynika, że z najbardziej wstrząsającymi statystykami musiał, biedaczysko, kończyć karierę Des Walker. Angielski obrońca rozegrał w reprezentacji i klubach (Nottingham Forest, Sampdoria, Sheffield Wednesday) 791 meczów. Gola wmusił jednego. Rekordzista? 