W plebiscycie na najbardziej kochanego przez fanów piłkarza w całej historii Boca Juniors, zorganizowanym przez sam klub, Diego Armando zajmuje ledwie drugie miejsce. A przecież już to, że w ogóle konkuruje z normalnymi ludźmi, sugeruje, iż został sprowadzony na ziemię. Jakoś nie wyobrażam sobie, by w Polsce komuś strzeliło do głowy umieścić obok siebie w popularnościowych wyścigach Jezusa, premiera Marcinkiewicza, Małysza i Dodę. Ryzyka, że Jezus na finiszu jednak z Dodą minimalnie przegra, zbagatelizować nie sposób.Zwłaszcza że Maradona przegrywa wyraźnie. Aż 33 procent spośród 65 tysięcy kibiców, którzy już oddali głos, wybrało Juana Romana Riquelme. Boskiego Diego, w niektórych kościołach uchodzący za istotę najwyższą (według wyznawców mamy teraz rok 48 naszej ery), wskazało ledwie 26 proc. Czym, nie ukrywam, jestem wstrząśnięty, bo choć jego pozaboiskowych osiągnięć nie wielbię, to spędzając w 2002 roku trochę czasu w Argentynie poczułem, że tubylcy otaczają go autentycznym kultem. Kiedy ośmielałem się coś napomknąć o jego popisach bez piłki, przygważdżało mnie zazwyczaj łypnięcie, jakiego w Polsce nie napotkałbym nawet, gdybym zasugerował, że Jan Paweł II jednak się czasem mylił. „Oni, Argentyńczycy, przywary Maradony widzą, ale Maradona wraz ze swoimi przywarami należy do nich. Ty jesteś obcy, masz się zamknąć” - tłumaczył mi wówczas ten fenomen pewien emigrant z Niemiec. Czyżby coś zmieniło, czyżby mit po kolejnych wybrykach Maradony jednak obumierał?Tę notkę popełniam jednak właściwie z innego powodu: na imię mu Juan Roman, a na nazwisko Riquelme. Jego niepodrabialną dreptaninę z piłką przy nodze oglądam pasjami, jego geniuszowi składałem już na łamach „Gazety” obszerny hołd (w tym felietonie, który zaliczam, nie chwaląc się, do swoich najbardziej udanych;)), dziś uważam go za bezwzględnie najwybitniejszego futbolistę grającego poza Europą, a kiedy wskutek swego trudnego charakteru i konfliktu z prezesem Villarrealu miał niedawno wielomiesięczną przerwę w grze, widziałem w jego bezczynności marnotrawstwa grzech śmiertelny.Argentyńczycy na pewno myślą inaczej, bo bez nieprzezwyciężonej zawziętości zawodnika wciąż oglądali by go pewnie tylko w transmisjach z Europy. A tak są wniebowzięci i to właśnie przedwczesny, znaczony trofeami powrót Riquelme do Buenos Aires dodatkowo rozpalił ich emocje. Bo z tamtego pobytu między nimi pamiętam jeszcze coś: opowieść pewnego fana z Santa Fe (ale trzymającego z River Plate) o ambiwalentnych uczuciach, które zakłócają mu podziwianie wyczynów najzdolniejszych piłkarzy podbijających ligę. Frajdę z każdego gola i udanego dryblingu odbiera mu - i nie tylko jemu - świadomość, że jego nowy idol ucieknie z Argentyny na drugi koniec świata, zanim przestanie być nastolatkiem. I nawet na mecze reprezentacji będzie przyjeżdżał coraz rzadziej, bo sparingi południowoamerykańskie reprezentacje lubią rozgrywać w Europie. Żeby piłkarze - ale nie kibice - mieli bliżej. 