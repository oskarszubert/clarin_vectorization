Ponieważ dotarły do mnie wieści, że podane w felietonie o Beenhakkerze wspomnienie mojego najwspanialszego przeżycia związanego z reprezentacją Polski wywołało nieco kontrowersji, proponuję miniplebiscyt. Wybierzmy najbardziej niezapomniane - czy to dzięki prestiżowi triumfu, czy dzięki wyjątkowym emocjom - mecze naszych piłkarzy. Nie tylko mecze kadry, ale i klubów - biorąc pod uwagę wyłącznie konfrontacje międzynarodowe. Nie myślę rzecz jasna o tworzeniu jakiegoś rankingu (choć gdyby ktoś miał ochotę na forum, to byłoby fajnie), lecz o wymianie opinii.Zastrzeżenie: propozycję kieruję do kibiców, którzy wchodzili w dorosłość w latach 90. (ja pełnoletni stałem się w 1994 roku), lub tych, którzy zgodzą się zapomnieć o wcześniejszych tłustych latach naszego futbolu, wejść w skórę mojego pokolenia i wybierać tylko spośród wspomnień świeższych. Chodzi mi o czas - z grubsza biorąc - między ostatnimi tchnieniami kadry Piechniczka a przybyciem Beenhakkera.Moje propozycje, w kolejności chronologicznej:  1991: Sampdoria - Legia 2:2 (ćwierćfinał Pucharu Zdobywców Pucharów)Rywał bronił wówczas trofeum, rządził w Serie A, był europejską potęgą. Nastoletni Wojciech Kowalczyk poruszał się jeszcze jak żywa torpeda i strzelił dwa gole, Sampdoria odpowiedziała swoimi w szarpiącej za nerwy końcówce, potem Szczęsny wyleciał z boiska i w bramce stanął obrońca Jóźwiak (chyba nawet efektownie piąstkował, ale głowy nie dam).  1992: Polska - Włochy 3:0 (turniej olimpijski w Barcelonie)Wiem, że dopiero później rozstrzygały się medale, że był nokaut na Australii, że cały kraj porwał finał z gospodarzami. Ale ja nigdy nie zapomnę drugiego meczu. Włosi uchodzili za głównych faworytów do złota, a tu w piątej minucie po lewym skrzydle sunie - przez całe boisko, jak Roberto Carlos w szczytowej formie! - Koźmiński. Dośrodkowuje, wolejem piłkę pakuje do siatki Juskowiak. Poczuliśmy, że może być pięknie...   1993: Polska - Anglia 1:1 (eliminacje mistrzostw świata)O tym pisałem we wspomnianym felietonie.  1996: Broendby - Widzew 3:2 (eliminacje Ligi Mistrzów)Jedyny w mojej kolekcji mecz przegrany. Duńczycy prowadzili już 3:0, łodzianie zaczęli odrabiać straty, decydującego o awansie do LM gola Wojtala strzelił w 89 minucie, a potem sędzia nie chciał gwizdnąć po raz ostatni i swój popis dał pewien radiowy komentator.  2002: Schalke Gelsenkirchen – Wisła Kraków 1:4 (III runda Pucharu UEFA) To był chyba szczyt fantastycznej grupy Henryka Kasperczaka. Szalejący skrzydłowy Kosowski, salta Nigeryjczyka Uche, laserowa precyzja snajperskiej stopy Żurawskiego. Eeech, to działo się prawie wczoraj...PS. Korciło mnie też, by wyróżnić wyjazdowe triumfy kadry Engela nad Ukrainą i Norwegią, ale postanowiłem zacieśnić stawkę do pięciu hitów, a konkurencja była ostra. 