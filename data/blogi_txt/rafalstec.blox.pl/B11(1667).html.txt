Trzecia rocznica założenia blogu „A jednak się kręci”, a zarazem rozstrzygnięcie drugiej edycji - wraz z ogłoszeniem trzeciej - konkursu na Jasnowidza roku nadciągają w momencie niewygodnym, bo szwendam się właśnie wakacyjnie po Ligurii i komputerów próbuję unikać. Na szczęście w zeszłym roku kilku czytelników zaofiarowało pomoc w zliczaniu poprawnych odpowiedzi. Dlatego niniejszym wzywam właścicieli wdzięcznych nicków asecond17, ojebejbe, szy_pul i zeal123 - oraz wszystkich innych mających ochotę popełnić dobry uczynek - by wsparli wypoczywającego blogera, sporządzili swoje klasyfikacje, zamieścili je na forum i w ten sposób wzajemnie się zweryfikowali. Co i ja uczynię, by mieć pewność, że nagrodę wyślę czytelnikowi rzeczywiście widzącemu przyszłość. Skontroluję oczywiście tylko czołówkę, ewentualne pomyłki w siódmej albo siedemnastej dziesiątce klasyfikacji generalnej wielkiej szkody nikomu nie wyrządzą. (Pamiętajmy o dedlajnie, niektórzy się spóźnili). Kto nie wie, o co się rozchodzi, bo zagląda tutaj od niedawna, niech kliknie tutaj, tutaj i tutaj. Ja wrócę na blog w poniedziałek lub wtorek, oficjalnie ogłoszę zwycięzcę (jeśli nikt nie pomoże, sam wszystko zliczę), a także wleję pytania trzeciej edycji Jasnowidza roku, nad którymi pomyślę przez weekend. Skala trudności znów musi wzrosnąć, dlatego chciałbym też, byście zaproponowali na forum własne pytania. Trzy najciekawsze włożę między własne. Oczywiście najciekawsze pośród odpowiadających konstrukcją tradycyjnym zasadom konkursu, czyli rozpoczynające się od słów „Czy do 18 października 2011 roku...” A teraz właściwie odpowiedzi na pytania z zeszłego sezonu. Czy do 18 października 2010 roku: 1) prokuratora postawi zarzuty aktualnemu członkowi zarządu PZPN? NIE (co się chyba nie zmieni, w weekend śledczy nie pracują, został im tylko poniedziałek) 2) selekcjonerem lub asystentem selekcjonera reprezentacji Polski będzie Stefan Majewski? NIE 3) w kadrze zadebiutuje kolejny piłkarz, który dopiero otrzyma nasz paszport (obcokrajowiec z polskimi bądź bez polskich korzeni)? TAK (Sebastian Boenisch) 4) reprezentacja wróci do czołowej "50" rankingu FIFA? NIE 5) Błaszczykowski wciąż będzie w Borussii Dortmund? TAK 6) Kuszczak wciąż będzie w MU? TAK 7) Lewandowski wciąż będzie w Lechu Poznań? NIE 8) Paweł Brożek wciąż będzie w Wiśle Kraków? TAK 9) Skorża wciąż będzie trenował Wisłę? NIE 10) polski klub zagra w Lidze Mistrzów? NIE 11) polski piłkarz strzeli gola w LM? TAK (Marcin Żewłakow) 12) hiszpański klub znów będzie bronił trofeum w LM? NIE 13) do czołowej czwórki na finiszu Premier League przebije się ktoś poza MU, Chelsea, Arsenalem i Liverpoolem? TAK 14) Inter zdobędzie kolejne mistrzostwo Włoch? TAK 15) trenerem Realu wciąż będzie Manuel Pellegrini? NIE 16) David Silva wciąż będzie w Valencii? NIE 17) mistrzostwo Rumunii znów zdobędzie klub spoza Bukaresztu? TAK 18) mistrzem świata zostanie drużyna z Europy? TAK 19) do półfinału MŚ awansuje drużyna z Afryki? NIE 20) królem strzelców mundialu zostanie piłkarz z Europy? TAK 21) w cv Jerzego Engela na jego stronie wciąż będzie figurował Władysław George Engel? NIE (Niestety, on na pewno pracuje w weekend dla dobra swojej witryny internetowej - sam zazdroszczę trenerowi pisarskiej płodności - więc istnieje ryzyko, że zrobi nam wszystkim dowcip i w poniedziałek George do CV znienacka wróci. Ale nie martwmy się na zapas, jeśli George wróci, wtedy wspólnie ustalimy strategię obronną). 