Po sezonie 1998/1999, w którym po Lidze Mistrzów rozbijali się młodziutcy Szewczenko z Rebrowem i inni piłkarze Dynama Kijów, żaden klub z obszernie pojmowanego wschodu Europy nie dotarł nawet do półfinału. Obszernie pojmowanego wschodu, bo Ukraina nie wyznacza tutaj żadnej granicy. Żelazna kurtyna w wydaniu futbolowym - oddzielająca wszechpanujące korporacje od pariasów dokazujących tylko w grach wstępnych - przesunęła się na zachód i strefa biedy obejmuje znacznie większe terytorium niż kraje byłych demoludów. W ostatnich 11 latach najdalej wysuniętym na wschód miastem, które widziało półfinał, było Monachium:  Nawet ćwierćfinał jest dla Wschodu niemal niedostępny. Spośród wszystkich drużyn położonych bardziej na wschód niż Bayern od 2002 roku do czołowej ósemki dobili się tylko piłkarze Fenerbahce (przed dwoma laty) i CSKA Moskwa (dwie porażki z Interem Mediolan minionej wiosny). Ich sukcesiki sugerowały, że bogacące się wschodnie wysepki luksusu - od Stambułu przez Donieck po Sankt Petersburg - ruszą w nie tylko finansowy pościg za potentatami. Nie tylko dzięki piłkarzom, przecież ofertę znad Bosforu przyjął nawet jeden z najwybitniejszych współczesnych trenerów, triumfator LM Frank Rijkaard. Na razie jednak ci, którzy wydawali się najszybciej mknąć ku europejskim szczytom, po mistrzowsku jedynie trwonią pieniądze. Zenit St. Petersburg miał wszystko. Od zwycięskiego doświadczenia w Pucharze UEFA, przez budżet pozwalający w czasach recesji wyrzucać 22 mln euro na obrońcę (Bruno Alves), po Luciano Spallettiego, czyli trenera, który wyznaczał ostatnio trendy - taktyka wpojona zachwycającej stylem Romie inspirowała nawet Aleksa Fergusona. Ale petersburżanie do Champions League w ogóle nie awansowali. Zadanie utrudniła im kolejna reforma UEFA. Gdyby nie pomysły Michela Platiniego, rosyjskie kluby miałyby szanse uniknąć w eliminacjach czołowych klubów francuskich (Zenit przegrał w sierpniu z Auxerre). Tak jak ukraińskie mogłyby bić rywali polskich, a nie dać się obijać holenderskim (Dynamo Kijów uległo właśnie Ajaksowi Amsterdam). Szef UEFA dał jednak wsparcie kontynentalnej oligarchii, uderzając w jej najgroźniejszych konkurentów - wyższą klasę średnią - którzy wzajemnie wybijają się już w kwalifikacjach. Powstanie Ligi Europejskiej, która zastąpiła Puchar UEFA, też na razie sprzyja mocarzom - w inauguracyjnej edycji rozgrywek najdalej na wschód wysuniętym klubem był Wolfsburg. Jeśli na mapie złączyć liniami miasta, które od 1999 dostąpiły półfinału LM, okaże się, że elita klubowego futbolu mieści się na niewielkiej części kontynentu: Żelazna kurtyna pojałtańska odizolowała Wschód od Zachodu na 44 lata. Futbolowa dzieli kontynent dopiero od lat 11, ale w futbolu epoki trwały dotychczas krócej niż w polityce międzynarodowej. Czy zatem niedawne ćwierćfinały CSKA i Fenerbahce zapowiadają, że ktoś ze wschodniej lub przynajmniej środkowej części kontynentu wreszcie doskoczy do półfinału Ligi Mistrzów? Może pobaraszkować między kolosami spróbuje Rubin Kazań, który imponował już w poprzedniej edycji, ale miał pecha wpaść w grupie na Jose Mourinho i Barcelonę? Bardziej zamaszystego ruchu na wschód europejski futbol wykonać by nie mógł... 