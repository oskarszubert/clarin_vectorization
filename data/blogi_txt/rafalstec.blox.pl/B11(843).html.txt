Nadal nie umiem ochłonąć, ta jesień w Champions League zwala mnie z nóg, teraz od ścian czaszki obija mi się tylko myśl, z którą już się dzieliłem - choć generalnie należę do wściekle narzekających na cywilizację nadmiaru, to akurat w tych rozgrywkach życzyłbym sobie rozbicia wtorków i śród na dwie pory. Niech hiciory zaczynają się o godzinach 19 i 21, dajcie nam więcej, nie chcę w trakcie porywającej szarpaniny londyńsko- donieckiej rozpraszać się łypaniem do Glasgow, gdzie cały mecz toczy się w polu karnym Celtiku, a potem się okazuje, że to Barcelona przegrywa. Dzieje się istne szaleństwo, i niech się dzieje, lubię statystykę, którą najpierw przeczułem, by natychmiast własnoocznie potwierdzić - otóż tegoroczne 3,02 gola na mecz to najwyższa średnia w historii Ligi Mistrzów, padł właśnie rekord z sezonu 2000/2001, w którym piłkarze wkładali piłkę do siatki w częstotliwością znacznie skromniejszą, to było marne 2,86 bramki na spotkanie. Ale oczywiście rozbudzają nas nade wszystko chwiejące się potęgi. Popatrzcie na liderów grup, popatrzcie, co się działo w tej kolejce z ostatnimi triumfatorami LM - Chelsea wydarła cholernie szczęśliwe zwycięstwo nad Szachtarem w 94. minucie; Barcelona przegrała na wygwizdowie Glasgow; Manchester United przewrócił Bragę w minucie 84., Milan uległ zubożałej znienacka Maladze. No i te klapy Realu Madryt oraz Manchesteru City, mistrzów najsilniejszych wedle rankingu UEFA lig na kontynencie... Nigdy nie będę wzdychał do antycznego Pucharu Europy, w którym co sezon mogło się zdarzyć wszystko - małe niespodzianki i duże sensacje specjalnie smakują dopiero teraz, gdy hierarchia wydawała się trwalsza niżli ze spiży, gdy jakiekolwiek na niej rysy zdawały się niemożliwe. Ligo Mistrzów, trwaj.﻿ 