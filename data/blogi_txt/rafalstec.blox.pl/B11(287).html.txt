Pod poprzednią notką dyskutujecie o tym, czy Liga Mistrzów w obecnej postaci nie zachwyca, czy jednak zachwyca. Swojego głosu nie dam (stali czytelnicy wiedzą, że mnie zachwyca), odniosę się tylko do popularnych wśród kibiców lamentów, że nic się w niej nie zmienia, że wciąż grają ci sami, że każdy sezon do złudzenia przypomina poprzedni, bo pewnego dnia Chelsea znów wpada na Liverpool i co ma ekscytować, przynudza.Trochę mierzi mnie ta gadanina.Akurat Chelsea z Liverpoolem rzeczywiście wpadały na siebie ostatnio irytująco często, ale generalnie rzekomy zastój w ścisłej europejskiej czołówce jest nie wiedzieć skąd wytrzaśniętą legendą miejską. I co z tego, że dziś rządzą kluby angielskie (może jeszcze trochę porządzą), skoro wczoraj rządziły hiszpańskie, a przedwczoraj włoskie? Ruch na szczycie wcale nie słabnie:1) Odkąd istnieje Liga Mistrzów nigdy nie zdarzyło się, by jej triumfator obronił tytuł. Ba, od 2001 roku żaden finalista nie zdołał w następnym sezonie ponownie dotrzeć do finału.2) Ostatni zwycięzca - Manchester United - odzyskał prymat po dziewięciu latach i zaledwie drugi raz doczłapał do finału.3) Ostatni przegrany finalista - Chelsea - nie dotarł do finału nigdy wcześniej.4) Triumfator sprzed dwóch lat Barcelona wygrał rozgrywki dopiero drugi raz w historii.5) Od początku stulecia 16 miejsc w finałach (osiem edycji LM) zajęło aż 13 klubów. Więcej niż raz w finale wystąpiły tylko Liverpool i Milan. To jest wymienność pozycji wręcz totalna, Rinus Michels nie umyśliłby tego lepiej.6) Najmocniejszy w Europie na przełomie wieków Real Madryt od czterech (!) sezonów nie umie wyściubić nosa poza 1/8 finału.7) Najmocniejszy w Europie po abdykacji Realu Milan w zeszłym sezonie też nosa nie wyściubił poza tę samą rundę, a do bieżącej edycji w ogóle się nie zakwalifikował.8) Od blisko dekady mniej więcej co drugiej wiosny oglądamy w finale absolutnych debiutantów na tym poziomie rozgrywek - ostatnio Chelsea, wcześniej Arsenal, Monaco, Bayer Leverkusen, Valencia.9) Do całej ławy żółtodziobów w finale można dołożyć żółtodziobów w półfinale - Leeds United, Deportivo La Coruna czy Villarreal.10) Jeśli spuścić wzrok na doły Ligi Mistrzów, też robi się coraz różnorodniej, wstęp do elity ma i klub z metropolii, i z pipidówy. W trwającej edycji oglądamy aż pięciu debiutantów oraz przedstawicieli aż 17 krajów, co jest rekordem rozgrywek w obecnej formule.Dość. Dowodów na nieustający ruch w mieniącej się wszystkimi kolorami kontynentu Lidze Mistrzów znalazłoby się mnóstwo, wystarczy pamięć nieco bardziej rozwinięta niż pamięć akwariowej rybki, dla której świat co kilka sekund zaczyna się od początku. Jedynym motywem rzeczywiście stałym jest hegemonia tercetu angielsko-hiszpańsko- włoskiego, którą i tak urozmaicają rewolucje w tabelach krajowych lig. Pamiętacie, kiedy ostatnio w komplecie do 1/8 finału dobrnęli reprezentanci Primera Division? W sezonie 2003/2004. Realowi Madryt sekundowały wówczas... Deportivo, Celta Vigo i Real Sociedad. Dwa ostatnie kluby giną dziś w drugoligowym zapomnieniu... (Leeds - pamiętacie tamtą pakę?! - utonęło w trzecioligowym). Wróciło za to madryckie Atletico, które rywalizacji w elicie nie zaznało od czasów starożytnych, w których nawet mistrzowie Polski potrafili wepchnąć się między wielkich.Gdyby uznać LM naszych czasów za nudną z powodu przesadnie stabilnej czołówki, musielibyśmy umierać z nudów przy niemal wszystkich istniejących rozgrywkach klubowych. Począwszy od ligi angielskiej (liczą się właściwie tylko Londyn i Manchester), hiszpańskiej (Barcelona i Madryt) czy włoskiej (Mediolan, Turyn i Rzym), a skończywszy na polskiej (Kraków i Warszawa).Mnie brakuje dziś we współczesnej Lidze Mistrzów tylko jednego - drużyny naprawdę niezwykłej, jakby wziętej z innej epoki, zdolnej do utrzymania fenomenalnej formy przez dłużej niż sezon. Może wreszcie potrafiącej obronić tytuł? Inspirującej do ponadnarodowego wrzasku „Bij mistrza”? 