Obaj najbardziej renomowani kandydaci na selekcjonera naszych siatkarzy się wykręcają. Mistrz olimpijski Hugh McCutcheon twierdzi, że do konkursu oficjalnie się nie zgłosił. Zdobywca ponad 30 prestiżowych trofeów Daniele Bagnoli obwieszcza, że chciałby pracować z Rosjanami, rywalizacja o posadę trenera polskiej kadry mało go obchodzi, a zainteresowanie nią wyraził na prośbę działaczy PZPS.Deklaracje trenerów nie oznaczają oczywiście, że nie warto zabiegać o ich usługi. Cel osiągnąć będzie trudno, ze względów finansowych mogą okazać się niedostępni, ale wygrali zbyt wiele, by pochopnie rezygnować. Zwłaszcza dossier Włocha zachwyca - utrzymuje się na samiutkim szczycie przez półtorej dekady, nawet w egzotycznej dla niego Rosji nie zginął, lecz kontynuuje serię sukcesów. Bez wątpienia należy do najwęziej pojętej elity najwybitniejszych fachowców w świecie.Trenerzy jego formatu, o czym boleśnie przekonał się PZPS, niechętnie startują w konkursach. To ich trzeba adorować.Związek - jeśli założyć, że McCutcheon z Bagnolim nie konfabulują - prawdopodobnie zorientował się, że najwięksi go ignorują, więc cichcem poprosił dwóch, by bez przysyłania sążnistych prac dopisali się do listy pretendentów i uczynili ją okazalszą. Jeśli tak, złamał warunki konkursu.Intencjami kierował się zrozumiałymi. Metodami - fatalnymi. I samobójczymi.Gdyby działacze po prostu oficjalnie ogłosili zmianę zasad wyboru (bo kandydatury nie w pełni ich zadowalają, a marzą o możliwie najświetniejszym trenerze), wzbudziliby zrozumiały żal u zgłoszonych kandydatów, ale nie musieliby kręcić. A przede wszystkim nie ograniczyliby sobie liczby realnych wariantów. Teraz jeśli McCutcheon i Bagnoli podpiszą kontrakty gdzie indziej - oby nie, trzeba walczyć! - PZPS-owi zostanie reszta konkursowiczów. Tych, którzy na pewno zgłosili się z własnej woli, lecz - jak wynika z logiki wydarzeń - całkiem szefów siatkówki nie usatysfakcjonowali.Niestety, działacze dalej - np. wśród innych trenerskich sław - szukać nie mogą, bo wciąż powtarzają, że trzymają się twardych reguł konkursu. Konkursu, którego ideę skompromitowali i o którym tylko jedno wiadomo na pewno. Odbywa się po raz ostatni.PS W środowej „Gazecie” o wyborze na trenera kadry kobiet. 