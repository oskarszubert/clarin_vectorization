Chyba nigdy dotąd nie poświęciłem trzech notek z rzędu jednej osobie, ale tym razem powód mam zbyt ważny, by odpuścić. I właściwie chodzi o więcej osób. I ja, i mnóstwo kolegów po fachu wystukujemy ostatnio tysiące liter o transferze Ronaldinho, ale jakoś wszyscy zapomnieliśmy, że piłkarz w żadnym razie nie przeprowadzi się do Mediolanu sam. On w ogóle nigdzie nie rusza się sam, podobnie zresztą jak wielu jego rodaków zawodowo kopiących piłkę w Europie, bo każdy Brazylijczyk wie, że rodzina jest najważniejsza i że bez jej wsparcia trudno wytrzymać na obcej ziemi, w dodatku za wielką wodą. (I nie myślę tutaj o żonach czy dzieciach. Napastnika Interu Adriano wspiera np. ukochana babcia. Udzieliła już co najmniej dwóch - tyle pamiętam - wywiadów „La Gazzetta dello Sport”, tłumacząc dziennikarzom, że jej przyłapany na hulaszczych wybrykach wnuczek to w istocie wspaniały, wrażliwy chłopak).Klan Ronaldinho liczy sześć osób, czyli jak na standardy brazylijskie niewiele - co bardziej towarzyscy piłkarze „Canarinhos” potrafią zwieźć do Europy kilkanaście, a w skrajnych przypadkach nawet kilkadziesiąt osób. Misją wspomnianej szóstki jest zapewniać Ronaldinho ochronę przed wszelkimi niebezpieczeństwami czyhającymi na sławnych i bogatych ludzi, dawać mu wsparcie psychologiczne oraz pomagać w sprawach praktycznych. Wszyscy zamieszkają w Mediolanie. Brat Roberto, najbardziej w tym gronie znany, pełni funkcję menedżera; siostra Deisi to najbardziej zaufana doradczyni w kluczowych dylematach życiowych, odpowiedzialna m.in. za kontrakty z mediami; kuzyn Thiago spędza z Ronaldinho każdy dzień i każdą noc, służąc mu jako osobisty ochroniarz i kierowca (piłkarz nie ma prawa jazdy); Valdimar jest osobistym trenerem, który na co dzień dba o formę gwiazdora i bardzo mu się podoba, że ten nie używa bezcennych stóp do naciskania pedałów; Sergio wszedł do rodziny jako chłopak Deisi, ale teraz tymczasowo zastąpi Thiago, który przyleci do Włoch z opóźnieniem (jego żona spodziewa się dziecka) - pierwszym zadaniem Sergio jest sprowadzić do Mediolanu należącego do Ronaldinho czarnego Hummera; wreszcie Luciana, dla krewnych i przyjaciół po prostu Lu, zajmuje się domem piłkarza i organizuje mu - cokolwiek miałoby to znaczyć - życie prywatne. Są jeszcze psy Negrao i Bola, ale ich zakresu obowiązków nie zdołałem wytropić.Niestety, w tym gronie brakuje osoby najważniejszej - mamy piłkarza. W Barcelonie można było usłyszeć teorię, że Ronaldinho - nawiasem mówiąc, kawaler - zatracił się akurat wtedy, gdy Dona Miguelina zaczęła coraz rzadziej latać do syna i spędzać coraz więcej czasu w Brazylii. Teraz 28-letni gwiazdor czuje, że potrzebuje pomocy, i chciałby znów zamieszkać z nią na stałe. Mama nie wykluczyła, że przeprowadzi się do Mediolanu, ale ostatecznej decyzji jeszcze nie podjęła. 