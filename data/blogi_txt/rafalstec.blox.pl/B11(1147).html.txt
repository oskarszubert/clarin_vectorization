Niełatwo znaleźć w polskim sporcie działaczy z wizją, rozentuzjazmowanych i skorych do energicznego działania, zapracowanych, intelektualnie zdolnych do podjęcia najpoważniejszych wyzwań. Na szczęście nieliczne rarytasy z szarawej działaczowskiej masy da się wyłowić. Podczas igrzysk olimpijskich przeprowadziliśmy - Radek Leniarski i ja - wywiad z dyrektorem departamentu sportu kwalifikowanego i młodzieżowego Ministerstwa Sportu Tomaszem Marcinkowskim, który w Pekinie - przepraszam za uproszczenie  - liczył punkty i wyciągał z nich wnioski. Jego praca nie została doceniona. Marcinkowski został po wywiadzie przez ministra Drzewieckiego urlopowany (o czym zapomniałem was dotąd poinformować) i jego przyszłość pozostaje niepewna. Radek wpadł na niego niedawno w ministerstwie, ale odpowiedzi na rzucone „dzień dobry” nie usłyszał. W ubiegłym tygodniu pojechałem do Krakowa i w kawiarni „Wierzynek” dałem się obszernie wypowiedzieć Zbigniewowi Lachowi, najstarszemu (69 lat) członkowi nowego zarządu PZPN. Zainspirowała mnie jego porywająca wystąpienie wygłoszone na niedawnym zjeździe wyborczym związku. Liczyłem, że znów przemówi porywająco. Nie pomyliłem się. Efekt naszego spotkania jest imponujący, choć lojalnie uprzedzam - wywiad okazał się bardzo długi. Mówił mi Lach: Będzie mi Michał [Listkiewicz - red.] truł, że ledwie znał „Fryzjera”... Sranie w banie. Doskonale go znali wszyscy. Nawet się zastanawiałem, dlaczego Listkiewicz ma taki wpływa na wszystkich, przecież zaczynał jako dziennikarz, niewysokich zresztą lotów. Albo: Czy sprzedajni wciąż gwiżdżą? Młodzi przyszli. Jeszcze gorsi. Starsi poszli na kolację, popili, oni piłkę kochali. A dzisiaj młodzież od razu pyta, ile można zarobić. Teraz idei, miłości do futbolu nie ma. Czuję to nosem. I jeszcze: Zmiany? W tym towarzystwie będzie o nie trudno. Antek Piechniczek we Wiśle sobie siedzi. Drugi wiceprezes w Chorzowie, trzeci w Lublinie. O dupę rozbić to wszystko. Całość tutaj. Od prawdziwych, wytrwałych kibiców, którzy przeczytali oba (także tamten z Marcinkowskim), chciałbym dowiedzieć się, kogo cenią wyżej. Kto wywiera większe wrażenie, po kim polski sport może sobie więcej obiecywać, czyja myśl sięga głębiej, czyja zgrabniej ubrana w słowa, czyje wnioski zdają się wam świeższe. Słowem, krótkie trenerskie: na kogo stawiacie? 