Jeśli miałbym wyrzucać sobie, że w swojej serii tekstów podsumowujących rok 2008 jakiegoś bezdyskusyjnego bohatera pominąłem, spowiadałbym się z Alessandro del Piero. Gwiazdor Juventusu olśnił - i wciąż olśniewa - rodaków przede wszystkim cudownymi kopnięciami nieruchomej piłki, dzięki którym od początku bieżącego sezonu strzelił już sześć goli - dwa w Lidze Mistrzów oraz cztery w lidze włoskiej. Ostatniego przyłożył (zobacz tutaj) w niedzielę Sienie, w wieku 34 lat bijąc swój osobisty rekord. Nigdy wcześniej nie trafiał tak często, a przecież minął dopiero półmetek rozgrywek (Champions League też jeszcze trwa i, sądząc po formie Chelsea, może dla turyńczyków trochę potrwać):Widoczny na infografice postęp robi wrażenie. Czy del Piero zawdzięcza chirurgiczną precyzję treningowi (liczba powtórzeń wciąż rośnie, Włoch słynie z wytrwałości i próbuje codziennie), czy przede wszystkim skokowi futbolowej technologii? Piłki są dziś lżejsze (kiedyś trzeba było wyrosnąć z wieku szczenięcego, by oddać naprawdę mocny strzał), fruną po niesamowitych trajektoriach, czasem nie całkiem zależnych od woli kopiącego. Bramkarze od lat rozpaczają nad wynalazkami jajogłowych.Michel Platini, specjalista od rzutów wolnych z lat 80., nie lubi odpowiadać na pytanie, ile z nich zamieniłby na gole w dzisiejszych czasach. - Zignoruję je, nie mam pojęcia, bo nie próbowałem - mówi. - Ale rzeczywiście, dzisiaj piłkarz czuje się, jakby grał wysoko nad poziomem morza, np. w Meksyku. Piłka utrzymuje się w powietrzu dłużej i trudno kontrolować jej lot.Jedno wiadomo na pewno - del Piero wie, jak się z nową futbolówką obchodzić, lepiej od większości graczy. Ostatnio wręcz lepiej od wszystkich wirtuozów, z Juninho, Pirlo, Ronaldinho, Riquelme czy Cristiano Ronaldo na czele. Olśniewa bogatym repertuarem, posyła piłkę ponad i pod murem, w okolice bliższego i dalszego słupka, do końca nie spuszcza głowy i łypie na bramkarza. Czy zdoła zostać królem rzutów wolnych w Serie A ostatnich dekad? Lider uciekł dość daleko (wybaczcie jakość): 