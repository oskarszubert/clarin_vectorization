Teoretycznie jakieś obawy o przyszłość Pawła Janasa powinienem mieć: jego gniewne pomruki w konfrontacji z opartym na tych wszystkich subtelnych „ąk”, „ęk” i „dęg” językiem mandaryńskim grożą kulturową trzecią wojną światową. Kiedy jednak tzw. pierwsze lody zostaną przełamane, pójdzie już z górki. Chińczycy, którzy w swej masie indywidualizmem gardzą, chętnie podporządkowują się grupie i zaharowują dla chwały narodu, są idealnym materiałem na futbolową potęgę. Potrzebują tylko nauczycieli, doradców, autorytetów.Albo prościej: przewodnika po wyzwaniach nowoczesnej piłki nożnej.Dlatego mam głęboką nadzieję, że Janas prędko się z Chińczykami dogada i kontrakt z klubem Liaoning skwapliwie podpisze. Język futbolu jest uniwersalny, o czym ładnymi słowy przypomniał kilka dni temu Javier Clemente, który ledwie przestał być selekcjonerem Serbii, a już wymościł sobie wygodną posadkę selekcjonera Iranu: „W Iranie jest jak w Hiszpanii. Musisz śledzić występy około 30 graczy, a to nie jest zbyt trudne zadanie. Przygotowujesz raport o każdym i od tego momentu zespół zaczyna się rozwijać ” - wyjaśnił Clemente dziennikarzom gazety „AS” wątpiącym, czy sobie poradzi. - „Rosjanie, Chińczycy, komuniści, kapitaliści, czarni czy biali - wszyscy są dla mnie tacy sami. Jestem trenerem piłkarskim i niczego więcej ani nie rozumiem, ani nie chcę rozumieć” - dodał hiszpański szkoleniowiec. Potem wyznał jeszcze, dla rozwiania ostatnich wątpliwości, że irańskiego przywódcy Mahmuda Ahmadineżada (tego, co demaskuje kłamliwe opowieści o Holokauście a Izrael chce wymazać z mapy) jeszcze nie poznał, ale „kiedy zostanie przedstawiony, zasalutuje mu z całym szacunkiem należnym prezydentowi”.W sukces Clemente nie wierzę, fascynuje mnie co najwyżej jego zadziwiająca zdolność wmawiania kolejnym pracodawcom, że zna się na swojej robocie. Niezatapialność Hiszpana stanowi najtwardszy dowód, że nie ma takiego trenerskiego niedołęgi, który by nie znalazł amatora swojego talentu. Wystarczy cierpliwie się wdzięczyć i czekać. (UPDATE: Już po opublikowaniu tego wpisu zobaczyłem, że Clemente ostatecznie z posady w Iranie, po długich negocjacjach, zrezygnował. Chciał mieszkać w Hiszpanii i wpadać tylko do Teheranu.)Janas i w ogóle wszyscy nasi fachowcy, którzy niosą kaganek futbolowej oświaty w najbardziej egzotyczne zakątki świata, to zupełnie inna historia. W bojach są zaprawieni, doświadczenia i obserwacje na pewno wymieniają, nigdzie nie czują się obco. Chiński szlak przetarł Andrzej Strejlau, który prowadził swego czasu Shenhua Szang-haj. Co również będzie stanowiło atut dla Janasa bezcenny - nie wejdzie w lud kompletnie nieobytych ciemniaków, bo Chińczycy podstaw filozofii polskiej szkoły futbolu już liznęli.Eeech, ile bym dał, żeby z bliska oglądać pierwsze Janasowe kroki w prowincji Liaoning w regionie Dongbei! Inauguracyjną, zapoznawczą pogadankę z drużyną, której Janas wyłożyłby swoje trenerskie kredo. Inauguracyjny trening, taką tam przebieżkę, zaordynowaną po to, by piłkarze poznali jego metody w praktyce. Pierwszy mecz ligowy, przed którym Janas wreszcie odróżnia swoich Chińczyków od Chińczyków przeciwnika, i to jeszcze zanim oba zespoły założą stroje... Radość z inauguracyjnego gola, strzelonego na skutek pierwszego zaplanowanego przez Janasa natarcia. Wreszcie pierwszą konferencję prasową, na której 350 tys. chińskich pismaków zaatakuje go podchwytliwymi, wrednymi pytania. A przede wszystkim - ich zbaraniałe gęby, gdy perfekcyjnie przygotowany teoretycznie Janas sprawnie wydeklamuje pełną listę klubowych legend, od Qu Shengpinga i Zhao Junzhe po Li Tie i Zhanga Yuninga.Nie wiem, czy Janas dochrapie się w Chinach epoletów selekcjonerskich, ale cieszy mnie, że kontynuuje szlachetne tradycje ekstrenerów naszej drużyny narodowej, którzy chętnie wyruszają na misje, by pielęgnować pozytywistyczne wzorce uporczywej pracy u podstaw wszędzie tam, gdzie ich trud, doświadczenie i wiedza są potrzebne. O chińskim powołaniu Strejlaua wspominałem, a nauczali jeszcze: Janusz Wójcik - w Syrii i Zjednoczonych Emiratach Arabskich, Wojciech Łazarek - w Sudanie, oraz Jerzy Engel - stosunkowo blisko, na Cyprze.Kto jeszcze poprosi o wsparcie? Kto zgłosi się następny?Mongolia? Papua-Nowa Gwinea?Guam? 