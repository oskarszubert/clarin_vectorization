Taaak, najszybciej umierała Justyna! Marit nie-padła trupem ułamek sekundy później, Justyna już leżała w śniegu... One szły dzióbek w dzióbek, a w moim serduchu znów szły takie werble, jakich nie wywołał dotąd żaden polski olimpijczyk. Gdyby na metę najpierw wjechał dzióbek norweski, znów odprawialibyśmy żałobne rytuały nad okrucieństwem sportu. I nie przynudzajcie mi czasem o uroku srebra, po 30 kilometrach konania na nartach bohaterki formatu Justyny zapraszać wypada wyłącznie na podium najwyższe, wszystkie inne stopnie zyskują bezdyskusyjną wartość dopiero wtedy, gdy sobie wmówimy, że ją mają. Nienasycona Justyna medal medal medal medal Kowalczyk miałaby w olimpijskiej klasyfikacji wszech czasów chować się gdzieś za incydentalnym wyskokiem Fortuny!? Tak, skoro po mistrzostwie Europy siatkarek składaliśmy im hołd na czołówce „Gazety Wyborczej” tytułem „Nasze złotka”, to jutro zaproponuję równie proste „Nasze złotko”. Tak, po słodko-gorzkawym srebrze Małysza dziś wreszcie nie królowało sportu okrucieństwo, dziś królowała Justyna. Może w jej bezkompromisowych perorach rzeczywiście odbija się stalowy charakter, bez którego nie zniosłaby tortur na trasie? Porywającą miał jej występ na igrzyskach dramaturgię, fascynująco przebiegała jej wojna z Bjoergen, wykańczający był jej finisz, wyzionęła ducha tak, jakby chciało zabrać nas ze sobą. Epicka opowieść, opowieść tym piękniejsza, że wciąż trwa - Justyna w umieraniu nie ustaje, jeszcze udoskonali technikę, będzie cierpieć przynajmniej do igrzysk Soczi, tam rzuci wyzwanie wyczynom nieśmiertelnej Ireny Szewińskiej. Siedem olimpijskich medali to wspaniały, inspirujący cel. Godny Justyny. 