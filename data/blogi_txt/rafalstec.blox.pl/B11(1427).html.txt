Aferka skarpetkowa w reprezentacji siatkarzy przypomniała mi, jak siatkarze mają dobrze. W połowie lat 90. widziałem ówczesnego selekcjonera Wiktora Kreboka rzucającego się na Okęciu do gardeł działaczy, którzy chcieli uroczyście powitać drużynę po zwycięskich kwalifikacjach olimpijskich w Patras. Polacy osiągnęli nadzwyczajny sukces (awansowali na igrzyska po 16 latach posuchy), ale na meczach i treningach wyglądali na łachmaniarzy - zakładali koszulki nawet na wpół potargane, kadrze brakowało wszystkiego. A ja transmisji z porywającego tie-breaka w meczu z Grecją słuchałem w radiu. Telewizyjnej - wyobrażacie sobie!? - nie było. Pamiętam też, jak na mistrzowskich imprezach już w erze siatkarskiego prosperity Krzysztof Kowalczyk co noc ślęczał nad statystykami do bladego świtu, bo PZPS nie dał mu asystenta do pomocy. Dziś kadrę wspierają nie tylko dwaj analitycy, dziś wysyłamy na mundial najliczniejszą być może - na pewno jedną z najliczniejszych - ekipę, oprócz sztabu współpracowników selekcjonera pojadą do Włoch i trenerzy, którzy będą patrzeć i się uczyć. Kiedyś oszczędzaliśmy na teraźniejszości, teraz inwestujemy w przyszłość. Stać nas także, by reprezentacja poleciała do Brazylii - albo Brazylia przylatywała na organizowane w Polsce turnieje - i przygotowywali się do MŚ poprzez sparingi z bezdyskusyjnie najmocniejszą drużyną dekady. Tymczasem niektórych konkurentów - o biedzie u Kubańczyków pisze dzisiejszy „PS” - nie wystarcza, by posłać na MŚ pełną, 14-osobową kadrę. Można by jeszcze powspominać, jak mecze siatkarzy przenosiły się z obskurnych sal gimnastycznych do nowoczesnych hal, choć nie ma to większego sensu. Skok cywilizacyjny wykonaliśmy przed chwilą, gwiazdy z pokolenia Gruszki czy Zagumnego przeżyli go na własnych skórach. Dlatego dziś, nawet jeśli narzekający na problemy ze sprzętem gracze mają cząstkową rację, ich skargi brzmią trochę jak pojękiwania książąt obolałych od ziarnka grochu, które pod toną aksamitnych poduszek zostawił niedbały działacz. (Działacz sportowy to, jak wiadomo, gatunek specyficzny - zawsze da się mu coś słusznie wypomnieć). Oni żyją w pałacach, i to w czasach polskich rekordzistek świata, które trenują, jak młociarka Włodarczyk, pod mostem, albo wybitnych pływaczek, które trenują po ciemku, bo potem wyganiają je z basenu (Otylia Jędrzejczak). W grach zespołowych to już w ogóle nikt nie ma tak dobrze jak siatkarz. Piłkarz nożny kopie pokracznie i publika z niego szydzi; ręczny przegrywa na popularność i premię; koszykarza działacze wkładają w łapy selekcjonerów dyletantów, a obcokrajowcy odbierają mu miejsce pracy; hokeista wywija kijem w próżni, nikt nie zdaje sobie sprawy, że on w ogóle istnieje. Tak, siatkarze podskakują w błogim luksusie, ale przecież z łatwością zgodzimy się, że irytować się drobiazgami mają prawo. Arystokratyczne prawo. Księżniczka naprawdę była obolała od leżenia na ziarnku grochu, im też detale naprawdę mogą przeszkadzać. Wicemistrzowie świata i mistrzowie Europy zasługują, żeby śniadania podawać im do łóżka, a kawior donosić wiadrami. Byle trenowali i walczyli o zwycięstwa do omdlenia.  Obowiązki mają też jako współcześni przedstawiciele wyższych sfer, zwani potocznie celebrytami, wobec wielomilionowej publiczności - co pewien czas wypada im mianowicie wywlec z komnat trochę brudów, by dać ludowi uciechę intymnego obcowania ze sławami. Jeśli potem siatkarz zaatakuje w aut i nie przywiezie medalu, to jego kibic - też rozpieszczony na skalę w naszym sporcie niespotykaną - od razu będzie wiedział, co się stało. Jego idol opadł sił, bo musiał sam wyprać skarpetki. 